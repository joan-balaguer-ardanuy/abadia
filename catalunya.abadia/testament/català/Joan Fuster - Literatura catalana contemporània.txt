Literatura catalana contemporània és una obra extensa, vertebrada i molt documentada, on es barreja hàbilment l’estudi dels autors amb el de les correnties culturals, i amb al·lusions, sempre agudes i, si cal, polèmiques i revisionistes, al context social, polític i lingüístic. Les planes que Fuster dedica a primeres figures —Maragall, Costa, Alcover, Ruyra, Rusiñol, Ors, Carner, Guerau de Liost, Riba, Sagarra, Salvat-Papasseit, Foix, Oliver, Puig i Ferreter, Pla, Villalonga, Espriu— són autèntiques monografies, tant per l’extensió com pel plantejament global que fa de cada personatge. No oblidem que en l’autor de Nosaltres els valencians conflueixen les condicions de l’historiador, del crític, de l’assagista; per això l’autor combina el rigor amb l’amenitat, l’erudició amb la desimboltura.

La curiositat universal de Joan Fuster, la plenitud de la seva consciència catalana, la seva personalíssima acuïtat, el seu humanisme fan d’aquesta història de la literatura catalana contemporània un document especialment clarificador d’una etapa de la nostra cultura que només disposava de treballs parcials o monogràfics.





Joan Fuster





Literatura catalana contemporània


Premi Crítica Serra d’Or d’assaig 1973



ePUB v2.0

Tompopal 30.07.16





Títol original: Literatura catalana contemporània

Joan Fuster, 1971

Edició digital: Tompopal (v1.0)

Segona edició: Epubqüest (v2.0)

ePUBCat base r1.3





Pròleg a la segona edició


Potser tinc dret a creure que, si ara hem de reeditar aquest llibre, és perquè ha satisfet unes certes necessitats pràctiques i continua en condicions de satisfer-les. En el fons, quan vaig escriure’l, jo no aspirava sinó a això: obra d’encàrrec, havia de complir la funció bàsicament prevista, i si res s’hi afegia, poc o molt, ja era pura propina. Les característiques del text, imposades i acceptades, queden bastant ben definides, em sembla, en el pròleg del 1971, que el lector trobarà en girar el full. M’ha sorprès una mica que alguns crítics hagin volgut buscar-hi el que ningú no prometia. Són coses que passen, tanmateix. No tots els crítics saben llegir, ai! El projecte d’establir una mena de «panorama» de la literatura catalana contemporània era, en si, difícil i ingrat: sense precedents estipulats, i amb aspectes gens treballats per l’erudició especialitzada, la feina es veia abocada, per anticipat, a encallar-se entre perplexitats d’interpretació o merament expositives, incòmodes. De fet, no deixa de ser significatiu que siguin tan escasses les aportacions, fins i tot parcials, en aquest sentit. Em vaig veure obligat a tirar al dret: en part, cenyint-me a la petita tradició del tema, que no era precisament de la meva incumbència «revolucionar», i en part, valent-me d’unes «opinions» subjectives, amb el risc corresponent. Pel que fa a la qüestió del «mètode» i a algunes altres indecoroses manifestacions de penúria intel·lectual, que directament o indirectament van excitar-se entorn del paper, no repetiré ací els comentaris que —no tan càustics com em venien a la gana, en definitiva— vaig apuntar en les pàgines preliminars de la versió en castellà publicada l’any passat. Hi havia, però, una sèrie d’«errors de detall», que calia esmenar, i que esmeno: agraeixo a Maurici Serrahima i a Vicenç Riera Llorca, i a més amics, la bondat d’haver-me’ls denunciats i de proporcionar-me la solució adequada. Les «objeccions» restants se m’escapen. Un senyor em retreia el pecat de no haver tingut en compte tal o tal altra monografia que era inèdita en el moment de la meva escriptura i en el mateix moment de l’edició: què hi farem! I els reprotxes de l’«especialista» —J. L. Marfany podria no ser l’únic— m’han deixat perplex: volien que jo, en una síntesi expeditiva, resolgués problemes que les tesis doctorals anunciades, encara clandestines, d’estricta mecanografia, no han resolt? Era demanar massa. Una altra i ben distinta invitació seria la polèmica respecte a punts que, no sempre voluntàriament, he suscitat. Per exemple: hi he donat una deformada preferència a la «poesia» a costes de la «novel·la»? La idea de «preferència» no entrava en els meus càlculs, però un mínim d’honradesa estimativa, i els fets evidents, em duien, de manera automàtica, a establir una jerarquia d’atencions, sense la qual el llibre hauria estat una mena de calaix de sastre, incoherent i desorientador. Déu em guard de creure que ho he encertat de cap a cap, ni de bon tros. L’esquema, i els judicis previs que l’aguanten, són discutibles, i res no m’agradaria tant com que fossin discutits a fons: això fóra un servei més de l’obra. De tota manera, tampoc no veig que la «novel·la» hi hagi sofert cap postergació. Ningú no sabrà negar que, al costat dels grans poetes del període —de Maragall a Ferrater—, la nostra narrativa no podia exhibir noms equivalents, en quantitat i en qualitat, fins fa quatre dies, com aquell qui diu. Avui, sí, hi ha una «novel·la catalana» homologada —si se’m tolera el mot de moda— amb la de qualsevol literatura europea. O homologable. Quan una ànima càndida se’m queixava d’haver-hi dedicat més «espai» a Manuel de Pedrolo que a la Víctor Català, el meu desconcert fou total: la senyora Albert, comparada amb Pedrolo, esdevé una tènue referència historiogràfica, tan important com es vulgui en la seva circumstància, però ja no tant des d’una perspectiva actual. Perquè el temps és cruel. «Triar és opinar», deia Riba: «opinar és comparar», seria el complement de la frase. Si de la «literatura» passem a la «lectura» —fenòmens socials, o sociològics, distints—, el plantejament serà tot un altre, i aleshores comparar Carles Riba amb Josep M. Folch i Torres ens conduiria a estranyes conclusions. Sigui com sigui, posat a penedir-me d’una relliscada escandalosa, no afectaria la proporció d’«espai» atribuït a la poesia o a la novel·la, sinó un episodi interior de la poesia: he concedit més interès a López-Picó que no a Joan Brossa o a Gabriel Ferrater. La rutina oficial —incloent-hi les famoses «antologies» de la Postguerra— m’hi condicionava. Mea culpa, i no solament meva: en el cas de Brossa, concretament, reclamo el mèrit d’haver-me cronològicament descarat de cara als curiosos silencis dels «antòlegs» oficials, d’un cantó i de l’altre. I també en el cas d’Agustí Bartra. Molt abans de confeccionar aquest volum, ja havia insinuat, en ocasions periodístiques, l’aberració o el sectarisme d’aquestes postergacions. Descartades aquestes anècdotes, sostinc la validesa provisional de l’obra. «Provisional», és clar. Com totes les temptatives de «fer història», la meva ve sotmesa a «revisions», «superacions» i «rectificacions». Ara mateix, i jo mateix, n’hi faria moltes. Espero que n’hi facin més, pel seu compte, els usuaris del llibre. Perquè un llibre, si no és millorat per un altre llibre, corre el perill de convertir-se en fantasma.

J. F.

Sueca, 19 de gener de 1976





Pròleg a la primera edició


Realment, jo no hauria escrit mai aquest llibre, si no hagués estat per una amistosa pressió moral, que al capdavall he d’agrair. Els primers papers que vaig redactar amb el tema encara no han pogut publicar-se, i, vells de cinc o sis anys, necessiten ja una revisió a fons. Ací n’aprofito una part, en versió diferent, retallada i ampliada alhora, i amb la voluntat de «posar al dia» informacions i judicis. Ben mirat, una «història contemporània» —de la literatura o del que sigui— comporta sempre un risc múltiple, conegut: allò que se’n diu «la falta de perspectiva». Els fets a ressenyar-hi ni tan sols han acabat d’«esdevenir»: continuen sent actualitat versàtil, de vegades previsible de cara a una definició última, però oberts al canvi i a la contradicció. Calculo que gairebé dues terceres parts dels autors que abraça aquesta exposició són vivents i treballen: una obra en marxa no és «història», en el sentit ritual de la paraula. Fins i tot els mateixos difunts plantegen problemes, en aquest aspecte. Són massa pròxims perquè ells i la seva significació admetin puntualitzacions clares i estables. D’altra banda, hi ha l’aclaparadora abundància de notícies a tenir en compte: difícils de jerarquitzar i d’ordenar, controvertibles a cada moment, paranys de desorientació o de confusió… No: mai no m’hi hauria embolicat per pròpia iniciativa.

Però m’hi he embolicat, i me’n responsabilitzo, naturalment. Només vull justificar-me, ara, amb unes precaucions elementals: precisar els límits i la intenció a què respon el text, a fi que el lector, crític o no, pugui acceptar-lo amb la prudència congruent. Per exemple: això no és un «manual escolar». Hi manca l’esquematisme expositiu, i hi sobren opinions notòriament subjectives. He procurat embotir-hi, és clar, tantes dades concretes com he sabut, perquè calia fer-ho i perquè així el volum guanyarà en utilitat. Però ja m’imagino que se’m deu haver escapat més d’un error en els detalls: un nom de poble natiu, un any de mort o d’edició, un títol de poema o de novel·la no literal del tot. Em consolo pensant que són coses que passen en les millors famílies, i qui estigui net de pecat, que llenci la primera pedra. Errors, i sens dubte, oblits. Un llibre com aquest, involuntàriament, tendeix a convertir-se en un «repertori»: tothom hauria de ser-hi. M’anticipo a reconèixer qualsevol descuit que se’m pugui retreure, amb un mea culpa apropiat. El material que havia d’afrontar era vast i complex, no tamisat encara per gaires visions de conjunt i ni tan sols per una bibliografia circumspecta. La feina de posar-hi una mica d’ordre i de rigor documental resultava bastant penosa.

Ni «manual escolar» ni «repertori», doncs. Tampoc no tinc la petulància d’oferir una «història crítica». El substantiu «crítica», i els seus derivats, m’han fet, sempre, una certa angúnia. Sobretot, en les accepcions professionals o professorals que solen transportar. Jo, no em considero un «crític», ni ganes. Les notes que ací he acumulat són, bàsicament, apunts d’un consumidor: procedeixen d’una llarga decantació de paper llegit, i llegit segons uns estímuls i uns condicionaments particulars, meus. En bona part, són lectura directa; la resta és lectura de lectures, com ha de ser inevitable en aquests casos. Qui podria dir allò de «Et j’ai lu tous les livres», sinó un poeta, disparat en la hipèrbole més gloriosa i més imbècil?… Sóc molt sensible al ridícul, i m’esforço a eludir-lo. Per això —per eximir-me’n d’alguna manera— m’interessa fer constar la misericordiable entitat d’aquest escrit: el seu origen en una humil experiència subalterna, d’observador curiós i de participant apassionat. «Metodològicament», això és una aberració, ja ho sé. I tant se me’n dóna.

Començo amb Maragall. És una frontera nítida, Maragall. O el Modernisme. La ratlla de partició inicial no em serà discutida. La final? Posat a consignar-hi expectatives vàlides, i ben vàlides, podria haver arribat a incloure-hi Baltasar Porcel i Janer Manila, Terenci Moix i Montserrat Roig, J. L. Marfany i J. M. Benet i Jornet, i… Ells són estrictament contemporanis dels altres, Foix o Pedrolo, Oliver o Brossa, Rodoreda i Triadú. En alguna mesura, si més no. Però calia tallar per un punt o altre. La cronologia en pateix, i ho lamento. La data de naixença d’un escriptor no ho és tot: en realitat, un escriptor «naix» quan publica el primer llibre, o el primer poema o el primer conte que li acull una revisteta benèvola… La cosa no era fàcil de resoldre. No ho era per a mi, almenys. He optat per tancar l’exposició amb la gent de la meva lleva. Posem-hi els nascuts fins al 1924 o al 1925. En queden fora obres tan notables com la de Ramon Folch i Camarasa, la de Ricard Salvat, la de Josep M. Llompart, la de Blai Bonet, i més i més, a part les «criatures» ja esmentades. Era una forma de decidir. No n’estic satisfet, però m’hi resigno. L’alternativa hauria estat superior a les meves forces: qualsevol alternativa. Confio, tanmateix, que aquesta aportació meva, per incoherent que sembli, podrà contribuir a facilitar, demà, estudis més barbuts i primmirats…

Una petita llista de gratituds ha d’encapçalar aquestes pàgines. En primer lloc, he de posar-hi el nom de Josep M. Boix-Selva. La confiança de Boix-Selva va induir-me a emprendre l’elaboració d’un text d’aquestes característiques. Hi afegiré, de seguida, la menció de Ramon Pla, que ha dedicat moltes hores a vigilar el text, a esmenar-lo, a donar-li una presentació digna. I també vull expressar el meu reconeixement a Teresa Lloret, a Josep Palàcios i a Alfons Tarrida, que m’hi han ajudat en la pressa de l’edició.

J. F.





I. La fi de segle


(1890-1910)





1. Literatura i societat





Allò que habitualment anomenem «Renaixença» volgué esdevenir, a la llarga, una temptativa explícita de restaurar la «literatura catalana» en la seva condició originària de fet cultural autònom: a part i complet. Els pocs anys que corren entre l’Oda d’Aribau i el Gaiter de Rubió i Ors poden representar, en aquest punt, un signe de maduració veloç. Bonaventura Carles Aribau només aspirava a «escriure en català» i prou —uns versos episòdics, d’altra banda—, mentre que Joaquim Rubió i Ors ja va atrevir-se a postular un principi d’«independència literària», que apuntava, sobretot, a l’exclusivitat de l’ús del català, almenys, en els tràmits bàsics i suficients. Del 1833 al 1841, el salt havia estat considerable. No cal dir que es tractava, encara, d’il·lusions esporàdiques. Tanmateix, l’ambició hi venia enunciada, i els esforços posteriors s’adreçaren a acomplir-la. Van interferir-s’hi dubtes i vacil·lacions, com és lògic; però la trajectòria acabà definint-se amb la màxima energia. De primer, fou a través de la massa mediocre dels poetes de Jocs Florals; després, amb l’aval d’alguns noms insignes, com Jacint Verdaguer, Àngel Guimerà i —ai!— Narcís Oller. Hi havia la voluntat de tenir una literatura «pròpia».

El propòsit, en realitat, descansava damunt una premissa extraliterària: la situació social de l’idioma. Tant com «reconstruir» una literatura, es feia imprescindible de «reconstruir», alhora, la llengua en què havia d’expressar-se. I el català, quan s’articulava el moviment «renaixentista», no solament sofria una marginació més o menys rigorosa a nivell institucional —administratiu, escolar, eclesiàstic, etc.—, sinó que també arrossegava una rutina de gairebé tres segles de mera supervivència anèmica en el terreny de la cultura. Això últim era, potser, el factor més insidiós. Tot i que no hi havia hagut una interrupció radical en el conreu literari, la tradició tampoc no hi servia de gran cosa. Calia començar de nou. O ho semblava. En la pràctica, va ser com començar de nou. La lluita per l’idioma, en conseqüència, es convertia en ingredient, i no secundari, del treball dels escriptors. Història o crítica, qualsevol anàlisi de la «literatura catalana contemporània» que es vulgui emprendre, haurà de tenir present aquesta singularitat. De més a més, el problema de la llengua comportava, fatalment, la subjecció de la literatura als atzars de la política, de vegades fins a un extrem dramàtic.

Ben mirat, tot això no podia ser d’una altra manera. Hi havia unes determinacions objectives que ho imposaven. Poc o molt, als Països Catalans, a mesura que avançava el segle XIX, la llengua autòctona es feia «problema», i concretament «problema polític». Aquesta politització no venia provocada pels literats, ni tan sols pel reivindicacionisme regionalista, per bé que tothom s’hi abanderés, al capdavall. El plantejament tenia unes arrels més profundes. Per una sèrie complexa de raons, que no detallaré ací, el català no havia cedit enfront de la doble pressió oficial del castellà i del francès, idiomes d’Estat que haurien d’haver-lo absorbit, i en aquest context, la seva mateixa subsistència li donava una vidriosa entitat conflictiva. La qüestió no tenia idèntiques formulacions a tota l’àrea lingüística, també per motius històrics específics de cada zona. La diferència en l’evolució local i en la modalitat de les estructures sòcio-econòmiques ho decidia. Fou al Principat que el procés va adquirir un perfil més net i un impuls més resolut. En bona part, «literatura catalana» i «catalanisme» han estat inseparables.

La lògica de la pretensió resulta evident. Per constituir una «literatura catalana» mitjanament normal, no bastava que els escriptors catalans deixessin el castellà o el francès i adoptessin el català en la seva labor regular. Això només podia ser un primor pas. Perquè, fins i tot en el supòsit d’haver-hi hagut una unanimitat compacta, la «literatura» correlativa hauria continuat subjecta a un status precari si la llengua no hagués recuperat, simultàniament, en la consciència i en el costum de la gent, les posicions que li corresponien. Les costures i les Universitats, los oficines i la premsa, la tribuna i els llibres de comerç, la cortesia i els sermons solemnes, pertanyien al castellà o al francès: els suports elementals d’una possibilitat de «lectura» literària, la predisposició instrumentalitzada, els esquemes previs, li eren negats, al català. No hi havia més remei, doncs, que conquerir-los. Sense ells, la llengua decauria: acceleraria el seu decandiment. I en una llengua condemnada a l’extinció, qualsevol projecte literari perdria sentit. L’únic recurs salvador, previsible, era la «política». Pel seu compte, els polítics descobriren l’eficiència moral de l’idioma en les operacions d’agitació ideològica. La confluència de totes dues conviccions fou ben útil, al Principat.

Hagué de ser després del 1898 que el joc aconseguís una configuració col·lectivament sòlida. La catàstrofe colonial espanyola obligà la burgesia del Principat a revisar la seva actitud enfront de l’Estat, i això va beneficiar el «catalanisme». La rectificació es gestava de feia un parell de dècades: els Congressos Catalanistes del 1880 i del 1883, la fundació del Centre Català el 1884, el Memorial de Greuges del 1885, i Lo Catalanisme de Valentí Almirall el 1886, n’havien estat símptomes notoris. El 1892 s’estipulaven les Bases de Manresa; La Tradició Catalana de Torras i Bages apareix el 1892; Enric Prat de la Riba publica el Compendi de la Doctrina Catalanista el 1894. Un malestar dispers i confús, fins i tot contradictori, maldava per clarificar-s’hi. El sotrac del 98 va precipitar-lo. És obvi que, en els papers floralescos, prepolítics, hi ha un èmfasi polític molt marcat, el qual, altrament, procurà d’articular-se en grups i en associacions de fisonomia així mateix política. Però, a escala popular, la penetració fou dèbil. Les classes dominants i la seva enorme influència van restar-ne a distància, i només acceptaren l’efusió «renaixentista» com un petit luxe domèstic i innocent.

Per a les capes més àgils de la burgesia del Principat, la pèrdua dels mercats d’Amèrica multiplicava, en alarma i en irritació, els desenganys que venien covant de temps, respecte al seu intervencionisme en la mecànica governamental de la Restauració. Havien fet tots els possibles per compartir el monopoli de l’Estat amb l’oligarquia semifeudal del latifundisme castellano-andalús: mai no s’apartaren de l’ortodòxia nacional espanyola, i tota la polèmica del proteccionisme econòmic —la defensa de l’aranzel— fou duta a terme com una operació virtuosament «espanyolista». Hi van fracassar. De fet, la «revolució burgesa», que Espanya tenia pendent, no estava al seu abast. La burgesia catalana no podia guanyar la partida: no era prou forta i, més que res, era ex-cèntrica. Resultava impensable d’assaltar el poder des de Barcelona, i tampoc no fou fàcil d’establir una aliança sincera amb els magres sectors burgesos de la resta de l’Estat per a una acció conjunta. La burgesia del Principat assaja aleshores una «política catalanista»: de base local, encaminada a obtenir-hi noves justificacions ètiques, un suport popular i un mínim d’institucions pròpies.

El «catalanisme», amb això, no tardà a prendre un vigor animosament expansiu. S’hi involucraven interessos molt vastos, tant materials com morals, que afectaven àmplies parcel·les de la població. El descontentament de les masses cregué trobar-hi una oportunitat de canalitzar-se. I la llengua, amb tota la seva càrrega emotiva, hi serví d’estímul i d’aglutinant. No solament era el corrent culturalista de la Renaixença que s’hi refermava; també l’altre corrent, qualificat d’«infraliterari», que nodria les revistes satíriques i el teatre vulgar, més revulsiu potser en la seva constitució última, acabà per incorporar-s’hi. De mica en mica, l’idioma va esdevenir la pedra de toc d’uns quants afrontaments cívics essencials. La literatura en seguia els avatars. Llengua, literatura i catalanisme semblen identificar-se per sempre més. El catalanisme considerat sediciós, l’Estat no sabrà combatre’l sense atacar alhora la llengua i, per tant, la literatura catalana. Ni la llengua i la literatura catalanes no tindran, de retop, cap solució de seguretat fora del catalanisme. Els programes dels partits i els llibres dels escriptors reflecteixen, directament o indirecta, l’afirmació nacional projectada sobre l’idioma.

Les peripècies de la primera etapa d’aquest gir són ben sabudes. L’episodi del general Polavieja, el «tancament de caixes», la creació de la Unió Regionalista i del Centre Nacional Català, l’èxit de la «candidatura dels quatre presidents» el 1901, la dissidència esquerrana d’El Poble Català, els fets del 1905, la Solidaritat i la seva aparatosa victòria electoral del 1907, la publicació de La nacionalitat catalana de Prat de la Riba el 1906, hi representen fites de diversa però incisiva significació. Allò que se’n deia llavors «sentiment nacional», bé que sovint es reduís a una mera vaguetat instintiva, anava conformant l’opinió pública total. El govern Maura ja hagué de prendre-ho en consideració, i el 1907 oferí un projecte de reforma del Règim Local, de tendència descentralitzadora: s’hi preveia la «mancomunitat» de províncies, amb un poder regional dotat d’unes poques facultats. Canalejas en donà estat de «llei» el 1912, llei que Dato promulgà l’any següent. El 1914, per fi, es constituí la Mancomunitat de Catalunya, que unia les quatre Diputacions Provincials del Principat sota la presidència d’Enric Prat de la Riba. Les possibilitats econòmiques i decisòries del nou organisme eren mediocres: a mans de Prat, tanmateix, van ser un gran instrument, l’eficàcia del qual ha deixat un record perdurable. La gestió cultural de la Mancomunitat, extraordinària, es desenvolupà en llengua catalana i, en bona part, al servei de la llengua catalana.

Paral·lelament, les reivindicacions revolucionàries del proletariat es plantejaven cruament i s’interferien en el problema nacional. D’alguna manera, també això era un «fet diferencial»: la relativa industrialització de Catalunya, en originar un autèntic proletariat, donava a la «qüestió obrera» una virulència sense gaires equivalents a Espanya. Per un imperatiu obvi de la lluita, el proletariat català s’oposava a l’Estat, en el qual veia només una màquina d’opressió al servei de les classes dominants; al mateix temps, i de manera directa, havia d’enfrontar-se amb la seva pròpia burgesia, i amb el catalanisme burgès, per tant, que la traduïa políticament.

Des del 1890, la crisi de treball, l’atur, la difusió de l’anarquisme —tant al Principat com al País Valencià, el socialisme marxista tardaria a penetrar-hi— crearen un clima de revolta permanent. Col·laborà a l’enrariment d’aquest clima la presència d’un notable demagog professional, Alejandro Lerroux, que els governs conservadors de Madrid havien enviat a Barcelona per endegar el disgust social de les masses en un sentit anticatalanista. Lerroux comptà amb una clientela ingènua i nombrosa, amb la qual formà un partit republicà «radical», sense gaire contingut classista, però bel·ligerant amb el catalanisme. Era una manera d’intentar que el proletariat català es desviés alhora —com convenia a l’oligarquia del centre— dels seus interessos de classe i de la seva responsabilitat nacional. Un sector àcrata, d’altra banda, es lliurà a les tàctiques terroristes amb tanta assiduïtat, que Barcelona passà a ser «la ciutat de les bombes» per antonomàsia. Vagues i atemptats expressaven la insatisfacció proletària. La impopularitat de la guerra colonial del Marroc, el 1909, provocà un llarg i agre motí —la Setmana Tràgica— quan els reclutes catalans anaven a ser embarcats cap a l’Àfrica. Les repressions oficials no foren pas menys dures i desgraciades: repressions d’Estat, a les quals, lògicament, s’adherí i s’acollí la burgesia local.

Conseqüència de tot això fou una perpètua i absurda topada entre dues forces que haurien d’haver estat provisionalment aliades, i una intermitent aliança entre forces que haurien d’haver estat —i en algun moment ho foren— irreconciliables. La burgesia nacional, el caràcter —malgrat tot— «progressiu» de la qual no podia ser desdenyat, fou descartada pels dirigents proletaris en la seva estratègia contra les oligarquies de l’Estat. La burgesia, per la seva banda, accentuà el seu egoisme de classe i derivà a posicions defensives radicalitzades, cosa que augmentava encara més el seu aïllament de les masses. I si els obrers ofuscats per Lerroux o seduïts pels àcrates feien el joc al conservadorisme madrileny, també els burgesos catalanistes s’atansaven al govern cada vegada que la insolència proletària s’agreujava.

Els dos «inconformismes» —ho observava Nicolau d’Olwer—, l’un al crit de «Visca l’anarquia!», i l’altre al de «Visca Catalunya lliure!», eren siamesos i antípodes. Tots dos se sentien «en guerra, si més no moral, contra l’Estat», i compartiran les mateixes aprensions respecte a la policia, la guàrdia civil, l’exèrcit, els tribunals. Tots dos, és clar, se sentien, entre ells, mortalment adversaris, i va faltar-los flexibilitat i astúcia tàctiques per a pactar treves. Els mentors de l’anarquisme català no volgueren veure en el catalanisme sinó una trampa més de la burgesia. «Nosotros sabemos que la lengua no es ningún ideal, ni puro ni impuro: es un mero instrumento para la exteriorización del pensamiento, y no el pensamiento que exterioriza», escriví Josep Prat a La burguesia y el proletariado (1909), un llibre d’«apunts sobre la lluita sindical»; «y el pensamiento “catalán” de la burguesía està dispuesto a condenar con un fallo redactado en catalán idéntico al fallo que, en “castellano”, cae siempre sobre las cabezas proletarias rebeldes, de igual modo que el pensamiento “catalàn” en las escuelas procurarà someternos al dominio de la clase burguesa con igual fuerza que “el pensamiento castellano»”.

Tot el que hi ha de lúcid en aquestes paraules de Josep Prat queda immediatament desvirtuat pel que impliquen de confusionisme cultural i, sobretot, polític. Al capdavall, en no reconèixer la injustícia explícita de la postergació del català, el que feien era reforçar l’actitud castellanitzant. És a dir, el presumpte internacionalisme anarquista actuava a la pràctica com un ajut molt valuós del nacionalisme estatal. I va ser precisament en aquells anys que la literatura catalana maldava per desempallegar-se de l’encarcarada complexió «conservadora» —d’acadèmia i de sagristia— que havia adquirit durant la Renaixença, i adoptava un to «antiburgès» agressiu. Des del punt de vista àcrata, això no es podia desaprofitar.

La «Fi de Segle» no fou aquí diferent de com era a la resta d’Europa: un bigarrat formigueig ideològic que només pot ser qualificat d’anarcoide, si no d’anarquista. Aleshores —anota Manuel Reventós—, «més o menys anarquista, ho era tothom». Escriptors i artistes es delien per exhibir un odi aïrat o càustic contra el burgès «materialista», philistin i espès. Gent d’extracció burgesa, es revoltaven contra la seva classe. Molt sovint es tractava d’un gest esnob, d’una provocació ressentida o d’una boirosa sensació d’inadaptat —«en aquest fi de segle tots som neuròtics», confessa Joan Maragall—: reaccions encara burgeses. El recel proletari davant aquests exabruptes estava justificat. Però l’afinitat hi apuntava. Entre l’esteta iconoclasta i el revolucionari de debò hi havia un mínim de coincidències: el refús més o menys dràstic de la societat burgesa. L’oposició al catalanisme burgès o a la burgesia catalanista no amagava aquesta altra realitat: que la literatura catalana —i la llengua catalana, per tant—, escapava a una aparent tutela de classe.

L’afinitat, quan era sincera, revertia en acostament. Si el proletariat català —indígena o immigrat en vies d’assimilació— es desinteressava del destí de l’idioma, era per una ignorància o per una rutina de la qual no tenia cap culpa: el seu accés a la cultura —tan limitat com es vulgui, escola primària o lectura d’autodidacte—, li arribava a través de l’us oficial i exclusiu del castellà. Sense la base escolar i amb una literatura molt recent i titllada de reaccionària, la llengua catalana, fora del seu abast, quedava exclosa del seu interès. Hi hagué intel·lectuals catalanistes que no es resignaren a aquest estat de coses, i a ells fou degut l’intent d’aproximació, dèbil i discontinu però evident, als grups més conscients de la classe treballadora. Aquest va ser, entre altres, el cas de Pere Corominas. Corominas féu de pont entre l’ala esquerra del grup de L’Avenç i els teòrics de l’anarquisme proletari; una revista mensual, Ciència Social, els reuní a tots; participaren plegats en actes públics de propaganda; i quan la policia buscava els autors i els inductors de l’explosió d’una bomba al carrer de Canvis Nous —Barcelona, Corpus del 1896—, Corominas fou empresonat i el fiscal demanà per a ell la pena de mort. Conferències i recitals en cercles obrers havien servit d’enllaç i de contacte, i la fundació de l’Ateneu Enciclopèdic Popular, després del fracàs d’una vaga general el 1902, responia al desig de promocionar l’«educació» del proletariat. No hi mancaren poetes que, amb millor o pitjor fortuna —recordem Nogueras i Oller—, es fessin ressò de la tensió classista. El teatre d’Ignasi Iglésias pouava els seus conflictes dramàtics en els medis proletaris… Per aquesta banda, el malentès podia començar a aclarir-se.





2. La lluita per l’idioma





A la conquesta d’un públic lector


En el marc de les condicions polítiques i socials esbossades, el català anava rescatant de la seva societat la consideració de «llengua culta». El convenciment es produïa d’una manera lenta però indubtable. Malgrat la incisiva interposició del castellà, forçada des de l’angle burocràtico-pedagògic i reforçada per una inèrcia de segles, el vernacle no havia perdut terreny com a parla col·loquial. Certament, s’havia produït una fuga lingüística de les classes altes —que datava del principi del segle XVI—; però el fenomen quedava reduït a les grans ciutats, i tot i això, se’n podia observar encara un retrocés a Barcelona i un estancament a València. La immigració castellano-parlant era absorbida. La situació, realment, no fou problemàtica per aquesta banda. El que de fet preocupava era l’ús culte del català, és a dir, el grau en què l’idioma domèstic aconseguia de ser també idioma de «lectura» —de cultura. En aquest sentit, la lectura ordinària dels catalans seguia sent el castellà —francès al Rosselló—, llengua de l’escola, inculcada per la instrucció pública i en la qual eren publicats la majoria de llibres, revistes i diaris de consum local. I era això el que s’aspirava a revocar.

La Renaixença tingué, amb aquesta finalitat, una plataforma pròpia: els Jocs Florals. Els Jocs, amb la pompa de la cerimònia de l’adjudicació de premis, compliren la seva missió, i acostumaren la gent a acceptar la dignitat literària de l’idioma. Però no eren «lectura», sinó «audició». I, a més de no ser lectura, resultaven insignificants i desproporcionats a les noves necessitats. A aquesta insuficiència se sumava l’anacronisme. Quan el 1902 Santiago Rusiñol estrenà Els Jocs Florals de Canprosa, sàtira de la trivialitat dels certàmens, ja podien donar-se per jubilats. La conquesta del públic s’estava produint per altres camins, i s’hi volia un «públic lector».





Sobre la premsa


Entre aquests camins, cal destacar-ne un de decisiu: la premsa periòdica, que va jugar un notable paper en la formació i en la consolidació d’un cos de lectors en català. Modesta en tiratge, en duració i en presència material, anà prosperant des dels darrers anys del segle XIX, d’acord amb el ritme expansiu del catalanisme polític i amb la maduresa del moviment literari. El 1895, dels setze diaris publicats a Barcelona, només un ho era en català; el 1900 ja n’eren sis en català, enfront de divuit impresos en castellà. Givanel i Mas arribà a catalogar tres-cents dinou títols de publicacions periòdiques en català iniciades a Barcelona entre el 1890 i el 1909. Caldria afegir-hi les revistes comarcals, la majoria redactades en català. Al País Valencià i a les Illes van aparèixer diversos setmanaris, en els quals, com un símptoma més de l’apetència de normalitat, s’hi constata el retrocés de les negligències dialectals i l’adhesió a la línia literària comuna. Naturalment, tota aquesta massa d’impresos no fou únicament política. I fins i tot d’entre els que tingueren una marcada orientació política no tots van tenir-la «catalanista»; també el carlisme i alguns partits republicans, que combateren el catalanisme, van valer-se d’òrgans d’expressió en català. I juntament a la revista il·lustrada de luxe, com La Ilustració Catalana i La Ilustració Llevantina, o la revista minoritària d’art i lletres, com L’Avenç o Pèl & Ploma, s’hi troben les primeres temptatives de premsa especialitzada: La Gynecologia catalana (1898), Revista de Bibliografia Catalana (1904), Anals de Medecina (1907)… No hi faltava un Feminal (1907) destinat a les dones, una Revista Vegetariana (1909) de títol bastant explícit, o una Literatura Sensacional (1908) dedicada a temes detectivescos.

El fet que es produís aquesta abundància i aquesta diversificació de la premsa era un indici espectacular de com s’eixamplava el públic lector. Fins i tot descomptant els casos —no pas pocs— en què aquelles iniciatives periodístiques tingueren una vida efímera, el balanç final resulta afectuós. No ens pertoca ara de valorar la qualitat literària o tècnica que distingia el nivell mitjà de les publicacions. El que hi compta és el fet que «feien llegir» en català, i que cobrien una àrea d’interessos intel·lectuals, pràctics o recreatius, extensa i d’atenta actualitat. El català anà recuperant, a poc a poc, la seva categoria de «llengua escrita» per a tota mena de funcions, cosa que suposava una millora enorme de la situació: es constituïa i s’afermava un «públic lector» i amb això la «literatura» començava a comptar amb una premissa social palpable. Cal precisar que el «públic» en qüestió distava molt de ser un públic «burgès» restringit, com suggerien els prejudicis anticatalanistes o anticatalans. La fidelitat del «poble» —classe mitjana, obrera i camperola— al seu idioma, a tots els Països Catalans, s’havia manifestat durant el segle XIX en la fabulosa difusió dels setmanaris humorístics i satírics en llenguatge dialectal. Sense entrar de ple en allò que podríem anomenar «la voluntat de renaixença», els animadors a aquesta premsa vulgar —republicana, anticlerical, sovint salaç— sabien per endavant que tenien assegurada una assistència majoritària: per a ells, la llengua, encara que acceptada com a patois, era un recurs d’èxit segur. A final de segle, i sobretot a Barcelona, aquestes publicacions, amb les característiques de la seva tessitura popular, es van sotmetre als corrents generals de l’idioma literari. La Campana de Gràcia (1870), L’Esquella de la Torratxa (1879), Cu-Cut (1902), Papitu (1908), aconseguiren una extraordinària expansió per tot el Principat. Un setmanari infantil, En Patufet, iniciat el 1904 per Aureli Capmany i continuat després per Josep M. Folch i Torres, amb un abast i una continuïtat memorables, completava l’operació: el públic sol·licitat fou total.





El llibre, l’ensenyament i més posicions


La trajectòria del llibre fou menys brillant. I és fàcil d’entendre-ho. El «llibre» ja és «literatura», i la «literatura», a les acaballes del segle, va fer-se minoritària: era el moment dels escriptors desdenyosos —aquí i a tot arreu—, que, maudits o no, renunciaven o menyspreaven l’aprovació de les «masses» o dels «burgesos». La literatura tendí a recloure’s en els seus reductes específics i s’acontentava amb un públic d’iniciats, migrat però selecte. Si aquesta decisió ja condemnava el llibre francès o anglès —el llibre de literatura à la page, naturalment— a unes tirades curtes, no podia ser altrament en català. La indústria editorial barcelonina, aleshores en els seus primers passos formals, explotava, sobretot, el llibre castellà pensant en el mercat espanyol i, eventualment, en l’hispanoamericà. El llibre català encara no era rendable. No ho era, especialment, el llibre català d’autor «contemporani». Alguns escriptors de la Renaixença encara havien estat «majoritaris»: les seves reedicions —els trenta volums de les obres completes de Jacint Verdaguer, els dotze de les d’Emili Vilanova, publicats per La Ilustració Catalana—, a preus assequibles, aconseguiren una gran venda. També alguna obra relacionada estretament amb una circumstància espectacular, com La vida austera, de Pere Corominas, va obtenir una audiència generosa. No passà el mateix, en canvi, amb el llibre «normal». Malgrat tot, la biblioteca de L’Avenç —intitulada biblioteca popular—, que incloïa autors catalans reconeguts i «nous valors», i traduccions d’estrangers «moderns» (Ibsen, Gorki, Ruskin, Emerson, Littré, Tolstoi, Whitman, etc.), publicà una sèrie de cent cinquanta-dos petits volums. Les «biblioteques» del diari El Poble Català i de la revista Joventut, més eclèctiques, obriren noves possibilitats de lectura. Edicions de clàssics catalans i per a bibliòfils —com les de Ramon Miquel i Planas, o les de l’opus lul·lià a cura de Mateu Obrador, a Mallorca— arrodonien el panorama.

Però ni els periòdics ni els llibres no eren suficients per a donar un suport regular a la «literatura»: l’ensenyament en els seus diversos graus seguia sota la jurisdicció del castellà. Diverses iniciatives irrompien en aquest flanc. El 1899 fou fundada l’Associació Protectora de l’Ensenyança Catalana per fomentar la presència normalitzada del català en el terreny de la pedagogia. El problema de la universitat, d’una universitat catalana, quedà plantejat en termes concrets. Un I Congrés Universitari Català va celebrar-se el 1903. El 1906 foren creats els Estudis Universitaris Catalans per suplir les deficiències del sistema acadèmic estatal, quant a la llengua, la història, la literatura i el dret de Catalunya. Els Estudis Universitaris, rebutjats per l’Estat, van convertir-se en una cèl·lula d’expansió universitària, marginal a la universitat, i desvetllaren vocacions realment decisives per a l’erudició catalana contemporània. El 1906 fou celebrat, a més, el I Congrés Internacional de la Llengua Catalana, a Barcelona. Segons constava a la convocatòria, havia de ser un symposium filològic, «exclusivament científic». Els resultats científics foren, potser, estimables, ja que hi intervingueren especialistes com Schädel, Halle, Vogel, Foulché-Delbosc, Menéndez Pidal, Saroïhandy. Però el congrés comptà amb un ajut multitudinari singular: més de tres mil inscripcions de congressistes —xifra desorbitada per a una concentració filològica en aquells dies— és un índex revelador del fervor amb què els catalans prestaren la seva adhesió a l’esdeveniment.

D’altres trinxeres foren assaltades. El 10 de novembre del 1895, en prendre possessió de la presidència de l’Ateneu Barcelonès, el dramaturg Àngel Guimerà va pronunciar el discurs en català: el fet no tenia precedents en aquella casa i motivà una aparatosa trifulga. El 17 d’abril de 1900, l’Acadèmia de Jurisprudència i Legislació de Barcelona admeté com a normal l’ús de l’idioma del país, que hi fou estrenat per Narcís Pla i Deniel. Moltes agrupacions i entitats culturals del Principat, i algunes de Mallorca i de València, que no eren expressament catalanistes, van sumar-se a aquest corrent. Les activitats més bullicioses de l’època —esnobs del wagnerianisme i orfeons populars, excursionistes i erudits, avantguardistes en pintura o en filosofia— es manifestaren «en català». Tot el que s’estava produint a Catalunya amb autèntica talla intel·lectual —Antoni Gaudí i Joan Maragall, Lluís Millet i Ramon Turró, Rusiñol i Torras i Bases, el «modernisme» plàstic (Picasso, Nonell) o el teatre d’Adrià Gual— pertanyia a un ambient que ho convertia en manifestacions d’una creixent onada «catalanitzant» i «catalanitzadora». A les Illes, els noms de Costa i Llobera, de Joan Alcover i de Miquel dels Sants Oliver representaven juntament amb la personalitat pintoresca i pròdiga del canonge Antoni M. Alcover, una constel·lació catalana sense precedents. Al País Valencià i al Rosselló no s’assoliren mitjanes col·lectives tan altes, però també s’hi apreciaven símptomes de vitalitat. Fins i tot les corporacions municipals i provincials van cedir-hi, i fou possible de fer ús del català en sessió pública.

Quan Enric Prat de la Riba arribà a la Presidència de la Diputació Provincial de Barcelona, va dedicar una atenció preferent a la cultura catalana: el 1907 creà l’Institut d’Estudis Catalans, al qual seguiren altres institucions docents, d’investigació i de divulgació, que van tenir una influència òptima en l’evolució posterior. Les obstruccions governatives i les resistències castellanitzants no arribaven a frenar l’impuls de normalitat —de normalització. Tot això s’esdevenia enmig de l’esclat frenètic de les bandositats polítiques i de la violència de classes, amb una economia en crisi —la fil·loxera al camp, la indústria i el comerç afeblits pel desastre del 98, etc.—, sense comptar més que amb una mica de voluntat ciutadana decidida.





3. Una literatura moderna, una cultura autònoma





Un període amb caràcter propi


Els vint anys que enquadren el tombant de segle (1890-1910) han estat batejats, en la majoria d’estudis de literatura catalana, amb al títol genèric de «Modernisme». I, ben mirat, no és pas una etiqueta massa exacta. Com sempre que triem un sol tret distintiu per designar un període de densa producció literària, hi correm el risc de caure en una simplificació injusta. El «Fin-de-siècle» català fou, naturalment, una cruïlla complexa en la qual confluïren les estètiques i les intencions més diverses. Va ser el moment del Joan Maragall espontani i descurat de la «paraula viva», però també el dels parnassians més llepats, com Jeroni Zanné; hi conviu la veta humanística dels poetes de l’Escola Mallorquina amb el nietzscheanisme improvisat de dandis i bohemis barcelonins, el món ciutadà de tantes obres de Santiago Rusiñol amb la irrupció del tema rural en la novel·la, i, encara, tractat de manera tan diferent en una Víctor Català, un Joaquim Ruyra i un Raimon Casellas; o el sentimentalisme obrerista d’Ignasi Iglésias, que, no tenia quasi res a veure amb la dramatúrgia «decadent» d’Adrià Gual. Però el que està fora de tot dubte es el caràcter a part de l’època.

Vist en conjunt, és evident que contrasta amb l’anterior, el de la Renaixença, la qual conservava actius tres magnífics exponents: Jacint Verdaguer, Àngel Guimerà i Narcís Oller. Es produí una clara ruptura amb el passat, tant respecte a les concepcions literàries com pel que fa a la projecció pràctica i moral de l’obra de l’escriptor. A l’altre cap del període, les lletres catalanes, a partir aproximadament del 1910, quedaren seduïdes pel Noucentisme d’Eugeni d’Ors i de Josep Carner, i viraren cap a una altra diana. Entre un moviment i l’altre —entre les escorrialles de la Renaixença i del naturalisme d’una banda, i de l’altra, les fal·leres neoclàssiques i «mediterrànies»— la «Fi de Segle» destaca amb personalitat pròpia.

Allò que hi predomina és, potser, la incoherència i la contradicció: comparat amb els temps que la flanquegen, la «Fi de Segle» es caracteritza per la seva heterogeneïtat. I potser millor, és l’efervescència general, copiosa i tèrbola, el que més bé defineix l’etapa.





Barcelona, modernista


Josep Francesc Ràfols precisa que el Modernisme fou un fenomen eminentment barceloní. Cal convenir que fou així: amb tantes reserves com es vulgui, Ràfols posa el dit a la plaga. Barcelona demana, doncs, una consideració especial com a fet viu. La gran urbs, dinàmica, seu de la burgesia laboriosa i del proletariat subversiu, assumia el caràcter de capital cultural dels Països Catalans —de tot allò que de català hi perdurava.

Ferran Soldevila ha dit que, sense Barcelona, la Renaixença hauria estat poca cosa: una mena de felibrige provençal, un passatemps patriòtic de senyors rurals, doctes i enyoradissos, sense cap transcendència. La «ciutat», la societat urbana, per ella mateixa i per la seva influència, donà a la literatura catalana un nervi ben diferent. La Renaixença de les primeres hores podia permetre’s de reposar damunt glorioses aportacions comarcals. Però no era suficient, i la capitania de Barcelona, oportunament afirmada, evità la via morta del felibrige —dels «esbarts de Vic», potser genials, però inoperants.

Cap a la fi del XIX, Barcelona era «modernista». Era la Barcelona d’Antoni Gaudí, de Ramon Casas, d’Isidre Nonell; la Barcelona que Maragall —veí modèlic— glossava en El pas de l’any, i que Rusiñol retratava a les seves comèdies càustiques; la Barcelona de les caricatures de Xavier Gosé, d’Els Quatre Gats, del Teatre Íntim, de l’Orfeó Català, de L’Avenç, de Josep Pijoan afanant al Pirineu les pintures romàniques, del mestre Morera, de Joaquim Casas-Carbó, de Jaume Brossa. El pes de Barcelona —la Barcelona modernista— és determinant. I el Modernisme, el seu Modernisme, se’n beneficià àmpliament.





Al marge de Barcelona


Barcelona, és clar, no ho era tot. Cal, també, comptabilitzar moltes altres presències literàries al marge de la gran ciutat: la de l’escriptor de «comarques», com la Víctor Català, l’obra de la qual té escassa relació amb el Modernisme, o la dels altres centres urbans de certa categoria i obvi caràcter tradicional: València, Ciutat de Mallorca, Perpinyà.

Perpinyà i el seu Rosselló gairebé no donaven senyals de vida. Al País Valencià, l’autoritat de Teodor Llorente (1836-1911), anacrònic i reiteratiu a les velleses, paralitzà qualsevol afany innovador. Els escriptors del moment que tenien la qualitat i empenta per a renovar la literatura —Blasco Ibáñez (1867-1928), Azorín (1873-1967), Gabriel Miró (1879-1930)— van escriure en castellà. En canvi, a les Illes aparegué un grup de poetes insignes, la formació i els objectius literaris dels quals diferien del Modernisme barceloní: en diem «Escola Mallorquina», pervinguda fins gairebé avui. La seva concreció es reforçà molt probablement en a circumstància de la insularitat. La literatura d’aquesta època a Mallorca, caracteritzada, en part, per moltes humanitats i per una sostinguda curiositat per Itàlia —Leopardi, Carducci— que li donaren un accent especial, s’allunyà, per tant, del que a Barcelona «estava de moda». Miquel Costa i Llobera i Llorenç Riber, Joan Alcover i Gabriel Alomar, i tants altres poetes de verb sumptuós i d’aguda sensibilitat, en representen el sentit.





Una voluntat comuna: liquidació de la Renaixença


Els escriptors d’aquella època, vistos globalment i independentment de la seva filiació i de les pretensions individuals, compartiren unes aspiracions-clau, d’acord amb la vocació profunda del moment històric. Primer que tot, cregueren —com digué Josep Carner molt més tard— que era «arribada l’hora d’acabar amb el famós sometent literari de la Renaixença»: de liquidar —afegiria per la seva banda Joaquim Folguera— «la seva forma diletantística, de fulls d’àlbum, d’absència de crítica, d’escalafó de felibrige». Hi ha una reacció descarada contra el pairalisme d’aires medievalitzants o de substància popularista, que es prolongava des de la restauració dels Jocs Florals (1859) i que a la darreria del segle ja no era més que una mena de relíquia o de fòssil, solament explicable per la irregularitat de la situació literària catalana. La reacció s’estengué també al naturalisme i, en general, a qualsevol rastre de positivisme, el qual en literatura va tenir el seu moment cap als anys 80, amb escriptors com Narcís Oller, per exemple.

El contrapunt fou l’«idealisme» que acabà imposant-s’hi. Un idealisme rejovenit, que pot incloure la religiositat ortodoxa dels mallorquins, el nihilisme inspirat en Max Stime o en Nietzche d’un Jaume Brossa, l’«espiritualitat» a la manera de Ruskin o a la de Maeterlinck d’algunes obres de Rusiñol o d’Adrià Gual, el cristianisme passat per Spinoza de Joan Maragall… El canvi d’orientació és evident.





Superació de la literatura regional


Encara que només conscientment a mitges, tot això respon al desig de superar el desfasament de la literatura local respecte a les altres literatures europees. Pensem que Verdaguer (1845-1902) i Guimerà (1845-1924), il·lustres de la Renaixença, eren cronològicament contemporanis de Baudelaire (1821-1867), de Verlaine (1844-1896), de Rimbaud (1854-1891), mentre que estèticament n’estaven separats per un abisme. La voluntat d’alinear-se en la més pura actualitat de l’Europa literària esdevingué inevitable.

Va haver-hi un esforç per «posar-se al dia», per vèncer l’estat de «cultura satèl·lit», en el sentit que T. S. Eliot dóna a aquesta fórmula: una cultura amb llengua pròpia però amb esperit estranger. I això és el que havia succeït durant la Renaixença. A pesar que els poetes catalans de l’etapa floralesca del Vuitcents abusaren del repertori d’al·lusions històriques —almogàvers, canonges, comtes-reis, segadors del 1640, verges i sants «nostrats», trobadors, etc.— i polsaren la corda folklòrica, la seva dependència de les lletres castellanes és indubtable. Zorrilla, Núñez de Arce, Bécquer són imitats i adaptats a les necessitats locals. Només una lleugera obertura als romàntics francesos —especialment a Victor Hugo— compensà la fatal inclinació als models castellans. La influència francesa s’estengué a Flaubert, a Zola, a Daudet, per a la narrativa, i a Proudhon, a Comte, a Taine, per al pensament esquerrà. I poca cosa més. Si Teodor Llorente traduí —al castellà d’altra banda— poemes de Baudelaire i de Verlaine, el contacte amb el frisson nouveau de la poesia francesa no quedà reflectit en l’obra catalana d’aquest ni de gairebé cap altre autor. José M. Gabriel i Galán i Vicente Medina interessaven encara Maragall —Maragall mai no escriví el nom de Rimbaud i només dues vegades el de Baudelaire i el de Verlaine. Però tot això és el que superarà la «Fi de Segle». La «cultura» per als catalans havia estat, fins aleshores, «cultura espanyola» i, subsidiàriament, «cultura francesa». La «cultura catalana», regional encara, volgué revisar aquestes limitacions.





Un nou horitzó cultural: Europa


Maragall s’interessà profundament per Goethe. També Milà i Fontanals i Teodor Llorente s’acostaren al monstre de Weimar per a traduir-lo al castellà, però poc o gens fou el que va repercutir en la seva obra de creació. Maragall no solament traduí i adaptà textos goethians al català, sinó que també va impregnar-se d’estímuls alhora clàssics i romàntics, provinents del gran alemany. Novalis, Nietzsche i Wagner foren les altres grans admiracions germàniques de Maragall. I no solament d’ell. Nietzsche penetrà pertot arreu: una part de l’excitació anarcoide dels modernistes és d’arrel nietzscheana. Wagner va produir apassionaments clamorosos: ja el 1900 s’estrenaren a Barcelona el Tristany i Isolda i el Siegfried; Teodor Llorente traduí el racconto de Lohengrin que cantava, a València, Francesc Vinyes; el músic esdevingué un factor literari actiu, involucrat en el germanisme que inundà els Països Catalans. Aquell esperit nòrdic agent en la literatura, en la música, i en l’arquitectura neogòtica de Domènech i Montaner, d’Antoni M. Gallissà o de Puig i Cadafalch, va enriquir-se i afermar-se amb Maeterlinck, Ruskin, Ibsen, Schopenhauer, Heine, en un aiguabarreig bigarrat.

Fou espontani o calculat, tot això? Meitat i meitat. Els escriptors joves d’aleshores cercaven i trobaven mestres, fonts i corroboracions allà on podien i, en el seu afany de precisar afinitats, van descobrir les figures que l’Europa no llatina tenia consagrades. Si aquestes foren acollides amb tant d’entusiasme fou perquè —a més d’un indubtable esnobisme— tenien el terreny predisposat a la seva projecció: a tota la disbauxada i excitant diversitat subversiva de la literatura europea d’aquells anys. Però no era només això.

Hi havia, encara, el designi tàctic, totalment astut i oportunista, de «fer la impressió» que la literatura catalana ja no era una tossuderia «regional» o «regionalista», i s’arrenglerava, fins i tot avantatjant la literatura castellana, amb l’avantguarda intel·lectual d’Europa. L’allunyament de Madrid ja era un fet; ho fou des del dia que els escriptors catalans decidiren de fugir del marasme provincià. Calia, però, demostrar que s’estava produint una europeïtzació efectiva, i demostrar-ho, sobretot, als mateixos catalans. Quan el 1898 s’estrenà als Jardins del Laberint d’Horta, a Barcelona, la Ifigènia de Goethe traduïda per Maragall, el que hi importava era l’impacte social. «Crec que es fa un gran bé al catalanisme», diu Joan Maragall a un amic arran d’aquesta estrena, «ennoblint-lo, introduint-hi obres mestres com les de Goethe: i em sembla que aquesta vegada el cop no ha estat en va. Per la high life que va assistir al Laberint, allò fou com una espècie de revelació de que el català, aplicat a coses grans, no era ordinari».

Hi topem, doncs, una altra vegada, amb la reivindicació de la llengua —i, en conseqüència, de la seva literatura. La Ifigènia a Tàurida de Goethe en català fou, pel simple fet de ser representada, una victòria per a l’idioma. L’alta burgesia del Principat —la high life barcelonina de què parla Maragall— s’havia acostat al catalanisme polític per raons totalment al marge del problema cultural, i aleshores començava a tenir ocasió de confirmar-se en la seva actitud amb nous arguments, més desinteressats: podia apamar i apreciar les distàncies que hi havia entre el «provincianisme» castellanitzant i el «catalanisme» europeista, en l’ordre literari. El català, vehicle accidental de Goethe, no podia ja ser recusat com a llengua de pagesos i de menestrals, ni la seva literatura, capaç d’empreses d’aquesta qualitat, no podia ser qualificada de via estreta o localista. Tot plegat pot semblar, ara, pueril. Però aleshores era inevitable. Encara que només hagués estat per retornar al poble o al públic la seguretat cultural en la seva llengua, ja hauria valgut la pena de seguir aquell camí: presentar «obres mestres», textos universals indiscutits i prestigiosos, en català.

I, al costat de les «obres mestres», les «obres actuals»: no únicament els prestigis consagrats per la història, sinó també les novetats en voga més enllà de la frontera, recolzades en la fama d’una «actualitat» enlluernadora. Junt a les traduccions de clàssics com Goethe —i Shakespeare, i Molière, i Sòfocles, i tants d’altres— eren publicades les «novetats» més cridaneres: Ibsen i Maeterlinck, per exemple. Sovintejaven les versions de teatre, poesia i novel·la «moderns». El lector català començà a disposar en el seu propi idioma de llibres que potser no hauria trobat en castellà: en tot cas, ja no li calia recórrer al castellà per a llegir-los.

Les traduccions es convertiren des de llavors en un puntal —i no el més petit— de les lletres catalanes. Eren una possibilitat de proporcionar lectures «normals» en quantitat i en qualitat, que la producció indígena no podia encara oferir, i alhora conferien a aquesta producció vinculacions internacionals, gràcies a les quals s’alliberava del confinament i de la solitud «regional» a què la volien condemnar.

La «promoció europea» de la literatura catalana s’esdevé, de ple, en la «Fi de Segle». Les dues servituds que l’amenaçaven, és a dir, la fascinació de la literatura castellana i la de la francesa, foren superades. En obrir-se a suggestions d’una altra procedència, guanyà en amplitud i en recursos. La tradició autòctona no podia pas donar molt de si: els autors medievals a penes representaven poc més que un record gloriós, i les seves obres eren pràcticament desconegudes; la saba popular restava emmascarada pel folklore, força desacreditat després de la Renaixença. L’única possibilitat d’afermar-se sobre bases sòlides era Europa. Els excessos que es van cometre en aquesta línia queden redimits per la urgència i l’honestedat del propòsit. Al tombant del segle, la literatura catalana, modesta encara, és ja tanmateix una «literatura», i no una mena de curiositat «regionalista». Amb tantes deficiències com es vulgui, el gran «salt» s’havia acomplert.





4. Pompeu Fabra i la llengua literària





Un clima favorable per a les «normes»


Però el català encara havia de constituir-se en llengua literària normal. Cinquanta anys de Renaixença havien representat una quantitat extraordinària d’esforços, generosos i fecunds, però caòtics. Calia retornar la flexibilitat i l’agilitat d’idioma escrit a la parla quotidiana, una mica rovellada després de tres centúries d’utilització literària més aviat subalterna. Com a mòdul van triar-se les dues fonts de puresa lingüística que es consideraren més inqüestionables: els textos medievals i els usos comarcals més allunyats de qualsevol possibilitat de contaminació. L’una i l’altra garantien l’absència de castellanismes, al contrari del que s’esdevenia amb els corromputs dialectes urbans. El to idiomàtic dels renaixentistes, doncs, fou arcaïtzant o ruralitzant, i massa sovint arcaïtzant i ruralitzant alhora. Tal era, a grans trets, «la llengua» dels Jocs Florals. Això, però, els allunyava enutjosament dels hàbits col·loquials de les ciutats, i, per tant, del primer públic previsible per a la nova literatura. Un altre punt de vista va afegir-s’hi, i polèmic: a la «llengua literària» forjada amb penes i treballs pels homes dels Jocs, s’hi oposava «el català que ara es parla» dels comediògrafs i la premsa humorística, els quals es recolzaven en una densa clientela popular de les ciutats. El Modernisme superà, en bona part, pel que fa al Principat, aquesta confusió de criteris.

La majoria dels modernistes, que havien nascut a Barcelona o hi residien —Maragall, Rusiñol, Iglésias, Casellas, Corominas, etc.—, tractaren d’elevar el llenguatge mitjà de la seva societat a nivell literari. En L’Avenç es fongueren i refongueren les tendències anteriors, popularistes i erudites, sobre la base de la parla barcelonina. Fou Pompeu Fabra l’encarregat de donar una articulació científica a aquest propòsit.

Calia una gramàtica: una sola gramàtica, unànimement acceptada, que donés al català els ressorts que li urgien per a les complexes necessitats d’una llengua de cultura. De l’època precedent, Fabra pogué dir que «cada escriptor esdevenia un gramàtic»: cadascú se les campava com podia i s’inventava una solució. Per evitar el risc d’un fracàs total, s’imposava de liquidar l’amateurisme i l’anarquia gramaticals, i a establir una ordenació rigorosa i integradora. El clima era propici. I és curiós d’observar com fou, precisament, en un ambient «anarcoide» on sorgí la voluntat d’unes normes i on es forjà la idea d’acceptar-les com a codi unitari. Cal precisar que només ho permeté la força de greus motivacions pragmàtiques. Els modernistes, en el fons, no eren pas menys anarquitzants —negligents o enemics de normes— en gramàtica que en qualsevol altre terreny: Joan Maragall va escriure l’apologia de les «llengües franques» i de l’instint verbal; Santiago Rusiñol redactà els seus papers sense cap criteri seriós, abandonant-se a la fluència del seu dialecte barceloní. Hi hagué, però, un sector de la intel·lectualitat jove que s’adonà que l’única opció amb futur era la «normalització» gramatical.

La plataforma que potencià totes aquestes intencions fou L’Avenç, revista i editorial que dirigiren Joaquim Casas-Carbó i Jaume Massó i Torrents. La gent de L’Avenç foren uns incondicionals de la tasca normalitzadora de Fabra, i posaren al seu servei les seves possibilitats de difusió. L’empenta renovadora de L’Avenç restà vinculada al moviment «normatiu». Tanmateix, la normalització gramatical no pogué passar, de moment, de projecte privat, i encara, en període d’assaig.

El primer gran pas fou donat el 1913, quan l’Institut d’Estudis Catalans publicà les Normes ortogràfiques, obra de Fabra que la institució feia seves. En aquella època Fabra havia perfeccionat el seu projecte, i el Noucentisme —que, enfront del Modernisme, llançava la consigna cultural d’«ordre»— li oferí les condicions més propícies a l’èxit. A partir del 1913, la tasca gramatical de Fabra es desenvolupà en plena funció magistral i va obtenir una adhesió ja definitivament majoritària.





L’obra de Pompeu Fabra


Pompeu Fabra (Gràcia, Barcelona, 1868-Prada de Conflent, 1948), molt jove encara, publicà un Ensayo de gramàtica del catalàn moderno (L’Avenç, 1891), al qual seguiren nombrosos estudis sobre aspectes tècnics de la reestructuració gramatical de l’idioma. Era catedràtic de Química a l’Escola d’Enginyers Industrials de Bilbao quan Prat de la Riba, ja president de la Diputació Provincial de Barcelona, va cridar-lo a formar part de l’Institut d’Estudis Catalans, de recent fundació. Més que pròpiament un filòleg, Fabra era un gramàtic ordenador: el seu objectiu fou el de racionalitzar l’ortografia del català, el de determinar uns esquemes arquetípics per a la morfologia, i el de depurar, en la mesura possible, la sintaxi i el lèxic. A això dedicà la seva vida.

Les seves obres cabdals —les diverses gramàtiques, el Diccionari Ortogràfic del 1917 i el Diccionari general del 1932— han regit la llengua literària del segle XX. La seva sistematització, que divulgà, en nombrosos treballs, amb justificacions persuasives i concretes de cara al gran públic, assolí un ressò i una adhesió gairebé immediata i unànime. Gairebé, perquè no li faltaren pas els objectors. S’hi resistiren, sobretot, els elements més conservadors, atrinxerats en el Consistori dels Jocs Florals de Barcelona i en l’Acadèmia de Bones Lletres. Però les idees de Fabra s’imposaren finalment, gràcies a l’oficialitat que va conferir-los l’Institut d’Estudis Catalans i per l’exigència, sentida en amplis sectors, d’una disciplina gramatical que situés el català al nivell propi de qualsevol idioma de cultura.

Per a la seva «reforma», Pompeu Fabra prengué com a base la llengua de Barcelona. El pes demogràfic i intel·lectual de la capital del Principat l’hi obligava. Era a Barcelona on la literatura catalana aconseguia les posicions socials més sòlides i això ja constituïa una raó important. Tanmateix, Fabra va saber vèncer també els entrebancs que li plantejava aquest punt: fou rigorós tant amb les desviacions dialectals com amb els nombrosos castellanismes que infectaven el llenguatge urbà, i s’afanyà a promoure’n la correcció. D’altra banda, procurà estructurar un sistema tan elàstic, que els altres dialectes catalans —pluralitat fonètica, variants morfològiques, matisos de vocabulari— s’hi pogueren encabir còmodament. L’equanimitat de Fabra evità, alhora, el malentès del «català que ara es parla» —«català», «valencià» o «mallorquí»— fluctuant entre els barbarismes i l’embadaliment localista, i la pruïja d’esmenar aquestes corrupcions amb l’abús de gal·licismes i d’arcaismes. Si la seva ortografia fou fàcil a una divulgació pedagògica per tota l’àrea lingüística catalana, el tacte en elaborar el Diccionari general i depurar la sintaxi no va ser menys just i estratègic.

A les Illes i al País Valencià, la «reforma» fabriana no trigà a implantar-se. Al País Valencià, les normes de l’Institut començaren a generalitzar-se des del 1915. Igualment s’esdevingué a Mallorca. I si a València els floralistes recalcitrants de Lo Rat Penat s’aferrissaren a mantenir les directrius «regionalistes» del pare Lluís Fullana (Benimarfull, 1871-Madrid, 1948), a les Illes fou el canonge Antoni M. Alcover (Manacor, 1862-Ciutat de Mallorca, 1931) qui representà l’obstruccionisme: eren, però, posicions extemporànies que cediren, de mica en mica, en perdre seguidors i autoritat. L’acceptació del fabrisme fora del Principat comportà, en darrer terme, la sensació d’una irrevocable afirmació de la unitat de la llengua i de la literatura dels Països Catalans.





L’actitud de mossèn Alcover


La personalitat del canonge mereix una consideració a part. Alcover fou un home coratjós, polemista apassionat i treballador infatigable. Posà aquestes virtuts al servei de l’idioma: de l’estudi científic i de les campanyes de reivindicació del català. Participà intensament en la celebració del I Congrés de la Llengua Catalana de 1906 i cal considerar-lo fundador de la dialectologia catalana. La seva gran il·lusió fou la de fer un inventari lexicogràfic del català, exhaustiu si fos possible. Era una empresa tan magnífica com laboriosa, en la qual mossèn Alcover abocà la vida i el patrimoni: el Diccionari català-valencià-balear (1930-1962), que inicià ell i que continuà Francesc de Borja Moll, és una monumental aportació filològica, la més important, sense cap mena de dubte, de les que ha rebut la cultura catalana moderna.

Però mossèn Alcover, potser per la seva passió dialectològica, s’entossudí en una concepció descentralitzada —i dialectalista, per tant—, de l’idioma literari, que l’enfrontà irreconciliablement amb Fabra i amb l’Institut. Sembla que fou en ell en qui pensà Josep Carner, quan descriví així un sector de l’opinió finisecular: «hom no imaginava la parla catalana sinó com una federació infinita i lil·liputiana de diversitats artificialment accentuades, de voluptats comarcals que computaven i tot com a riqueses específiques les particulars deformacions grolleres d’una pura paraula general». Des del seu reducte de franc tirador literari, mossèn Alcover produí obres sucoses i brillants d’expressió, adobades amb la gràcia idiomàtica popular, com les Rondaies mallorquines; però si el seu criteri hagués estat acceptat, el català s’hauria vist condemnat a vegetar en una situació confusa i desgraciadament folklòrica.

Posicions com la d’Antoni M. Alcover esdevingueren extravagants i sense esdevenidor. Calia establir la llengua literària sobre principis unitaris i eficients, i Fabra donà forma a aquesta exigència en el pla gramatical.





Escriptors amb consciència lingüística


Amb l’aportació fabriana, no quedava pas tot resolt. Calia, també, la pràctica dels escriptors, que arrodonís, en l’ordre del gust, un model idiomàtic coherent amb la regularització tècnica. Els barcelonins del Modernisme no ho aconseguiren ni tan sols s’ho proposaren. D’altres autors, com la Víctor Català, s’abandonaren, en aquest terreny, a la inèrcia adquirida en l’etapa anterior: el seu és, encara, un català de la Renaixença. Al Principat, només Joaquim Ruyra i, en menor grau, Raimon Casellas, demostraren tenir una consciència lingüística afinada. Potser fou degut al fet que tots dos van ser uns «estilistes» meticulosos i no pogueren prescindir de plantejar-se el problema de la llengua en la doble dimensió: estètica i gramatical. Si més no, Ruyra i Casellas es caracteritzaren per un gust idiomàtic excepcional. Com també els dos grans poetes de l’Escola Mallorquina, Miquel Costa i Llobera i Joan Alcover, i, en general, molts dels seus seguidors. A diferència del canonge del Diccionari, els poetes de les Illes van mantenir un equilibri exemplar, equilibri nodrit, evidentment, per la saó «humanística» que els singularitzava. Carner assenyala que fou Costa i Llobera qui «en memorable divinació i prefiguració» havia establert la veritable «llengua literària», el català literari i actual.

Tant Ruyra i Casellas com els mallorquins foren els escriptors de la «Fi de Segle» que aconseguiren de servar l’admiració dels noucentistes: el fet és simptomàtic. El Noucentisme va realitzar, en bona part, aquest altre ideal de «normalització» de l’idioma.





5. El Modernisme





Una reacció espiritualista


«La reacción espiritualista que ha sucedido la corriente del naturalismo positivista…». Amb aquestes paraules va definir Joan Maragall el que podríem anomenar «màxim comú denominador» del Modernisme. «Màxim» i a la vegada molt lleu. Perquè els escriptors i les tendències que confluïren i s’agitaren a la Barcelona de la darreria del XIX no tenien gairebé cap altre tret genèric. En aquell petit món heterogeni i contradictori, pràcticament només s’hi destaquen, com a evidència més o menys compartida per la majoria, l’allunyament i fins i tot l’aversió respecte al «naturalisme positivista» i, és clar, respecte als pressupòsits filosòfics que l’inspiraven. Per a Maragall això equivalia a una «reacció espiritualista», i el mateix cregueren crítics com Joan Sardà i Josep Soler i Miquel. «Espiritualisme» no és potser ben bé el terme que fa al cas, però podem acceptar-lo com a sinònim d’«antimaterialisme» i, en el fons, d’«antiracionalisme». De fet, era l’air du temps, i la «reacció» es produí simultàniament a tot Europa. Al voltant de l’any en què naixia Maragall (1860) se situa el naixement d’unes quantes figures del pensament europeu de signe intel·lectual semblant: Sigmund Freud (1856), Georg Simmel (1858), Edmund Husserl (1859), Henri Bergson (1859), Maurice Blondel (1861), Maurice Maeterlinck (1862), Heinrich Rickert (1863), Miguel de Unamuno (1864), Gabriele D’Annunzio (1864), Rudyard Kipling (1864), William Butler Yeats (1865). Pensem, per un moment, tot el que aquests noms suggereixen en el seu sentit més genuí: la primacia o la revaloració de l’instint, de la fe, de la intuïció, de la vida, del misteri, de l’energia. Globalment, és una generació «irracionalista» que caldria jutjar en funció d’aquella Zerstörung der Vernunft de què parlava Lukács. Com a mínim, en literatura, es renegava —per dir-ho amb Soler i Miquel— «de la vulgaridad naturalista» i «de la verbosidad convencional y hueca, formada y fría», per postular «la invención imaginaria viviente, la palabra que enuncia sincera».





Naturalisme i Modernisme


L’èxit del Naturalisme havia estat considerabilíssim. Llegit en francès, en català o en castellà, Émile Zola esdevingué un autor familiar. El 1885, des del pròleg a la versió francesa de La Papallona, Zola encoratjà el «talent attendri» del novel·lista català més important del segle XIX: Narcís Oller (1846-1930), l’obra del qual havia estat bastant influïda per la seva lliçó estètica. La primera època de la revista L’Avenç —1882-1884—, que recollia les primeres inquietuds dels qui més tard s’arrenglerarien en el grup modernista, dedicà una atenció preferent a Zola i la seva escola.

Tanmateix, els dos crítics, amics i mentors d’Oller, que l’estimularen en la seva tasca i l’encaminaren al Naturalisme, jugaren un paper molt important com a testimonis aguts dels nous aires que planaven sobre la literatura catalana: Joan Sardà (Sant Quintí de Mediona, 1851-Barcelona, 1898) i Josep Yxart (Tarragona, 1853-1895). Ni Sardà ni Yxart no s’integraren plenament en el Modernisme barceloní: la seva vida fou massa curta perquè en poguessin veure l’apogeu. Tots dos pertanyien a «la joventut literària de la dècada dels 70 als 80», que es tingué per «fonamentalment positivista». La seva intervenció, però, en la irrupció del Modernisme va ser important: l’un i l’altre en articles i assaigs, des de La Vanguardia, La Renaixença i altres publicacions, en castellà o en català, donaven notícia de les novetats literàries europees, i difongueren i comentaren obres i autors que serien després, i que ja ho començaven a ser, devocions assídues dels modernistes. Si Yxart fou el primer a parlar d’Ibsen, Sardà s’interessà sovint per Maeterlinck: Ibsen i Maeterlinck, que, amb Nietzsche i Ruskin, constituïren els quatre punts cardinals del nostre Modernisme. De més a més, el mateix Sardà havia matisat que, si es declarava partidari del «realismo» era en un sentit «amplio y expansivo», que admetia la qualificació d’«idealista y espiritual». Amb Joan Sardà va relacionar-se estretament Josep Soler i Miquel (Les Borges Blanques, 1861-Barcelona 1897), crític ja decididament modernista, amic i conseller de Maragall, i el mateix Joan Maragall deixà constància escrita del seu deute intel·lectual amb Sardà i amb Yxart.

Però tant l’Yxart com en Sardà es mostraren reticents davant el que anaven suscitant els seus successors immediats. «Tot aquest moviment modernista d’ara, què és?», es pregunta Yxart en una carta a Narcís Oller, el 1894. I es contesta: «Tres xicots nous: Rusiñol, Maragall, Casellas…». La resta li semblava poca cosa, i cal reconèixer que, aleshores, Yxart tenia raó. Un altre detall: «Maeterlinck es Shakespeare injertado en un neurasténico de nuestra época de originalidad a todo trance» escriu Joan Sardà. El que d’ambigu té la frase és ben significatiu de les reserves amb què el crític considerava el dramaturg i els corrents del seu temps. Fos com fos, i volent-ho o no, Sardà i Yxart afavorien la desclosa del Modernisme.





Devocions, ritus i agitació espiritual


La perspectiva europea fou eixamplada: hi col·laboraren Soler i Miquel, Rusiñol, Jaume Brossa, Casellas, Maragall, Pere Corominas, Adrià Gual. La «reacció espiritualista» anà prenent gruix. Una breu llista dels escriptors estrangers traduïts o exaltats pels modernistes dibuixa el quadre de les seves devocions: Shelley i Heredia, Verhaeren i Tolstoi, Heine i Mallarmé, Burns i Verga, Goethe i Emerson, Renan i D. G. Rossetti, Carlyle i D’Annunzio, Schopenhauer i Leconte de Lisle… Aquests i molts d’altres, junt als quatre «mestres» fonamentals —Ruskin i Maeterlinck, Ibsen i Nietzsche—, modelen l’espiritualisme modernista. La suma total va ser una autèntica olla.

Tota aquesta efervescència s’expressà, de vegades, d’una manera espectacular, en una mena de manifestacions col·lectives fins a cert punt «oficials», o, si més no, d’un indubtable caràcter «representatiu». Encara que mai no aspiraren a formar una escola «compacta», els modernistes van aparèixer sovint plegats en actes i en publicacions que afirmaven les seves vagues afinitats estètiques i de signe «espiritualista». Tal és el cas de les «Festes» de Sitges, que Santiago Rusiñol organitzà el 1892 i el 1899: consistien en representacions teatrals —Maeterlinck traduït per Fabra, Iglésias, Rusiñol, Massó i Torrents—, concerts —César Franck, Morera, Grieg, etc.— i cerimònies artístiques —el 1894 una processó cívica precedí l’entronització de dos quadres del Greco al Cau Ferrat. Els discursos que pronuncià Rusiñol en aquestes ocasions són, potser, els textos més típics de la «inquietud» modernista. El Teatre Íntim, que dirigí Adrià Gual des del 1898, malgrat el to eclèctic de les representacions, en fou un aire baluard: obres d’Ibsen, de Maeterlinck, de Hauptmann, del mateix Gual, de Rusiñol, van ser-hi programades al costat d’altres de Goethe, de Molière, de Galdós, d’Èsquil, de Guimerà, de Shakespeare. La cerveseria Els Quatre Gats, fundada per Pere Romeu el 1897, com una imitació montmartriana, va convertir-se en centre de reunió d’artistes i d’escriptors, en sala d’exposicions local per a actes literaris: una plataforma d’expansió que depassava l’anècdota. La revista L’Avenç fou, entre el 1881 i el 1893, el portaveu de la tendència renovadora. L’Avenç fou seguit per Catalònia el 1898; i Pèl & Ploma el 1899, i Joventut el 1900, i Forma el 1904, que, entre d’altres, prolongaven la mateixa trajectòria intel·lectual. El diari La Vanguardia mentre fou dirigit per l’andalús Modesto Sánchez Ortiz —1889-1900— va ser per als modernistes una tribuna i un aliat.

És, precisament, en tot això, festes, tertúlies, revistes, cartelleres, on millor es transparenta el «to mitjà» del Modernisme: el que permet de parlar del Modernisme com d’un fet històric delimitat i palpable, i el que potenciava, en darrer terme, tota la seva agitació «espiritual».

Maragall hi veia una reviviscència de la passió romàntica que, reprimida i latent sota l’onada «naturalista», «ha reaparegut en nosaltres amb el nom de “Modernisme”». Fou, en tot cas, un neoromanticisme. Perquè el «naturalisme», rebutjat, no havia passat debades, ni menys encara havia estat nociu: gràcies a ell, a la seva experiència, el «romanticismo» —sempre segons Maragall— s’havia «saludablemente penetrado de realidad». La semblança amb l’autèntic romanticisme s’evidenciava també en aspectes externs: macabres alguns, com els suïcidis escandalosos (Soler i Miquel, Raimon Casellas, Hortensi Güell, Antoni Isern, el pintor Casagemas) i la tuberculosi dràstica (començant per Yxart i per Sardà); pintorescos d’altres, com la bohèmia tronada, i l’«uniforme» artístic —cabells llargs, xalines, pipes, xambergs, que satiritzaria Ramon Raventós—, i l’estridència verbal.

Unes ratlles de Santiago Rusiñol ens serviran per a sintetitzar la voluntat espiritualista del moviment: «La brotada d’avui ve cansada d’abusos de naturalisme, i busca espiritualisme», diu; «la brotada d’avui té de mística per lo que té el misticisme de sofriments i visions; té d’anarquisme, per lo que té l’anarquia de fantasia impossible; té de simbòlica per lo que engloba el simbolisme i s’allunya del terròs; té de revolucionària ideal per la poca fe de les pràctiques dels homes; té de tot lo que siga somniar, somniar a soles, sense destorbs de burgesos rics ni pobres, de burgesos de l’art, que són tots els que no tremolen per dintre davant d’una posta de sol, davant d’una dona que plora, davant d’un núvol rosat que passa o d’una aurora que es despunta». L’aparença de galimaties que presenten aquestes frases no ens ha d’enganyar: resumeixen i precisen les coordenades del Modernisme. El desfici individualista, el desig de sinceritat, la insatisfacció subversiva o elegíaca, la imaginació visionària, l’emocionalitat morbosa, són notes que distingeixen la literatura —i les arts— del Modernisme, compartides més o menys parcialment per tothom. Si Jaume Brossa (Sant Andreu de Palomar, 1875-Barcelona 1919) i Ernest Vendrell (Barcelona, 1872-1907) hi fan d’«extrema esquerra» agressiva i radical, i professen allò que J. F. Ràfols ha anomenat un «vitalisme blasfem», no hi manquen tampoc els poetes de religiositat observant, com Maragall i Manuel de Montoliu —s’ha arribat a parlar del «Modernisme catòlic» en referir-se a la gent del Cercle de Sant Lluc que fundaren els germans Llimona sota els auspicis de Torras i Bages—, i hi predominen els que adopten una postura esteticista, sense massa preocupacions ideològiques (Rusiñol, Gual, Casellas, Soler i Miquel, etc.).





De les arts


El Modernisme excedia el camp de les lletres. Principis i orientacions similars van regir, a l’època, el món de la música, la plàstica, l’arquitectura. Prevalgué la idea de la dependència mútua de les arts —la literatura inclosa— i aquesta convicció promogué contactes i osmosis molt directes entre els diversos sectors culturals barcelonins. El wagnerianisme fou un culte tan viu entre els literats com entre els melòmans. Ruskin i Rossetti, estimats pels escriptors, impressionaren incisivament pintors i dibuixants. Les aficions «nòrdiques» dels poetes i els músics repercutiren —com ja s’ha dit— en la propensió neogòtica dels arquitectes. Artistes de tota mena s’aplegaven en empreses comunes i en tertúlies i actes públics; s’aferma la confluència i l’amistat. En música, el Modernisme avala la introducció a Catalunya, no solament de Wagner, sinó també de César Franck, i de Vincent d’Indy, d’Emmanuel Chabrier i de Claude Debussy. Granados i Morera treballaren amb el grup modernista, i l’Orfeó Català, fundat el 1891, i dirigit per Lluís Millet, possibilita l’audició de les grans obres corals i reactualitza el cançoner popular autòcton. L’escultura es produí sota les seduccions de Rodin i el seu simbolisme líric. Antoni Gaudí, arquitecte d’extraordinària audàcia tècnica, projecta els seus edificis com formes orgàniques de poderosa suggestió, i dóna les creacions més genials del Modernisme català. Miquel Utrillo, Ramon Casas i Santiago Rusiñol foren noms eminents en pintura. Fills d’aquell ambient i integrats activament en ell, foren Pablo Ruiz Picasso (1881-1973) i Isidre Nonell (1872-1911) que freqüentaren Els Quatre Gats i hi exposaren els seus primers quadres.





Origen social dels escriptors


Val la pena d’assenyalar, encara, un altre aspecte: per primera vegada, des de l’inici de la Renaixença, s’incorporaren a la literatura catalana escriptors procedents de l’«alta burgesia». «Fenómeno curioso de nuestra literatura es —ríanse los escritores madrileños de café— la abundancia relativa de escritores, menestrales de oficio», observava Joan Sardà el 1889. «La Catalunya del segle XIX fou una creació de la classe mitjana», insisteix Pere Corominas, que ho demostra amb exemples: Aribau, fill de petits comerciants; Balmes, d’un pelleter; Rubió i Ors, d’un impressor; Pi i Margall, d’un calcinaire; Martí i Alsina, d’un ordenança municipal; sense comptar-hi Verdaguer, pagès abans que capellà, i Clavé, aprenent de torner, i Pitarra, que mai no abandonà el seu modest taller de rellotgeria. També la majoria dels peons del Modernisme pertanyeren a la classe mitjana —per precisar-ho: a la baixa classe mitjana—, però ja se’ls uneixen col·legues originaris d’estaments superiors. «Amb la parella Santiago Rusiñol-Ramon Casas», escriu Carles Soldevila, «la burgesia catalana ingressa oficialment en l’exèrcit de l’Art». Al costat de Rusiñol i Casas cal esmentar una altra parella important: Joaquim Casas-Carbó i Jaume Massó i Torrents, que crearen i finançaren la revista i l’editorial de L’Avenç, tots dos de famílies molt riques. Maragall vivia de renda. I no foren aquests els únics «burgesos» que van prendre la ploma o el pinzell i s’enrolaren en el tràfec cultural del moment. Fins a un cert punt, la seva situació —tragicomèdia domèstica: de família i de classe— la retratà esquemàticament Rusiñol en L’Auca del senyor Esteve: en escollir «l’Art» o «la Literatura» i no el comerç o la indústria que constituïen, a més de l’ofici, l’orgull d’aquelles famílies, els plançons de la burgesia es revoltaven contra la seva família i contra la seva classe. Tot plegat, una tempesta en un got d’aigua —com ho fou el gest d’un Baudelaire o d’un Flaubert. Una revolta de saló, en el fons. Però no per això menys operant en la mesura que arribava a ser corrosiva.

Quan el 1881 Jaume Massó i Torrents, adolescent encara, publicà, en edició velografiada, el primer número de L’Avenç, es declara seguidor del catalanisme liberal de Valentí Almirall. I en definir des de l’editorial que el «lema serà lo de l’Immortal Clavé: “Progrés, Virtut, Amor”», el que feia era enllaçar l’aspiració intel·lectual estricta amb el corrent democràtic i popularista de l’altra vessant del catalanisme.

L’Avenç fou, és clar, molt més que això; però la confessió d’aquesta actitud inicial va pesar com una moral en l’evolució del grup. Aquest, des del començament, s’afanyà a oposar-se obertament al catalanisme conservador: al dels poetes tradicionalistes dels Jocs Florals i al dels polítics de La Veu de Catalunya. Els burgesos de L’Avenç s’avesaren a fer causa comuna amb qualsevol escriptor o artista, per «avançat» que fos —ells ja en tenien la pruïja, començant pel títol—, sempre que combatés els mateixos enemics. No van ser «extremistes», però s’aliaren amb els «extremistes». No solament Jaume Brossa i Ernest Vendrell hi trobaven tota mena de facilitats per publicar-hi, sinó que Ignasi Iglésias, Cels Gomis, Emili Guanyavents, Pere Corominas, assidus als cercles àcrates, hi figuraren com a redactors, col·laboradors o contertulis notoris. Fins els tipògrafs de la casa —tots anarquistes— es veieren assistits per la simpatia liberal dels propietaris, i, presidits pel regent Felip Cortiella (1871-1937), redactaren i editaren ells mateixos dues revistes —Avenir (1905) i L’eco de la treballada (1912-1913)— i organitzaren les «Vetllades Avenir», on es representaren obres d’Ibsen, Mirbeau, Hervieu i Brieux.

Amb el temps, el radicalisme de la gent de L’Avenç s’aigualí i acabà cedint. Pere Corominas feia referència a la «vocació antiuniversitària de la joventut de l’any 90»: «si ens miràvem l’obrer com un tipus humà superior, no teníem gaire respecte als universitaris». El menyspreu pel món universitari no era només menyspreu per la institució administrativa de la Universitat, aleshores acusada d’incompetència i desarrelament: era també —i encara— una forma de contestació antiburgesa. No hi ha dubte que al cenacle de L’Avenç abundaven els autodidactes, però aquella consideració de l’obrer com a «tipus humà superior» aclareix tot el que hi havia de ferment, ingenu si es vol, de solidaritat revolucionària. «Deu anys més tard, la situació havia canviat de mig a mig», afegeix Corominas.





La jubilació del Modernisme


Hi hagué modernistes que no abdicaren mai de les seves conviccions. D’altres, però, els més il·lustres, les conservaren molt difuminades. Joan Maragall, col·laborador habitual del Diario de Barcelona, no pogué evadir-se de l’atmosfera de la casa, que vigilava Joan Mañé i Flaquer, mentor del conservadorisme local. Raimon Casellas arribà a la direcció de La Veu de Catalunya, el diari de la Lliga Regionalista. Rusiñol derivà cap a la broma inofensiva i conformista: «li tragueren un ronyó, i amb el ronyó malalt se’n va anar tot el llim decadentista», deia Joan Alcover per explicar irònicament el canvi. No hi ha dubte que l’evolució personal d’aquests tres escriptors fou determinant: el moviment es desvirtuà i la seva pròpia creixença el dugué a perdre el caràcter de minoria agitadora, arraconant els tòpics i les il·lusions del principi. L’arrel modernista continuà sent, per a ells, la seva, però ja no era més que una arrel llunyana. No estalviaren una paraula fustigadora a l’hora de les crisis —recordem els articles de Maragall (Ah, Barcelona!, La iglésia cremada, La ciutat del perdó) després de la Setmana Tràgica—: tanmateix, no era més que un crit eventual. Els orientaven intencions menys iconoclastes, menys virulentes.

La dècada que Corominas al·ludia —presa amb una certa laxitud cronològica— comportà profundes rectificacions en la vida cultural del Principat. Per a Corominas, el contrast era clar: «els joves universitaris envaïen les posicions literàries d’aquell temps, i el seu tipus ideal ja no era l’obrer, sinó el buròcrata». Succeí, en primer terme, que les iniciatives encetades per la gent de la «Fi de Segle» donaven el seu fruit. Els nous «joves» havien après —evidentment al marge de la Universitat— la lliçó més positiva del Modernisme: la voluntat d’una cultura catalana normal, a la mida europea. Era lògic també que, esperonats per aquesta voluntat, volguessin superar allò que el Modernisme suposava d’anarquia i de dispersió, incompatible —en les condicions locals— amb la normalitat desitjada. Els primers anys del Glosari d’Eugeni d’Ors —1906-1910—, quan Xènius es debatia encara enmig de la flamarada modernista, van precisant les reivindicacions particulars de la nova generació: més rigor intel·lectual i uns instruments eficients per aconseguir-lo.

Tant Eugeni d’Ors com Josep Carner, futurs pontífexs de la literatura noucentista de Catalunya, tingueren, naturalment, les seves vel·leïtats «maeterlinckianes», quan s’iniciaren en les lletres. La revista Catalunya —1903-1905— va reunir alguns modernistes més o menys descolorits amb els peoners encara titubejants del Noucentisme: el cap de pont hi quedava establert. I per als intel·lectuals de la nova fornada, el «tipus humà ideal» no podia ser l’obrer. No fou tampoc el buròcrata, com denunciava Corominas: fou l’«intel·lectual»: l’intel·lectual professional. Això constituïa una novetat: l’intel·lectual català volia ser un intel·lectual de debò —un intel·lectual de càtedra, de biblioteca, de laboratori, per dir-ho així. De la mateixa manera que havia estat arrambat el «sometent literari de la Renaixença», ara es tractaria de liquidar la «guerrilla» incoherent i amateur del Modernisme.

Mentrestant, es produïa un fet important: la Lliga Regionalista —la burgesia més dinàmica— obtenia molts trumfos en el joc polític del Principat, dirigida, fins al 1917, per Enric Prat de la Riba, que hi demostrà el seu tremp d’estadista. En l’ordre de la cultura, Prat no vacil·là a l’hora d’afrontar les urgents necessitats que tenia plantejades Catalunya. Des de la Diputació Provincial, i des de la Mancomunitat, dugué a terme o establí les bases d’unes quantes institucions de perdurable transcendència: l’Institut d’Estudis Catalans, la Biblioteca de Catalunya, el Museu d’Art de Catalunya, l’Escola de Bibliotecàries, el Consell de Pedagogia, etc. Intel·ligent i hàbil, aconseguí la col·laboració d’homes de signe tan divers, però tan útils, com Josep Pijoan i Pompeu Fabra, Eugeni d’Ors i mossèn Alcover, Joan Maragall i Josep Carner, Pere Corominas i Antoni Rubió i Lluch.

El 1905, un editorial de la revista Catalunya exposava l’estat d’esperit postmodernista: «Els literats catalans ja han mogut una política. Ara que hi ha polítics, els literats que vagin al recolliment, a la tasca ignorada, a un religiós camí de perfecció que duri temps, molt temps…». L’intel·lectual decidí que volia ser només «intel·lectual». Prat de la Riba afavorí aquesta ambició. Això comportà extraordinaris beneficis per a la cultura catalana, ja que «el camí de perfecció» —ateses les condicions de lloc i temps— beneficià en vigor i en difusió la tasca intel·lectual. Però no es pot oblidar que també restà neutralitzada la possible virtualitat «dissolvent» o simplement discrepant, dels escriptors, amablement hipotecada —Maragall va saber-ne alguna cosa— sota el control de Prat. Per a bé i per a mal, Prat de la Riba signà l’acta de defunció del Modernisme.





6. Joan Maragall





L’home i l’escriptor


Joan Maragall i Gorina va nàixer a Barcelona el 10 d’octubre de 1860. Fou l’únic fill baró d’un industrial del ram tèxtil que devia dipositar en l’hereu les esperances de continuïtat del negoci domèstic. Joan Maragall va eludir aquestes previsions, i cursà la carrera de dret, la qual, d’altra banda, no li serví de gran cosa: garantida pel patrimoni familiar una discreta situació benestant, i sense interès per l’exercici de l’advocacia, volgué provar la seva vocació per les lletres i entrà a la redacció del Diario de Barcelona (1890). Amic i contertuli de la gent de L’Avenç, compartí amb ells la febre modernista. Eren dos mons antagònics i discordants. Les passions intel·lectuals de Maragall —Goethe, Wagner i, fins i tot, Nietzsche— no s’adeien gens amb els motlles encarcarats del Brusi. Fou aleshores que Maragall va sentir en carn viva el conflicte personal amb la societat —la seva societat, la seva burgesia— que l’envoltava: «Ah!, Barcelona, Barcelona, ciutat burgesa, humida, aplanadora, ah!, burgesia, ah!, muretons i flassades, gènero tou i de poca consistència, ah!, mitjania, en riquesa, en posició, en tot, ah!, símbol de tota mitjania, tu, Barcelona, m’has ben fotut!!!… I enmig de tot n’haig de donar gràcies a Déu i em resigno a ésser barceloní en tota la força i extensió de la paraula…». Aquesta confidència al seu amic Antoni Roura, el 1890, és molt més que una explosió circumstancial.

La «resignació» de què parlava acabà sent una franca adhesió: Maragall, burgès, cregué en l’energia emprenedora i progressiva de la seva classe, i s’hi identificà. Si als trenta anys encara se sentia seduït per la filosofia violenta de Nietzsche —i fins i tot explicà Nietzsche als lectors del morigeradíssim Diario de Barcelona—, aquest pòsit anarcoide es va dissoldre en criteris cada vegada més «assenyats» i «ortodoxos». De tant en tant encara s’animà a escriure crítiques severes contra la seva burgesia. Els seus articles arran de la Setmana Tràgica —un dels quals, en què protestava contra el previsible afusellament de Ferrer i Guàrdia, li fou vetat per Prat de la Riba, director aleshores de La Veu de Catalunya on havia de publicar-se— en són una bona prova. Però era, naturalment, una crítica «des de dins», només orientada a predicar prudència i flexibilitat, sense fer qüestió dels privilegis de classe. La biografia de Maragall manca de tràngols i de circumstàncies aparatoses. Menà una vida plàcida de rendista que, com per casualitat, es veié aureolada amb els llorers del gran poeta i del maître à penser. Es casà i va tenir tretze fills. El seu prestigi fou exaltat i respectat unànimement, cosa rara en aquestes latituds. Quan morí, el 20 de desembre de 1911, es trobava en un punt d’excelsa maduresa creadora.

Els seus poemes aparegueren en cinc llibres no massa voluminosos: Poesies (1895), Visions i cants (1900), Les disperses (1904), Enllà (1906) i Seqüències (1911). Va escriure una obra teatral, Nausica (1910), d’inspiració goethiana, i féu traduccions de Goethe, de Novalis, de Nietzsche, d’alguns poetes grecs. Col·laborà a L’Avenç i a La Veu de Catalunya, a Catalònia i a Joventut, a Pèl & Ploma i a La Ilustració Catalana, a Catalunya i a El Poble Català. Tot això, i alguna cosa més, en català. La seva col·laboració periodística en castellà va ser també abundant. En català i en castellà redactà els Elogis (De la paraula, De la poesia, Del poble). El fet d’haver traduït Goethe, Novalis i Nietzsche mereix un subratllat especial. Aquests tres alemanys s’alternaren en una profunda influència sobre la poesia i el pensament de Maragall, fins al punt que Joan Estelrich ha pogut definir la seva obra com «un ancho movimiento de péndulo que va de un neoclasicismo helenizante (Goethe) a un neoromanticismo cristiano (Novalis) de tendencia católica, llegando en el primer aspecto, por contaminación nietzscheana, a la exaltación dionisíaca». I encara se li ha volgut endevinar —Eugeni d’Ors— un sediment panteista que, potser, deuria a lectures de Spinoza. Admirador de Spinoza, segons sembla, ho havia estat Josep Soler i Miquel, el malaguanyat crític modernista, deixeble de Francisco Giner de los Ríos, i format, per tant, en el krausisme madrileny, tan sovint titllat de panteista pels seus detractors. Qui també entrà en l’òrbita de Giner i de la Institución Libre de Enseñanza, inclosa l’afició per Spinoza, va ser Josep Pijoan. Soler i Miquel i Josep Pijoan foren, sens dubte, les dues persones —company l’un, seguidor l’altre— que més ascendent moral van tenir sobre Maragall. Aquesta enrevessada filiació intel·lectual, adient-se perfectament amb el marc modernista, confereix, però, a Maragall un matís peculiar entre els seus col·legues de «grup». En pocs dels seus contemporanis catalans, hi trobaríem la combinació de fervor i serenitat que ell assumí en l’oposada amistat de Novalis i Goethe i en els seus flirteigs nietzscheans: barreja o compost dialèctic que donaren nervi a la seva més íntima originalitat.





De l’exaltació de la vida


Maragall partia d’una alta estimació ètica de la vida —d’una «cosa» indefinible però evident que anomenem «vida»— com a realitat superior, preferent i absoluta. «Vida», «viu» són mots insistits fins al clixé, en el vocabulari de Maragall. No li importava quin fos el sentit o la qualitat d’aquesta «vida»: bastava que fos «vida» perquè li mereixés no sols respecte, sinó solidaritat i atracció. La vida en si, sense més, ja li sembla noble: l’home se salva en ella, s’hi redimeix —en un viure en plenitud. Aquesta fe —perquè d’una fe es tractava, a fi de comptes— posa un accent optimista a les seves idees, i el porta a una mena de misticisme de l’esperança: tot allò que sigui vida o impulsi la vida tindrà «un fi de bé». «Todo lo que tiende a deprimir la fe en la definitiva bondad de la vida, es inmoral», escriu. I, per a ell, serà moral, radicalment moral, qualsevol cosa que tendeixi a exaltar la vida —o la fe en la definitiva bondat de la vida: una fe com la que Maragall professà. Això explica el crèdit que sempre concedí, en literatura i fora de la literatura, a tothom que aportés o semblés aportar un ferment nou, una potencialització d’entusiasmes, una empresa possible. «Maragall creia amb els que creien», diu Pijoan. I en aquesta credulitat hi ha la raó dels seus confiats suports i de les seves severes reprovacions. Quan acull escriptors i polítics infinitament allunyats de les seves conviccions, i els atén i els encoratja, no ho fa per cortesia o per tàctica, sinó perquè creia que hi havia en ells una font de vida —una altra— i que, al capdavall, totes les aigües confluirien en un mateix doll generós. I per les mateixes raons fou agressiu i amarg en els seus judicis contra la burgesia: la censura perquè observa que començava a «no creure» i perquè la feia responsable d’ofegar la vida o la part de vida que encarnaven els seus enemics. Tot aquest «vitalisme», confús i indefensable, tenia molt de Nietzsche; però, per la seva mateixa essència, havia d’excloure i de repugnar tot el que d’altiu i de violent comportava el vitalisme zarathustrià. El model mesurat de Goethe compensava i frenava els possibles excessos. I més encara, el seu cristianisme elemental, no sempre «ortodox» segons els prejudicis de l’època, però profundament viscut, del qual surt l’efusió d’una fraternitat oberta i càlida.

La teoria literària de Joan Maragall naix directament d’aquests principis. Tal com ell ho veia, «los grandes poetas puros» —«puros» però no naturalment a la manera de Valéry i de l’abbé Brémond— «se limitan a intensificar la vida expresándola». «Se limitan», diu: tot el que no sigui això, intensificar la vida tot expressant-la, li sembla ja marginal o estrany a la suprema missió de la poesia. I aquesta «expressió», tanmateix —expressió de la vida—, no s’ha de realitzar sinó com una revelació de la seva mateixa «intensitat». El poeta, d’alguna manera, esdevé un transmissor passiu de la vida que el posseeix, de la intensitat amb què la viu. La poesia —precisa Maragall— «consisteix en dir les coses tal com ragen, quan ragen en estat de gràcia». El que val, doncs, és l’«estat de gràcia»: el moment patètic en què una crispació interna —la vida— pugna per objectivar-se en paraula i ho aconsegueix sense trair-se. Aquesta paraula és la «paraula viva».





Teoria i pràctica de la «paraula viva»


Maragall exposà la seva doctrina de la «paraula viva» en els Elogis, en alguns articles i pròlegs, en cartes íntimes als seus amics. Les seves idees, en aquest punt, es relacionen amb d’altres de Carlyle i d’Emerson. Per a Maragall, la paraula és sagrada: un esdeveniment misteriós, que les rutines i les necessitats diàries ens priven de reconèixer com a tal. «Hauríem de parlar molt menys i sols per un fort anhel d’expressió», adverteix. Però, «quan l’esperit s’estremeix de plenitud», aquest anhel d’expressió transfereix la seva vida a la paraula: reintegra a la paraula una virtut misteriosa. La paraula que el revela amb la seva vibració més intensa, és la «paraula viva». Segons Maragall, la paraula dita en tals condicions —«viva»— «serà senyal de la voluntat divina» i és gràcies a ella que parlarà «el ritme clar de l’Univers». En establir aquestes connexions teològiques i còsmiques, per dir-ho així, de la paraula humana, Maragall emplaça la seva teoria sobre un terreny d’escàs rigor racional: ell creié en aquesta identificació religiosa, o quasi religiosa, del poeta; però, acceptable o no, ens aclareix fins a on portà l’autor de Seqüències la seva concepció de la poesia.

Dir les coses «tal com ragen», quan hi ha, naturalment, l’«estat de gràcia», equival a situar la sinceritat al cim de la jerarquia literària. El que cal, doncs, és que el poeta digui la paraula nascuda d’un moment de plètora vital, i que la digui com li ve dictada per la seva vehemència interior. La resta és cosa secundària: els poetes sempre han parlat de les mateixes coses. «Dant, Shakespeare, han dit res de nou?». No. «Els poetes no solen dir res de nou, mes llurs idees brillen amb la llum de la forma amb què vénen, i això és lo nou llavors, la llum de la paraula que viu en el ritme universal». La forma —la «manera personal» de cada poeta— ix, sense tràmits ni manipulacions, de l’entranya mateixa de l’emoció. I per això, la «veritable sinceritat poètica» serà un «diví balbuceig». La paraula viva, que brolla com en un prodigi, és infal·liblement paraula rítmica: és viva, com diu Maragall, perquè viu en el ritme universal. El ritme li ve imprès per una obscura i profunda llei intrínseca. El resultat ha de ser rebut com un petit miracle. «Heu dit paraules sagrades», recorda Maragall als poetes: «no les toqueu! És tot el que us ha sigut donat i tot el que vosaltres podíeu donar!».

No li és, per tant, lícit al poeta de rectificar aquest flux instintiu. Qualsevol modificació, per aprensió estètica o per adequació a una mètrica convencional, esdevé una adulteració que atempta contra la veritat d’una paraula que nasqué sagrada. I «si la paraula forta trenca el motlle, val més que ella trenqui el motlle que nosaltres les paraules». L’espontaneïtat regirà, doncs, la creació: el concepte ve pel ritme; el vers és un estat tèrmic del llenguatge; una sola paraula, suficientment intensa, serà capaç de suggerir tot un món. La «paraula viva» afluirà als llavis —a la ploma— del poeta en descàrregues il·luminades, intermitent, interjeccional. «L’única poesia autèntica és la fragmentària», afirmà Maragall. La resta és retòrica.

I el que Maragall no suporta és la «retòrica»: la composició en fred, l’arquitectura verbal, el poema premeditat. «L’acció de la voluntat i la de l’enteniment són molt importants en l’obra poètica», reconeix; «però en un sentit negatiu: la de la voluntat ha d’ésser reprimir el desig prematur de parlar; la de l’enteniment, conèixer les paraules vives entre la volior de les que la pruïja de parlar hagi evocat impurament». Només aquesta doble vigilància prevaldrà sobre la sinceritat, sobre l’espontaneïtat —per a agusar-les i acendrar-les. La collita final seran uns comptats llampegueigs —fragments— de poesia veritable: unes quantes ratxes de paraules que afloren amb el ritme profund de les coses i esdevenen «càntic». Són els moments que valen. Per això, si ell valorà la Divina comèdia o qualsevol altre gran poema il·lustre, no fou per l’entera entitat literària que constitueixen, sinó per la presència aïllada d’uns quants moments d’irisació genial de la «paraula viva». I aquest càntic, com que és vida intensificada en l’expressió, assoleix una eficàcia diguem-ne moral, que desborda les fronteres del fet literari. «No hi ha res més fort que la cançó: tot ho venç, i davant d’ella tota cosa es doblega, transforma i il·lumina. Sols cal saber-la treure de ben endintre, i saber-la cantar ben enfora». «És plena de virtuts inconegudes», digué en un vers d’El Comte Arnau. Com Novalis, Maragall afirma que la poesia és la realitat absoluta: o encara millor, veu en la poesia —la poesia vertadera que ell exigeix— una magnificació de la vida i una llavor de més vida. Aquesta poesia no té gairebé res a veure ja amb la «literatura». «Tots ho som, de poetes; només ens manca adonar-nos-en».

Si Maragall fou fidel o no —en la pràctica: en la seva pràctica de poeta— a la teoria de la «paraula viva», és una qüestió que els crítics han discutit. Presa al peu de la lletra i portada a les darreres conseqüències, la seva doctrina poètica mena a un carrer sense sortida. El mateix Maragall hauria tingut feina si li hagués calgut precisar exemples de «paraula viva» i explicar-los amb raons convincents. Però el fet de demanar-li aquestes raons ja li hauria semblat un sacrilegi: ell es deixava guiar per «aquel escalofrío que es mi criterio en poesia y arte», i amb això en tenia prou. Admet que un altre lector senti el seu propi «calfred» davant d’una «paraula» diferent de la que l’ha commogut a ell: la poesia «serà per a cada u de vosaltres allí on cada u de si mateix la trobi, i és quasi segur que no trobarà cada u la mateixa en els mateixos llocs». La «paraula viva», per tant, en el moment de ser captada deixa de ser alguna cosa objectiva. Maragall trasllada a la receptivitat del lector el fenomen emotiu de la poesia que de primer situava en l’«estat de gràcia» del poeta: és el «calfred» de qui escolta allò que dóna testimoniatge i garantia que una paraula és «paraula viva». Certament, hi ha una clara contradicció en aquest plantejament. Però Maragall no pretenia d’elaborar una «art poètica». Més que especular sobre el fet poètic en si, li interessava construir una mena d’«ètica del poeta». Que era la seva. I, segons ella, el poeta ha de ser, no un creador de poemes, sinó, sobretot, un estimulador de vida —amb la paraula. No menysprea el valor del poema —construcció tècnica, d’ofici literari—: simplement, no li atorga la primacia. Certes irregularitats mètriques i prosòdiques dels seus versos són simples «llibertats»: llibertats que es prenia per a no viciar la sinceritat, l’espontaneïtat, la vida. Carles Riba recordà l’existència d’un Maragall «artista del vers», «pel qual més d’una tesi maragalliana és contradita o superada». Naturalment. La literatura sempre és convenció, i Maragall, com qualsevol altre poeta —teories a part—, entrava en el joc.





Els temes


Els temes de la seva poesia són temes que no aporten «res de nou»: els temes «de sempre», habituals i tradicionals en tota poesia. En els llibres de Maragall s’hi troba l’amor i la mort, la naturalesa i la història, la filosofia i la política, la seva intimitat i el seu poble. «Perquè», com escrivia a Carles Rahola, «quina altra cosa és l’art, la poesia, sinó l’emoció general humana sentida tan fortament per l’individu, que fa que pugui dir-la d’una manera personal?». La «manera personal» és el que hi és distintiu, irreductible, perdurable i penetrant: la grandesa d’un poeta depèn de la intensitat —el terme que tant plagué a Maragall— amb què expressa una «emoció general humana». Però aquesta intensitat, que ha de ser intensitat de vida, exclou, segons la concepció maragalliana, un aspecte que altres poetes, sobretot de la seva època, no s’estigueren de conrear: el dolor, l’angoixa, la depressió.

Maragall es distancià de la majoria de modernistes —«decadents»— perquè es negava en rodó al pessimisme. El «pesimismo» és «nocivo». «Por higiene moral», el poeta que se sent en aquest estat d’ànim «debiera aislarse», ja que la seva poesia esdevindrà «vehículo de contagio» del mateix mal que l’aclapara: un mal que és terrible perquè atempta contra «la fe en la definitiva bondad de la vida». El dolor, literàriament, és un pecat. Hi ha, però, excepcions: el dolor de Job, el de les tragèdies gregues, el de Dant —digué Maragall— és un dolor sota el qual «late la vida en toda su fuerza»; és un dolor sense plors, ferm en la seva noblesa, salvador. No s’esdevé el mateix, de fet, amb la majoria dels altres «dolors» literaris. Tot i ser «dolors» de debò, no solen ser expressats abans d’haver-se transmutat en una superior dignitat ètica. El poeta que pateix hauria d’emmudir fins que no hagués reaccionat del seu dolor. Si bé té «el derecho y hasta el deber de expresar toda su alma», i, per tant, també l’amargor que hi pugui tenir, aquesta amargor i la poesia que en procedeix, seran, malgrat tot, nocives. Maragall callà quan se sentí ofuscat per l’aflicció o la desesperació. Podem trobar en el seu epistolari signes de nombroses crisis —crisis de spleen, de dubte, de desistiment— però mai no transcendiren als seus versos. Maragall no escriu si ha de comunicar desolacions. Ni és un poeta elegíac: hi renuncia. Per ètica.

I així, respecte a l’amor. Per a Maragall l’amor és el seu amor, és a dir, el que fou per a ell l’amor: tranquil·la incidència de festeig i de dolçor conjugal. Diades d’amor, Les minves de gener, Festeig (Vora la mar Cantàbrica), són delicades anotacions líriques i emotives, que més que passió —la passió amb les seves incertituds i les seves ires— tradueixen embadaliment, gratitud pel do suau de la joia. Fins i tot quan imagina, com en Haidé, un idil·li malmès, no ho resol en desconsols: «contemplant en l’absència», el poeta se sentia encara consolat perquè «lo mellor teu resta en mi».

I el paisatge. El paisatge —la faç sensible de la creació, en què Déu es revela a si mateix— obté una major predilecció en la poesia de Maragall. Home de ciutat, arrelat en els costums urbans, amb un horitzó de parets i teulades, la naturalesa lliure, mar i muntanya, el corprèn, l’excita i el meravella. Els poetes de la Renaixença, i Verdaguer més que cap altre, donaren la seva versió del paisatge català: un descriptivisme escenogràfic, sovint impregnat d’història i de llegenda. Per a Maragall, en canvi, i malgrat que en algun poema —en Glossa, per exemple— encara hi posa alguns elements d’ingènua il·lusio ètnica, la natura és tot un altre espectacle. El que Maragall hi veu és la Creació, i Déu que s’hi realitza. L’impacte sensual esdevé, de vegades, una vertadera comunió: veure i ser —ser part d’«allò»— s’hi confonen. La muntanya el fascina i se’l fa seu.

Tot semblava un món en flor

i l’ànima n’era jo.



O, estirat en «un prat ben verd sota d’un cel ben blau», es deixa envair per «una immensa pau» i acaba sent «un tros més del prat suau»: un «tros més» de món —de Déu. Panteisme? Ja ha estat al·legat Spinoza, per si de cas. Passa el mateix amb la mar. Maragall no suporta embarcar-se —com a bon mediterrani, que diria Josep Pla, sentia el pànic de les aigües extenses i insegures—: a la mar, escriu Pijoan, Maragall no pogué dedicar-li més que un amor platònic, «des de les platges». Espectacle encara, però que, en envair-lo, se li converteix en vivència participada: «la mar inquieta» és «aquietadora». Davant la mar —Vistes al mar— com davant la muntanya, Maragall experimenta un suau embadaliment, sempre renovat, que l’aire del vers delata amb una àgil exaltació musical.

En la seva correspondència amb Miguel de Unamuno, Joan Maragall s’autodefinia com a «poeta de fuera a dentro»: «es la luz, son los campos, son los montes, son los actos y gestos humanos, los que se nos meten dentro y nos mueven, y vuelven a salir en palabras con ritmos que ellos mismos han promovido en nosotros». Hi ha, doncs, una distància entre el motiu i el poeta: tot, com la mar, ho veu «des de les platges» —com un espectacle, dèiem. Quan Maragall demana al poeta adolorit que reaccioni del seu dolor abans de posar-se a escriure versos, no fa sinó formular la seva estratègia de creador literari. Tot és «espectacle» per a ell: només que l’espectacle «se li fica a dintre», «el somou», i «torna a sortir» ja fet «ritme» —paraula viva. La commoció directa, immediata, ha d’esperar: en diferir l’expressió, se sedimentarà en l’ànim del poeta i és aleshores que trobarà el seu càntic. Per això el to descriptiu predomina en els seus versos, fins i tot quan és versemblant de suposar que l’escena que desencadena el procés líric —l’estímul «de fora»— sembla estar amarada de la més viva emoció. Així, en La vaca cega, l’escena de l’animal tràgic en la seva dissort, presenta la superfície casta i inodora d’un alt relleu de marbre. Un altre poema notable, En la mort d’un jove, confirmaria aquestes apreciacions. El «tema» pertany a la intimitat de Maragall: hi descriu l’agonia del seu cunyat, un noi anglès, «heroi en flor», i la mort arriba a semblar-li «embellidora»; el poeta plora amb la seva família, però el poema és una visió externa, tan estremida com es vulgui, en la qual l’absència de dolor intrínsec es fa evident al primer cop d’ull. El dolor, més que sentit, sembla contemplat. I com el dolor, la resta. Pensem en els versos (Quaresma, Corpus, Nadal, La nit de la Puríssima, etc.) que s’inspiren en festes i en ritus barcelonins: la vida de la ciutat —vida concentrada en un moment singular: festa, ritu— és igualment espectacle, cosa contemplada.

Fou aquesta òptica, potser, el que li permeté de refer, d’una manera particularment vàlida, alguns mites del repertori tradicional del Principat: Joan Garí, El mal caçador, La fi d’En Serrallonga i —el més extens de tots— El Comte Arnau, són poemes basats en figures aspres de la nostra llegenda popular. Atletes d’una mena o altra de passió, Pere Corominas hi veia «tota la versió demoníaca del nostre seny», i això mateix degué creure Joan Maragall quan deia que pretenia donar en aquestes visions «algo de las “madres” del alma catalana». De tota manera, el que hi havia en aquests poemes de re-creada mitologia col·lectiva, fou desbordat per càrregues poètiques individuals —i individualistes. Maragall, a l’hora d’escriure, pensa menys en el nervi col·lectiu d’aquests temes que en la seva personal obsessió vitalista. «Els homes de cor i d’acció, de vida enfora, sempre m’han fascinat», declarava Maragall al mateix Corominas, «perquè frueixen de la vida en un aspecte que m’és desconegut». Davant un Joan Garí, un Serrallonga, un Comte Arnau, un «mal caçador», el poeta se sent fascinat, i la seva fascinació és també —i encara— una actitud d’espectador: «des de les platges».

Aquella vida que per a ell ho era tot —sagradament tot—, Maragall no la pogué viure més que a mitges: amb restriccions, amb timidesa, amb encongiments. Malaltís i burgès, culte i responsable, desconegué la lluita, el desvari, la ràbia, i per això el seduïen. I aleshores, el caçador sacríleg, l’eremita bestial, el bandoler que practica amb esplèndida solvència els set pecats capitals, el feudal insaciable, fantasmes sorgits de la imaginació anònima del poble, se li trasmuden en símbols. L’ingredient dionisíac que assenyalava Estelrich en l’obra maragalliana es fa ací visible: però no és —no podia ser— autobiogràfic, sinó, a tot estirar, per delegació o per símbol interposat. Els personatges llegendaris, gens edificants, que ell poetitza, ni els exculpa ni els condemna: simplement els aprofita per xifrar-hi la seva ànsia de vida, les possibilitats de vida que li eren negades. I els interpreta amb el signe d’una salvadora avidesa vital.

Seré home, sobrehome

perquè en tinc la voluntat!



feia dir, nietzcheanament, al Comte Arnau. La vida és «ser més»: el què, tant se val, però més, perquè al capdavall tot trobarà redempció. El terme «redempció», i els seus derivats són també essencials en el vocabulari del poeta.

Basta una noia amb la veu viva

per redimir la humanitat.



Serà «una veu d’innocència», com en el cas de Garí o del comte Arnau, o l’eternitat que s’obre davant el «mal caçador», o la humaníssima fe en la resurrecció de la carn d’En Serrallonga: és la vida que ho redimeix tot.

En les Visions maragallianes hi ha molt més que tot això: això, però, és l’essencial, i es relaciona amb el que hi ha de més constant i de més nuclear en les creences del poeta.





Poesia civil


De fet, a un altre nivell, la vida havia de ser també la raó última de la seva poesia política. Uns quants poemes de Maragall, en efecte, responen a les tensions civils i socials en què es debat la Catalunya del seu temps: La sardana, Paternal, El cant de la senyera, Els tres cants de guerra (Els adéus, Oda a Espanya, Cant del retorn), l’Himne Ibèric, l’Oda a Barcelona. Civils, és a dir, militants. Ell era català i lluitava del cantó de Catalunya, naturalment. Però, a més, en aquella conjuntura, Catalunya representa la vida, dins la tensa i precària coexistència peninsular. «Aquí hay algo vivo gobernado por algo muerto». L’«algo vivo» era Catalunya, una Catalunya «calenturienta» de «renaixença» i de revolució. L’«algo muerto» era la carcassa fictícia de l’Estat, els deliris imperialistes de l’oligarquia, la rèmora dels cacics i de l’empantanegament moral. No exalta, com tants d’altres poetes catalans que el precediren, el clixé folklòric o el rancor nacionalista d’una història frustrada. Si es permet alguna concessió en aquest sentit, com és ara a La sardana, és per superar el tòpic i projectar-lo cap a eficàcies molt concretes.

El que interessa més a Maragall és la realitat immediata, en els seus aspectes més vidriosos i polèmics. El daltabaix de Cuba, amb la seva impúdica faceta de liquidació colonial, fou la matèria dels Tres cants de guerra. L’Oda a Espanya —una antioda, de fet— recull la repulsa clamorosa que aleshores creix a Catalunya contra la impotència del 98.

Per què vessar la sang inútil?

Dins de les venes, vida és la sang:

vida pels d’ara i pels que vindran;

vessada és morta.



El poeta s’alça contra la follia d’un sacrifici estèril, i contra tot el que la fa possible. Crida un «Salva’t, oh!, salva’t!», però s’adona que no és escoltat, «On ets, Espanya? No et veig enlloc!». I acaba amb un comiat mordent: «Adéu, Espanya!». Aquestes dues paraules suposen, encara, una càrrega considerable de fe: fe en el seu poble, que potser s’alliberarà del pes de l’«algo muerto» i podrà emprendre el propi camí. Quan Maragall troba un ressò més segur per als seus entusiasmes catalans, la seva veu torna a ser invitatòria i oberta a les altres terres hispàniques: com és ara l’Himne ibèric, que respon a un nou moment —1906— de la vida pública peninsular. L’Himne ibèric fou com el revers de l’«Adéu, Espanya!». Maragall, que identifica vida i Catalunya, col·labora al clima reivindicatiu amb uns quants poemes de circumstàncies: «en aquells primers deu anys del nostre segle vint, que vegeren la més bella realització de la nostra unitat nacional», diu Pere Corominas, «el poeta no parà de cantar un himne darrere l’altre».

Pel que fa a la «qüestió social», també ressonà en la seva poesia l’impacte d’esdeveniments i de preocupacions que caracteritzen l’actualitat de l’època. Maragall arribà a parlar de «la bellesa de la qüestió social», frase equívoca que tradueix el punt just dels seus interessos en aquest tema. Maragall detectà un símptoma de «vida» en l’onada rebel del proletariat: les conseqüències sagnants que implicava, tanmateix, l’esborronaven i no solament perquè ell era «burgès», sinó, sobretot, perquè impugnaven el candor de les seves teories eufòriques. Ell es negava a acceptar l’odi, i en aquell afer l’odi constituïa un element de «vida». En el poema La sirena, que descriu una vaga, l’escena pren un to tètric i gris, en contrast amb l’aire generalment exaltat i clar de la seva poesia. I és que Maragall, situat «a l’altra banda», en l’altra classe, no podia superar unes limitacions molt comprensibles. A tot estirar, arriba a confiar en una garantia gairebé biològica del futur: enfront de «la crudeltat que avança» i «la por que s’enretira», es consola encara —Paternal— en l’escena d’un nadó que «riu bàrbarament» entre el pànic i la mort que les bombes escampen arreu. Paternal és datada el 7 de novembre del 1893, arran de la bomba del Liceu de Barcelona. La Setmana Tràgica té ressons en l’Oda nova a Barcelona, on barreja l’elogi i el dicteri més encesos: «ciutat mala», la seva i la de l’esclat àcrata. En alguna mesura, el poeta no renega de la revolta, i continua «creient amb els que creien», encara que els tingués per errats o per criminals, i en els esdeveniments del 1909 només assenyala un pecat d’excés, un excés desviat en sang i foc. No disfressa tampoc la responsabilitat dels seus: de la seva classe. Barcelona és, en la seva manera de veure, un cos únic: un cos social únic que comparteix alhora la vergonya i la il·lusió, l’amarguesa i l’esperança. «Barcelona!, i amb tos pecats, nostra!, nostra!». Un dia, «un amor qualsevulla» —«en essent amor, tots són iguals»— redimirà la ciutat: «sols amb ell es pasten els pobles, i sols en el dolor podràs trobar-lo», diu en un assaig. La de Maragall era una fe incommovible.





El Cant espiritual


Un dels darrers poemes que escriví Joan Maragall, el Cant espiritual (1909-1910) és, sens dubte, una de les creacions més il·lustres de la poesia catalana de tots els temps i, fins i tot, de la poesia europea del segle XX. Sintetitza i magnifica, de més a més, el feix d’intuïcions radicals que caracteritzaven la personalitat literària del poeta. Maragall les projecta, ací, sobre un pla diguem-ne metafísic. La vida, aquella paraula màgica del seu vocabulari, assoleix en aquests versos una veritat plàsticament circumscrita: és ja la vida terrenal de l’home que els escriu, i no una simple designació amb insuflacions místiques i nietzscheanes. Maragall no hi parla formulàriament de la «vida»; per a ell, aquesta vida —la bellesa del món, el batec del cor, l’alegria dels sentits— és satisfactòria, suficient, reeixida. No en voldria d’altra: potser ni tan sols aquella que li ofereix, per a «després» de mort, la seva creença religiosa. «Què més ens podeu dar en una altra vida?» pregunta al seu Déu. Si fos possible d’obtenir «l’eterna pau» ací i des d’ara, no aspiraria a res més. Però ell és home: mortal. Morirà i mor a cada instant, perquè el temps passa i ens arrabassa llesques de vida. El poeta voldria «aturar» aquest o l’altre moment, molts de cada dia, per «fe’ls eterns», per fer-se’ls eterns. No seria això la mort? I si no fos, què seria la vida? El que Maragall reclama, a fi de comptes, és la gloriosa preservació de la seva humanitat. «Home só i és humana ma mesura», i si li prometen un més enllà, «encara allí voldria ésser-hi hom». Aquest món, el d’aquí baix, és el seu. En totes les coses troba Déu: «tot lo que veig se vos assembla en mi…». Però —afegeix en la darrera estrofa—, quan li tocarà l’hora de morir, el seu desig serà de fruir de la visió de Déu: «Sia’m la mort una major naixença!». Sembla com si la primera afirmació d’humanitat, de terrenalitat, s’evaporés davant la por del que pogués venir. Domènec Guansé ha qualificat precisament de «rectificació precaucionista» la coda del poema. És un retret injust. Arthur Terry ha recordat, a propòsit del Cant espiritual, un oportuníssim paràgraf maragallià: «Cuando digo que la vida es hermosa, no debe usted tomarme por un epicúreo; y cuando digo de orientarla hacia un más allà, no debe usted tomarme por un asceta; y cuando digo que todo es uno, tampoco debe usted tomarme por un panteista. Porque yo sólo quiero ser cristiano».

I ho fou. A la seva manera, Maragall fou un poeta, i un home, cristià. Un cristià que volia ser-ho amb una somrient i desperta equanimitat, sense renúncies ni animadversions. Potser el seu sentit o el seu sentiment del sobrenatural fou feble: si més no, apareix escassament a la seva poesia. La temàtica religiosa, en Maragall, es dilueix en motius extrareligiosos —festes, paisatges, evocacions (La nit de la Puríssima, Goigs a la Verge de Núria, Nadal, etc.). Però el nervi de la seva filosofia és un cristianisme serè i comprensiu, que fluctua sovint entre temptacions ideològiques alienes a l’ortodòxia, però que mai en traïren l’essència. Ell dóna, en l’Excelsior, un consell exemplar:

No et deixis dur a la tranquil·la

aigua mansa de cap port!



Declaració que equival a rebutjar, per principi, qualsevol conformisme, fins i tot el de les seguretats que autoritzadament avala la rutina eclesiàstica: «Vigila, esperit, vigila…!». Les seves col·lusions amb les més anticristianes modalitats del pensament finisecular —repeteixo l’al·lusió a Nietzsche— testifiquen que mai no vacil·là davant les simpaties i les exploracions intel·lectuals més arriscades. Tanmateix, tampoc mai no va perdre la brúixola, i fou cristià sempre, un cristià autèntic i sencer. El Cant espiritual, summa de la seva obra i de les seves intencions, ho avala.





7. Els poetes menors del Modernisme





Maragallians


L’exemple literari de Maragall no podia suscitar una escola poètica. «S’és deixeble a base de fórmules», observa Riba, «i la doctrina maragalliana no consistí en fórmules transmissibles, amb les quals es pogués treballar, que fossin aplicables a la creació poètica o a la crítica»: el que Maragall aportava era, «no una estètica, sinó la síntesi de tota una vida i una personalitat morals meravellosament íntegres i harmòniques». Tanmateix, la seva lliçó i la seva atracció trobaren eco en uns quants poetes, més joves que l’autor d’Enllà, vinculats personalment a ell per l’amistat: Salvador Albert (Palamós, 1868-Cerdanyola, 1944), Joan M. Guasch (Barcelona, 1878-1961), Joan Llongueres (Barcelona, 1880-1953), Josep Pijoan (Barcelona, 1881-Lausana, 1963), Josep Lleonart (Barcelona 1880-1951), Francesc Pujols (Barcelona, 1884-Martorell, 1962). Tots ells coincidien en l’admiració i en alguns trets de Maragall: goig del paisatge, la forma descurada, la dilecció pel poble, la pràctica de l’espontaneïtat o la filiació goethiana. En alguns, noves influències prenuncien el tomb que, amb el canvi de segle, es produirà en la poesia catalana: la majoria, de fet, són rigorosament contemporanis d’Eugeni d’Ors i de Josep Carner, de Guerau de Liost i de Josep M. López-Picó, i segons una estricta lògica «generacional», haurien d’haver militat en el Noucentisme. La seducció de Maragall els en retingué. «En Pijoan i jo representàvem el final de la jornada» reconeix Francesc Pujols: en realitat, la fi d’un dels afluents modernistes. Des d’un altre punt de vista i en un sentit més ampli, Joan Triadú ha parlat també, amb encert, d’«una prolongació de la línia maragalliana», en la qual es manté el rastre d’una afinitat bàsica, poc o molt particularitzada, amb el poeta del Cant Espiritual. Aquesta trajectòria passaria a través de Joaquim Folguera, de Josep M. de Sagarra, de Joan Salvat-Papasseit, de Tomàs Garcés, per a reaparèixer encara en Joan Vinyoli i en Jordi Cots.





Més poetes modernistes


D’una primera generació caldria citar el dibuixant i decorador Alexandre de Riquer (Calaf, 1856-Ciutat de Mallorca, 1920) —Enyorances, Poema del bosc, Aplec de sonets—, Emili Guanyavents (Barcelona, 1860-1941), recordat, sobretot, pel seu recull de poetes francesos moderns que traduí discretament i que publicà amb el títol de Trasplantades (1911), i Lluís Via (Vilafranca del Penedès, 1870-1940), director del setmanari Joventut. El grup dels nascuts en la dècada 1880-1890 i, per tant, estrictament coetanis dels més conspicus noucentistes, fou més abundant. Viuen encara els bons temps del Modernisme, però la seva veu s’extingeix enmig de l’èmfasi posterior. Anotem els noms de: Joan Pérez-Jorba (Barcelona, 1878-París, 1928), Josep-Maria Roviralta (Barcelona, 1880), Francesc Sitjà i Pineda (Sant Martí de Provençals, 1880-Barcelona, 1940), Xavier Montsalvatge (Olot, 1881-1921), Rafael Nogueras Oller (Barcelona, 1881-1949), Alfons Maseras (Sant Jaume dels Domenys, 1884-Tolosa de Llenguadoc, 1939), Pere Prat i Gaballí (Barcelona, 1885-1962), Ramon Vinyes (Berga, 1885-Barcelona, 1908), Emmanuel Alfonso (Barcelona, 1885-Madrid, 1936), Miquel de Palol (Girona, 1885-1965), Trinitat Catasús (Sitges, 1887-Barcelona, 1940). Destaquem-hi, Rafael Nogueras Oller, que publicà un llibre de versos, Les tenebroses (1905) i uns plecs de romanços, Poti-poti, adreçats a un públic popular i impregnats de violència classista. Ha pogut ser qualificat per Tomàs Garcés de «primer poeta social del Noucents», perquè, encara que a través d’una concepció confusament anarquista, expressà la fúria reivindicativa del proletariat. La seva qualitat literària és més aviat mediocre, sens dubte; però, entre els seus mèrits hem d’anotar el d’haver inserit en Les tenebroses un vertader «cal·ligrama», per davant, en el temps, dels assaigs de Guillaume Apollinaire.

La relació amb el Modernisme, en altres poetes del final de segle, fou bastant equívoca. És el cas d’Apel·les Mestres (Barcelona, 1854-1936), que va saber adaptar-se a les diverses situacions literàries en què es trobà al llarg de la seva llarga vida. En la seva joventut reaccionà contra l’àrid pairalisme dels Jocs Florals i introduí en la poesia catalana una nova modalitat de romanticisme —rerassagat, però literàriament fecund, en aquells moments—: deliqüescent i sarcàstic. L’aprengué de Heine, potser mentre el traduïa. Més tard la fibra subjectivista, gotitzant i difuminada de la seva lírica troba en el Modernisme estricte una afinitat expansiva. Poeta prolífic —entre altres llibres: Idil·lis, Balades, Lilliana, Poemes de mar, Microcosmos, Rondalla d’amor, etc.—, la part més rellevant de la seva producció foren, potser, les cançons de to popular, que sovint musicà ell mateix. Magí Morera i Galícia (Lleida, 1853-1927), publicà Hores lluminoses amb un pròleg de Joan Maragall, el qual, ja abans i referint-se a la producció castellana del mateix autor, hi havia advertit «un verdadero culto a la sinceridad de la emoción estètica». En realitat, però, Morera i Galícia es caracteritza per la sòlida i cauta utilització de la tècnica poètica, que l’acosta més als models parnassians que als modernistes. I parnassià del tot fou Jeroni Zanné (Barcelona, 1873-[Argentina], 1934), autor d’Imatges i melodies, d’Assaigs estètics, traductor de Goethe i un dels adaptadors catalans dels llibrets de Wagner. Va prendre model de Leconte de Lisle, de Gautier, d’Heredia, i el seu vers posseí la pompa freda i premeditada, característica de l’escola. Zanné, però, participà activament en el Modernisme des del focus de Joventut, i en redactà alguns dels manifestos.

Dos grans prosistes, de discutible vinculació amb l’estètica modernista, provaren també l’aventura de la poesia: Joaquim Ruyra i Pere Corominas. En tots dos casos, l’obra lírica hi és secundària: tant Ruyra com Corominas —els poemes d’aquest darrer resten, encara, en bona part inèdits— s’inclinaren igualment per criteris d’ascendència parnassiana.





8. L’Escola Mallorquina





En fer crisi, al principi del segle XVI, la unitat cultural dels Països Catalans, cada una de les regions del domini lingüístic seguí un procés evolutiu separat, dins una tònica comuna d’ensopiment i d’abandó. Amb la Renaixença, l’antiga unitat fou restablerta, i les minories cultes que en el segle XIX van reemprendre el conreu literari del català se sentiren solidàries en una mateixa i única empresa, tant si procedien del Principat com de les Illes, del Rosselló o del País Valencià. Tanmateix, la incomunicació mútua de l’etapa anterior, en gravar unes realitats diversament propícies, comportà conseqüències també dissemblants. Ja hem assenyalat les condicions socials que afavoriren al Principat una expansió relativament ràpida de la Renaixença, i especialment els avenços que s’hi produïren en la darrera dècada del Vuitcents. Ni a les Illes, ni al País Valencià, i menys encara a la zona catalana sotmesa a França, no va aconseguir-se tant: ací, l’impuls renaixentista es reduí gairebé exclusivament al camp de la poesia i, a més, conservà dins de cada àrea geogràfico-regional unes peculiaritats pròpies que mai no encaixaren massa amb les que regiren a la Catalunya estricta.

Aquestes peculiaritats, pel que fa a les Illes, prengueren el grau i el caràcter d’una autèntica escola estètica, d’una constant fins a cert punt estilística, que ha permès de considerar els seus poetes articulats en tradició a part. És el que acostumem a anomenar «Escola Mallorquina». Enfront del Modernisme continental, d’ascendència germànica i simbolista, invertebrat i emboirat, els mallorquins crearen una poesia interessada en l’ordre i la claredat, en la qual el model parnassià i no poques seduccions vingudes d’Itàlia es fonien i es vivificaven en entrar en contacte amb el «mediterranisme» autòcton —un mediterranisme més actiu des del paisatge que no pas des del mateix instint dels poetes.

Quan estudia els floralistes insulars de la passada centúria, Manuel Sanchis i Guarner ja hi apunta un caràcter precursor: en cantar l’espectacle de la seva terra, «conserven quasi sempre el domini de l’emoció i el sentit de la mesura, notes ambdues gens romàntiques». Aquesta «contenció» diguem-ne espontània i potser explicable per raons sòcio-culturals d’abast local molt específic va assolir després un alt valor distintiu com a lúcida intenció formal. Joaquim Folguera assenyala en Miquel Costa i Llobera l’inici d’aquest corrent poètic, i fins l’afirma, al marge de qualsevol suggestió estrangera: «la rigorosa dignitat de la forma vingué en 1897 a la poesia catalana per un poeta mallorquí, abans no fos efectiva la influència parnassiana». En tot cas, seguint Folguera, és freqüent d’esbossar la trajectòria de l’«Escola» des d’aquest punt de vista: allò que en Costa i Llobera era «voluntat de forma», en la poesia de Joan Alcover és el «do de la forma», i «en la de Gabriel Alomar n’és únicament el so. Miquel dels Sants Oliver juga amb els versos i combina noms estrangers amb els consonants més melòdics. En Maria Antònia Salvà, la forma, precisant-se més cap a la música, és ingenuïtat. En Llorenç Riber ja esdevé voluptuosa». Joan Estelrich, per la seva banda, proposa una interpretació més senzilla: el que distingeix la concepció del poema entre els mallorquins és l’aspecte estructural —aquella «exigència d’estructura» que Alcover reclama enfront de l’exaltada espontaneïtat maragalliana. «Forma» o «estructura», tant se val: el cert es que els poetes insulars de la Fi de Segle, i la majoria dels seus continuadors, accentuaren, teòricament i pràctica, la virtut de la retòrica, és a dir, de l’art, de l’artifici, com a recurs fonamental de la poesia.

Més o menys obertament, Costa i Llobera i Joan Alcover polemitzaren amb Maragall. Cal dir que allò que repugnava als dos grans mallorquins en el Modernisme barceloní no era solament el culte al «diví balbuceig» ni tantes altres desmanegades exageracions «literàries», com la gent de la Barcelona de l’època propugnava. A tots dos els repel·lia, sobretot, la desimboltura anarcoide que s’anava filtrant, subreptíciament, en cada atac a la preceptiva tradicional. La seva repulsa es dirigeix a la càrrega ideològica «negativa», «dissolvent», que traginaren els modernistes. Costa i Llobera fou un canonge timorat i pulcre; Alcover, un curial plàcid i circumspecte: tots dos, és clar, responien a un tipus de societat arcaica, «aïllada», de base rural i de mentalitat levítica i provinciana, com fou la de la Mallorca d’aleshores. És comprensible, doncs, que els esfereïssin no sols les insolències blasfemes o simplement reticents, tan habituals entre alguns modernistes, sinó fins i tot la seva bohèmia afectada i el seu menyspreu de les convencions.

L’un i l’altre, evidentment, respectaren profundament Maragall; però, potser perquè Maragall era invulnerable a retrets massa banals, els semblava més perillós. Temien menys Maragall que tot allò que podia escudar-se darrere d’ell. «Se proclama la incorrecció com a principi de bellesa», diu Costa i Llobera. «A lluny ximplesa insulsa fingint candors ingènues!» increpa. Costa definia el vers com «la florida del llenguatge humà que esclata amb el ritme simètric de totes les flors a l’impuls de la inspiració que n’és la saba»: «l’eurítmia, la proporció, la correspondència, la simetria pròpia de l’organisme vivent, la qual es manifesta bé en els conceptes, o bé en els compassos prosòdics, o bé en síl·labes i tons», és el principi de tota versificació. Aquestes reivindicacions de la «versificació» i de la «retòrica», de l’«artifici» poden semblar-nos avui antiquades, però el que en darrer terme feia el canonge mallorquí era un intent de salvar per a la poesia una cosa tan vinculada al geni de l’idioma com són els sistemes tradicionals de la mètrica. Joan Alcover no fou pas menys sever que Costa amb la doctrina de la paraula viva. «El poeta no es pot reduir a les hores divines», objectava a Maragall: «fora d’aquestes, n’hi ha d’altres aprofitables en què la mateixa excitació mental provoca la febre creadora». I Alcover afegeix: «Així han nascut la majoria d’obres poètiques, entre elles algunes eminents». La polèmica entre Joan Maragall i els seus col·legues insulars fou un episodi secundari. Les lucubracions maragallianes sobre la «paraula viva» no resistien la crítica dels seus antagonistes, precisament perquè eren, com deia Alcover, una «exagerada intransigència»: «no es tracta solament de lleis deduïdes del món poètic observat de part de fora amb ulls de crític, sinó del rastre lluminós que en son esperit deixaren els fenòmens de la pròpia sensibilitat, com a solcs definitius». Ara bé: les respectives posicions estètiques foren clares i radicals. Els mallorquins es decidiren pel cànon, per la serenitat, per l’aspiració clàssica o classicitzant. Per això, quan els noucentistes revisaren l’obra dels seus predecessors literaris immediats, van reservar a l’escola mallorquina, i especialment a Costa i Llobera, una admiració que, si no negaren a Maragall, almenys procuraren regatejar-la-hi.

Cànon, serenitat, classicisme: convé prendre aquests termes amb reserves en parlar dels mallorquins, perquè, de tota manera, el tremp literari de l’«Escola» és fill encara de l’esperit romàntic. Pel cap baix, ho és tant com la «paraula viva» de Joan Maragall. Només que aquest Neoromanticisme, propi de la Fi de Segle s’introdueix a les Illes per camins molt diferents dels que pren al Principat. Els poetes balears reberen estímuls exteriors, no dels simbolistes francesos ni dels romàntics alemanys, ni evidentment de Nietzsche, d’Ibsen, ni d’altres «nefastos» corruptors de la joventut del moment, sinó d’Itàlia: de Carducci, de Pascoli, de Leopardi i fins i tot de D’Annunzio. No cal ni dir que, en el fons, qualsevol d’aquests italians mereixeria tants anatemes com els teutons i els gals esmentats, i com els «depravats» hiperboris finiseculars. Però els mallorquins absorbiren els estímuls italians passats per un sedàs que els selecciona i desinfecta. Les induccions parnassianes rebien idèntica discriminació. El sedàs fou la duana «humanística». Les coordenades literàries de l’Escola Mallorquina s’enriquien, doncs, amb el doble factor que, en el món europeu, potenciava l’humanisme: d’una banda, el llegat greco-llatí; de l’altra, el text bíblic. Són dues forces, culturals i emotives alhora, que actuaven des de dins i des de fora del mateix poeta, i que li confereixen de vegades una tensió de contrast dramàtica i fecunda. La irradiació eclesiàstica —els seminaris tradicionals— ha pesat molt, directament o indirectament, dins el món literari mallorquí de mitjan XIX ençà. Les humanitats cristianes contraresten el satanisme carduccià o el nihilisme de Leopardi. Només Gabriel Alomar escapa a l’asèpsia —i a l’anestèsia— de l’«Escola». Hi prevalgué la proporció i l’harmonia. Però sota la serenitat i sota el joc del vers savi i refinat, l’apassionament —elegia, amor, història, natura admirada— subsistirà fervorós, evident, i salvarà l’obra de caure en la pura inanitat formal.

Convé recordar que aquesta mateixa equanimitat estètica i temperamental —inclús la que calgui agrair a l’humanisme— inclina els mallorquins a construir un nivell d’idioma literari que els modernistes barcelonins en general eren incapaços d’imaginar. Els poetes de les Illes tingueren a favor seu l’estat més pur de la llengua viva, col·loquial. «En totes estes Illes restà la llengua catalana, com encara per avui la tenen i tal com la prengueren en los principis, perquè no han tingut ocasió d’alterar-la com los valencians»: aquesta observació d’un escriptor tortosí del segle XVI és encara vàlida en el XIX i el XX. Un mallorquí de la Renaixença, Marià Aguiló, pels seus estudis de filologia, folklore i història literària, i per l’atzar de la vida —nascut a Ciutat de Mallorca, visqué algun temps a València i més a Barcelona— pogué sentir la unitat de la llengua amb equilibrada precisió i transmeté als escriptors insulars una pauta literària segura. Les humanitats, sobretot els clàssics llatins, completaren i perfeccionaren aquesta base. I així, als ulls del jove Josep Carner, Costa i Llobera personificà les plenes possibilitats d’un català escrit —literari— que supera els límits del terme municipal de Barcelona, on el confinaven els modernistes, però sense caure en el pecat «municipal» de qualsevol altre lloc.

En general, tant Costa com Alcover, però sobretot Costa, escriviren en un català de noble puresa: en el lèxic, en la sintaxi, en la prosòdia. L’exquisit Carner aprengué molt de l’experiència lingüística dels mallorquins. I no hem d’oblidar que, si Pompeu Fabra torna l’idioma a la normalitat gramatical, serà Josep Carner qui li restituirà una àgil i acolorida fluència, pròpia ja d’un ús literari, és a dir, estètic. Li’n prepararen l’oportunitat d’altres escriptors no mallorquins: Joaquim Ruyra, Raimon Casellas. Carner, però, es relacionà més directament amb Mallorca. Entre el català literari de Maragall i el del noucentista Carner hi ha un abisme: el pont que el salvà fou Costa i Llobera, foren els mallorquins.





9. Miquel Costa i Llobera





Miquel Costa i Llobera va nàixer a Pollença el 1854. Estudià la carrera de Dret, a Madrid, i a Barcelona, on pogué freqüentar els cercles literaris i participà en els Jocs Florals. El 1880 inicià la carrera eclesiàstica, que acabà a Roma. Va obtenir una canongia a la seu de Mallorca, ciutat on residí lliurat a les tasques pròpies del seu ministeri i a l’íntim treball de la poesia. Des del 1918 abandonà, gairebé, la literatura activa: de pietat encongida, començà a sospitar que els versos eren un exercici massa profà i potser es deixà influir per la sensació —evidentment injustificada— d’haver perdut l’atenció deferent dels lectors i de la crítica. Morí a la trona d’una església de Ciutat de Mallorca, l’any 1922, mentre predicava el panegíric de santa Teresa d’Àvila. Havia publicat, el 1885, un volum de poemes amb el títol maquinal de Poesies, al qual van seguir De l’agre de la terra (1897), Tradicions i fantasies (1903), Horacianes (1906), una reedició corregida i augmentada del seu primer llibre (1907) i Visions de Palestina (1908). Traduí Prudenci, va escriure discretes pàgines de prosa i fou un orador sagrat que comptà amb el favor de les feligresies de Mallorca.





Romàntic, encara


A vint-i-un anys, Costa i Llobera compon El pi de Formentor, el més famós i perdurable dels seus poemes. És una peça a la manera de Victor Hugo —encara de Victor Hugo—, que serva tota l’exaltació de la joventut de l’autor i del moment. En una grandiosa invocació descriptiva, ampul·losa i rotunda alhora, el rude gegant vegetal —enorme pi d’una propietat familiar— esdevé un símbol victoriós: no creix del llim de la terra, sinó que, arrelat en una roca esquerpa i obert a la pluja i a la rosada, al vent i a la llum ardent, «com un vell profeta, rep vida i s’alimenta de les amors del cel». L’arbre estimat, amic de l’àguila i del voltor, és la viva imatge del geni, tal com l’imaginava —el somniava— el Costa inquiet i romàntic, al cim de les muntanyes i de cara a l’infinit, joiós entre el llamp i la tempesta. «Lluitar constant i vèncer…», «Oh vida, oh noble sort!». El temps i la fúria dels elements passen entorn del pi, sense ferir-lo: així entorn del poeta, que romandrà ferm i serè. «Amunt, ànima forta!». L’arrelament que cerca és «dins l’altura», i la serenitat a què aspira no el privarà dels vents de la passió.

El pi de Formentor pertany, encara, per la seva textura estètica i per la vehement il·lusió que hi alena, a un món literari i ideològic molt anterior al mateix Costa i Llobera: és un poema «romàntic» cent per cent, el tipus de poema que hauria d’haver produït la Renaixença, però que no pogué produir, atrafegada com anava per atendre «poèticament» unes necessitats immediates evidents. Amb El pi de Formentor queda cancel·lada la Renaixença: és el seu cant del cigne, el millor que se’n podia esperar, malgrat el que significaren un Verdaguer o un Guimerà. Després, Costa va descobrir les Odi barbare de Carducci, passà cinc anys a Roma, es féu sacerdot. Els versos i les pedres de l’Antiguitat —Roma i el seu Horaci— seduïren el poeta i li oferiren una genealogia augusta i un sentit del «monumental» absolutament nou en les lletres catalanes renascudes. A la «natura» se sumen la «història» i l’«art»: triple diana que s’allunya de la floralesca —pàtria, fe, amor— i que dóna a la poesia de Costa una densitat especial.





Amb Horaci


El «geni» que augurava El pi de Formentor cedeix pas a una aurea mediocritas confessadament horaciana: a una poesia instal·lada en la meditació i en la contemplació intel·lectuals, sense frenesís ni vaguetats, que fou més un assaig de cultura que no un esplai subjectiu. L’obra de la plenitud literària de mossèn Costa fou Horacianes. El poeta posà el volum sota una advocació ja inequívoca, i l’Oda a Horaci ho corrobora. El remot poeta de Venusa, «mestre i custodi de la forma bella», hi és adduït com a nord i guia. Costa i Llobera tracta d’injectar a «la llengua de ma pàtria dura» la sàvia entonació del poeta llatí, segur que «també noble hi sonarà»: «ma pàtria», recorda, «filla és de Roma». El país de mossèn Costa tenia, «per llavor de glòria», cendra romana, objectes —ossos, marbres, monedes— que confirmaven aquesta filiació, i un mateix sol benigne daura Mallorca i la Grècia mítica que també Horaci admirà.

Mentre els modernistes forjaven versos sanglotants o enardits entre la febre i l’amarguesa, el canonge de Pollença, amb les seves humanitats ben apreses —i el breviari al fons, diguem-ho tot—, cercà en Horaci «la calma de l’Olimp», l’art com a ideal de vida, que el preservarà, amb l’aval del cristianisme, de les males ànsies mundanals.

Puga jo a l’ombra del nadiu boscatge,

seny i bellesa agermanar, oh artista!,

seny i bellesa que amb la lira formen,

digna aliança…



És ara una serenitat, molt diferent de la que li suggeria la fermesa del pi entre les tempestes, sense un gest grandiloqüent, ni tan sols accidental. El poeta, reposat, ja no prefereix el «gegant guerrer», sinó la planera modèstia del Beatus ille. I en tant que poeta es desitjarà per a si «el bon seny» que «guia la dansa de gentils estrofes».

La vida —una vida pausada de canonge docte, amb propietats rústiques i sensibilitat controlada— li brinda moments d’excepció: són per a ell, com digué a Cala gentil, «glops d’eternitat», i voldrà fixar-los en paraules amb aquesta mena de participació d’hipotètica eternitat que per a un humanista és una estrofa ben cisellada. D’Horaci, dels mestres llatins, en manlleva l’equilibri togat, i vol, de més a més, refer-lo en la sobirana pompa de les paraules i dels ritmes, de les rimes i dels adjectius consagrats. Costa i Llobera aclimata en el català formes mètriques, per exemple, inspirades en els seus models de l’Antiguitat, i aprèn a cantar, més que amb la seva mida, amb la seva moderació. «Voluntat de forma», digué Folguera. «Voluntat»: designi meticulós i esforçat. Mesura.

Tot això i la creació d’un cànon idiomàtic adequat és el que donava de si el camí dels clàssics: Costa i Llobera no pogué anar de la mà del seu guia llatí, més enllà d’«aquell garrí de la baconera d’Epicuri», com en diu Suetoni. Costa va ser un «horacià ben entès»: condicional. El poeta llatí es podia permetre llibertats i emocions que Costa i Llobera, capellà catòlic, tenia vedades. Les seves conviccions cristianes, i encara més, el seu estat eclesiàstic, el cohibien davant la vertadera temptació d’Horaci: el cohibien, també, davant la vida. El que en el poeta llatí era un hedonisme lliure i expertament morigerat, fou en Costa sensualitat superficial: sensualitat de sentits innocents o mortificats. D’alguna manera, Costa temia tant la «vida» com Maragall la desitjava i l’exalçava.

Art, natura i història, foren, per al clergue insular, refugis al marge: fugides confortables, evasions. Per això cercà satisfacció o impuls en la blana corba de les cales, en les runes malencòniques, en jardins —com el de Raixa— refinats, en una mitologia convencional: en tot el que no fossin realitats personals o col·lectives massa torbadores. «Oh dolç estatge de bellesa i pau!». Ni tan sols se sent abrandat, com Verdaguer, per l’emotivitat —mística o simplement pia— de la religió. El canonge de Mallorca, piadós i amb predisposicions «místiques», no fou mai un poeta d’autèntica fibra religiosa: per dir-ho així, li ho va impedir Horaci. I per a la seva prevenció timorata, viure fou, a tot estirar, veure i somniar a la vora d’unes platges que li semblaren eruditament eòliques… Quan Josep Carner ret a Costa un reiterat homenatge filial, fa molt més que testimoniar un vincle de continuïtat estètica: els noucentistes veieren en Costa un precursor, però Costa ho havia estat molt més del que ells no imaginaren. L’autor d’Horacianes els prefigurava en un «a-vitalisme» —conat d’asèpsia literària— que tant Carner com López-Picó, i, en part, Guerau de Liost, compartiren, i que alguns poetes posteriors —Folguera, Riba, Esclasans— prolongaren.

Amb tot, en la poesia de Costa i Llobera, surt, de tant en tant, un estremiment dolorós. Els consols que l’art, la natura i la història ofereixen al poeta, s’esquerden, i s’hi filtra una confessió de fracàs o de desistiment, de frustració. «Mes jo tal sort jamai dec posseir…». En aquests moments, l’ombra d’un drama latent es projecta damunt la façana marmòria del seu classicisme: un drama potser només copsat com a melangia. Però es tracta solament d’una ombra. Ell és el poeta que és —precisament— perquè aconsegueix de reprimir aquest tremolor personal: la severitat de l’art se li convertia en refugi i, fins i tot, en «solució». Sent com la meravella del món se li escola de les mans, i veu, en la renúncia i en el vers reeixit, una mena de compensació moral.

La poesia de Costa i Llobera, en substància, té molt d’exercici de voluntat pròpiament «ètica». Al canonge mallorquí se li apareix «l’art veritable»

tal com Apol·lo, amb cítara

i amb sageta potent:



un art-arma, fins a cert punt

(l’arc terrible del bon dret qui mata

la serp del fang malèfica).



D’aquí, també, que en la seva obra hi hagi una permanent invitació a les grans virtuts. En això, tanmateix, el clergue es retirava, sovint, davant l’humanista: les grans virtuts en qüestió no són tant les específiques d’una didascàlia de confessionari, com solemnes incitacions que procedien d’un fons més general i «profà». Un dels poemes de la seva darrera època, Als joves —simètric al Pi de Formentor—, és exemplarment típic d’aquesta disposició. El símbol serà ací l’àguila:

Volau sobre les terres,

enfora, amunt, com l’àguila!



L’àguila representa alhora universalitat i tradició, aventura i fidelitat, i aquest és el missatge que Costa predica a les noves generacions del seu temps:

Mes no trasmuda

d’essència l’au indòmita.

Ans bé, de tot lo que trescant aferra,

gustant-ne fibres íntimes,

se n’assimila la potència, i torna

cap a son niu més àguila…





La dignitat de la llengua


La poesia de Costa i Llobera fou, sobretot, una operació, no ja estètica —com en el fons ho és tota la poesia—, sinó esteticista, sobre la llengua. L’horacianisme a què Costa s’acull, alhora estímul tècnic i model de ponderació, el portà a establir-se un cànon idiomàtic en què es realitzava la bellesa estricta del poema, al marge d’aquella altra bellesa —concepte, afecte, paisatge— que enuncia i comunica. No és un problema de «gramàtica» ni de «purisme»: el mateix hauria pogut passar —mentre hi hagués un Costa i Llobera— en qualsevol altra llengua que no arrossegués l’handicap de la catalana.

El llenguatge es fa poètic a força de dignitat: de dignitat —i tornem a l’essencial— humanística. És interessant d’observar com Costa s’obstina i se cenyeix a la majestat intrínseca de la paraula, i a això redueix i sotmet tota la resta. L’elecció dels mots, la parquedat d’articles, l’austeritat de la sintaxi, calcats del llatí —en la mesura que era possible, naturalment— donaven al seu vers un relleu solemne i cristal·lí alhora, una sòlida diafanitat, que contrasta amb les tèrboles i incoherents efusions modernistes.

Costa i Llobera al·lega també una justificació circumstancial: en incorporar a la poesia catalana algunes fórmules antigues —estrofes alcaica, asclepiadeo-glicònica, iàmbica, sàfica— «no usades ací», intentava demostrar «que la nostra llengua serveix per a tot, si la volem enaltir com a idioma literari». És el mateix argument amb què Maragall justifica la seva traducció d’Ifigènia a Tàurida. Però, com Maragall, que hauria traduït Goethe encara que no hagués calgut per raons de política lingüística, Costa també hauria intentat els trops i els metres d’Horaci encara que hagués comptat amb precedents en català. Maragall era un goethià instintiu i hagué d’anar a parar a Goethe: Costa fou un horacià, i va acudir a Horaci. La seva particular ars poètica tenia aquesta arrel.





10. Joan Alcover





Ben al contrari de Miquel Costa, que ofega el dolor a dins seu i a penes el deixa entreveure quan ja no és més que hipocondria atenuada, Joan Alcover creu —i per experiència— que la plenitud humana no comença

sens que fermenti en l’ànima el llevat

de l’íntima sofrença.



Més encara: fa d’aquesta personal aflicció un ministeri poètic, alt en el seu patetisme, insaciable de la pròpia intensitat.

Alcover havia nascut a Ciutat de Mallorca el mateix any que Costa i Llobera, el 1854, i fou un funcionari forense de provada solvència i un seguidor polític incondicional de don Antoni Maura. El 1887 publica el seu primer llibre, en castellà, Poesías, continuat, en el mateix idioma, per Nuevas poesías (1892), Poemas y Armonías (1894) i Meteoros (1901). Eren poemes delicats i anodins que reberen una correcta deferència del públic i de la crítica. Menéndez y Pelayo hi elogià: «la pulcritud en todo, la elegancia sencilla, el respeto constante a las leyes de la lengua y de la versificación». En aquests primers reculls, intercala ja algunes peces en català, en les quals predomina, com digué més tard el mateix Alcover, «l’espurneig de l’enginy» i «les fórmules arbitràries de la fantasia». Per a ell, certament, i durant molt de temps, la poesia fou com un artifici delicat i irònic, sense altre compromís que el de la seva intrínseca perfecció.

Una aclaparadora tragèdia familiar trasbalsà radicalment aquestes plàcides conviccions: Alcover perdé la muller i dos dels seus fills. La seva obra va obtenir amb això el to d’una profunda gravetat, i és en català —llengua definitiva del poeta des d’aquell moment— que traduirà l’«íntima sofrença» que el tortura. Cap al tard (1909) aplega les millors peces de la seva lírica tan amargament revitalitzada. El 1918 apareix el seu segon llibre de versos en català: Poemes bíblics. A l’any següent, la mort escometé novament la seva vida amb una cruesa desoladora: aquesta vegada li arrabassava dos dels tres fills que encara li restaven, i en una sola nit, un a Ciutat i l’altre a Barcelona. Aleshores la seva poesia s’extingí, o gairebé. Alcover va morir a Ciutat de Mallorca el 1926.





Lia i Raquel


El «descobriment» del dolor, arran de la primera d’aquelles desgràcies, va decidir-lo pel català com a idioma exclusiu per als seus poemes. «Amb la crisi de l’home», confessa, «va coincidir la crisi de l’artista, i llavors tota parla que no fos la materna, va rebutjar-la el llavi febrosenc, com el contacte de quelcom inexpressiu, fred i metàl·lic».

Sols ella arribar podria

de mon cor fins a la rel.

Si l’altra esposa fou ma Lia

ella serà ma Raquel.



De fet, algunes de les seves Cançons de la serra són anteriors a aquest sentiment, i la llengua hi venia condicionada per la mateixa fidelitat al tema: l’evocació del petit món rural, muntanyenc, de l’illa. Això no obstant, és l’impacte del dolor el que el força a replantejar-se tan cruament el problema de la duplicitat idiomàtica, i a optar per la pròpia llengua, la familiar, amb la qual se sentia més «sincer». Almenys, tal era la seva explicació. Però no és aquesta l’única.

Des del 1900, Joan Alcover pronuncia discursos i conferències i escriu articles que són defensa i apostolat de l’ús literari del català, i la seva argumentació no sempre es limita a les exigències de la «sinceritat artística». La llengua se li presenta, alhora, com un fet de cultura i com un patrimoni nacional, i per això amb un doble imperatiu sobre la consciència de l’escriptor. D’altra banda, el retorn a l’idioma del país és coherent —fins i tot amb una coherència inevitable— amb una idea que l’Alcover de la maduresa promogué insistentment: «la reconciliació de l’art i la vida col·lectiva». Alcover s’oposa a l’elitisme i a les temptatives d’hermetisme que penetren en la poesia catalana de principi de segle, de la mà dels simbolistes francesos, i postula, pel seu cantó «un art obert i popularitzable». L’ús del català era pas obligat d’aquest camí.





Concepte de l’art


En realitat, la «reconciliació de l’art i la vida col·lectiva» de què parla Alcover no condicionà excessivament la seva poesia. Tanmateix, cal tenir-la en compte, perquè, d’alguna manera, ajuda a explicar-ne el procés. Quan Alcover «descobreix» el dolor, i —més important encara— descobreix la mina literària que era el seu propi dolor, rectifica la seva actitud lírica. Tant com el canvi d’idioma hi és important el canvi de perspectiva. Deixa d’entendre la poesia com un joc mundà, d’elegàncies verbals, i la sent des d’aleshores com un vehicle càlid d’humanitat: el poeta, en escriure, «fa literatura», però amb una matèria primera que no li és indiferent, perquè la pren de la seva mateixa vida. Només que, a diferència dels romàntics exacerbats o dels maudits de tota mena, ell no aspira a proclamar el seu «cas» com una excepció carismàtica i genial, o genialoide. Ben al contrari, creu que «la condició dels que neixen poetes no representa una singularitat, un sentit que els altres no posseeixen, sinó una superació, una major intensitat i puresa del sentiment comú, un do de despertar la poesia que existeix en l’ànima de tots». Aquest «tots» inclou una visió ingènua de la instrucció pública, per dir-ho així: la confiança que un nivell mitjà de cultura, bastant elevat, en àmplies capes socials, farà viable una comunió eficaç entre el poeta i les masses. Un dels pressupostos d’aquesta hipotètica confluència fóra, com acabem d’indicar, el progrés de l’educació popular. L’altre, hauria de ser, naturalment, l’esforç de l’artista per fer-se assequible a la majoria: per aconseguir un art —una poesia— «popularitzable». Sense perdre en dignitat, però també sense tancar-se en la torre d’ivori, el poeta pot assolir —podria assolir— aquesta meta.

És fàcil d’entendre, per tant, que Alcover parlés d’«art utilitari». La seva teoria de l’«art utilitari» és confusa i vacil·lant, però és molt aclaridora quant a la intenció. La virtut i l’objectiu del poeta consisteixen a «despertar» la poesia que està, adormida, en l’ànima de tothom —de cada lector. El «sentiment comú» ho és tot: una càrrega latent de poesia que el poeta ha d’alliberar amb els seus versos. Aquesta seria, en realitat, la funció utilitària de l’art: de la poesia.

En un punt concret, Alcover precisa què vol dir amb això de la «reconciliació» entre l’art i la vida col·lectiva: enfront del desinterès que els modernistes i l’avantguarda noucentista manifesten pel casticisme tradicional de la Renaixença, considera convenient de reclamar una ferma adhesió a les pròpies «essències». La il·lusió «cosmopolita» rebutjava la innòcua trompeteria patriotera de les «englantines» de Jocs Florals. Alcover, absolutament al marge de l’«englantinisme», hi ensuma un nou perill de despersonalització. «Literatura catalana no vol dir literatura escrita en la llengua d’en Llull; no vol dir literatura belga o francesa o alemanya traduïda a la llengua del país; vol dir autèntica expressió de la vida catalana». Això no significa que «la missió dels artistes i escriptors sia fer de músics de regiment de les campanyes polítiques»: únicament es tracta que l’artista i l’escriptor no es desentenguin de la «vida col·lectiva». Ni en els propòsits ni en els mitjans. En els mitjans: és a dir, en la «comunicació» destinada a unir el poeta amb el seu públic. D’una banda, doncs, Joan Alcover refusa «l’olímpica delectació de la forma bella», a la manera parnassiana —una mica a la manera de Costa i Llobera— i, per damunt de qualsevol vanitat retòrica, col·loca la suprema raó del «contingut humà». Resurrecció de Tolstoi és superior a El foc de D’Annunzio, diu. I de l’altra banda, l’elocució del poeta, ja sigui com a «estil», ja sigui com a «llengua», mai no s’ha d’allunyar massa del públic al qual s’adreça i que ha de commoure i de somoure.

Hem al·ludit ja l’oposició polèmica que Joan Alcover adoptà enfront de la doctrina maragalliana de «la paraula viva». L’admiració mútua que Maragall i Alcover es professaven no impedia aquesta discrepància total. Alcover es malfia de l’«espontaneïtat» incontrolada perquè hi veu un risc de caos: el risc que el poeta esdevingui «inintel·ligible». Aquest mateix escrúpol el situa com a antagonista inflexible de les altres experimentacions líriques que, per la seva condició d’autèntica «alquímia verbal», es veuen abocades a una mena o altra d’hermetisme. Cal precisar que Alcover, quan exposa aquestes aprensions, només té a la vista poetes com Baudelaire o Verlaine, Mallarmé o Moréas, i no podia ni imaginar les extremositats diamantines de Valéry o la foscor juganera o ferotge dels dadaistes i dels surrealistes. El bon relator de l’audiència de Mallorca mantenia els ulls fits en el «sentiment comú» i en la participació del «poble» en l’hiperbòlic festí de la cultura.

Defensa una poesia, a la seva manera, «eficient», i aparta o combat tot el que podria malmetre aquesta eficiència. Ell, personalment, no podia sentir-se’n desviat. El «dolor», interferit, dóna gravetat a la seva poesia, i li ho impedeix. A més, es reconeix una inclinació innata «a la temprança i a l’equilibri», i, si alguna vegada fa «la prova de sostreure’m a tota llei d’eurítmia», confessa no haver-se trobat «a pler en l’us d’una llibertat immoderada, i sense voler he retornat al fre de mon instint propi». Un «instint» segur el menà a una poesia «clara». La «claredat» poètica fou una de les seves exhortacions més constants: sense ella la «reconciliació» entre «art» i «vida col·lectiva» fóra difícil. Alcover refusa la minoria de cenacle, el públic d’iniciats, el poema reduït a aliment de secta. En el fons, el «poble» com a destinatari natural de la poesia és una imatge que mai no l’abandona. La poesia que defuig el «poble» és perversa: és, com a mínim, una perversió. Aquestes i altres consideracions formaren un petit cos de teoria poètica que Alcover exposà més d’un cop: en especial, però, el 1904, en una conferència que titulà simptomàticament La humanització de l’Art.





La pràctica de la poesia


L’obra poètica d’Alcover s’ajustava als principis que professava. La «temprança» i l’«equilibri» innats li garantien seny i mesura en l’operació creadora. Malgrat la seva aversió a la desídia «formal» dels modernistes continentals, tampoc no se sotmeté a la temptadora seducció de «la forma bella». Si comparem la versificació d’Alcover amb la de Costa i Llobera, ens adonem de seguida de la distància que les separa: mètrica i estrofa, en el canonge, foren «motlles» triats amb una deliberació retòrica plena de seguretat, que es justifica en validesa estètica del cànon, i només en ella; Joan Alcover, en canvi, se subjecta a les formes corrents de la preceptiva perquè les considera el canal adequat per al seu «sentit de l’idioma», sense forçar-lo, Costa i Llobera cerca i experimenta «motlles» —els de l’Antiguitat llatina—, Joan Alcover se’ls troba: sembla que se’ls trobi fets i a la mida.

El mateix s’esdevé amb el llenguatge que empren en els seus versos. Costa i Llobera busca les paraules: pocs poetes catalans de tots els temps podrien gloriar-se d’una llengua poètica tan «selecta» com la de l’autor d’Horacianes. La «noblesa» del seu vocabulari, de la seva sintaxi, de la seva prosòdia —esplèndida—, concorda perfectament amb la dignitat clàssica de la forma escollida. A Alcover, les paraules li venien soles, li fluïen amb una naturalitat admirable, i conservaven l’aire de la parla quotidiana. Alcover mira de no allunyar-se massa de la llengua col·loquial. El contrast esbossat entre Costa i Alcover ens porta novament a les definicions de Joaquim Folguera: la «forma» en Miquel Costa fou «voluntat»; en Joan Alcover, «do».

Si la força del geni m’és estranya,

tan gran com ell s’aixeca mon dolor…



El poeta deixa constància en alguns dels seus poemes —les elegies de Cap al tard— de la seva visió d’un món esguerrat, de la vida desmoblada per les absències irreparables, les quals, tanmateix, el decidien a seguir vivint amb l’únic destí de cantar-les:

Ran de la fossa com un arbre estic,

que hi beu tota la saba…



L’arbre sovinteja com a imatge del seu drama: el poema Desolació en dóna la millor versió, imponent i emocionada. Com l’arbre en altre temps ferm i esponerós, al qual la tempesta ha esqueixat les branques i ferit el tronc: així es veia Alcover. La seva llenya fou cremada: «al cel he vist anar-se’n la millor part de mi». I, mutilat, encara amb una darrera saba, un únic consol el sosté:

Sens jo, res parlaria de la meitat que em manca;

jo visc sols per a plànyer lo que de mi s’és mort.



D’altres vegades —com assenyala Carles Riba— l’expressió del dolor propi es projecta i s’expressa en el dolor d’altri: per exemple, en Dol. En La relíquia exhuma el record d’un jardí familiar, buit, poblat només de tristors: objectes i escenari parlen dels que ja no hi són, i de com eren. Un rictus amarg arruga el vers i —ho dirà en Col·loqui—

mai la vegí tan bella com és ara,

la vida d’aquest món…



Des del seu «dolor» i des del seu «dol», el món se li revela més bell que mai. Aquesta bellesa, en alguns moments, arriba a absorbir-lo, i aleshores la terra i la seva humanitat sobren al seu ànim, com una pausa sedant. Però fins i tot abans dels esdeveniments luctuosos que hem al·ludit, Alcover s’inclina amb particular complaença en el to «elegíac». En el poema La serra, quan tan amorosament evoca la gràcia d’un indret camperol, hi insereix, també, la figura d’una dona oferent —«jo sóm la pagesa que presents te du»— que se li acosta per a dir-li amb taxativa cruesa: «Jo venc de la serra, mes no sóm per tu…». Sempre hi ha alguna cosa que «no és per a ell»: alguna cosa que «mira i no aferra» (Riba): la bellesa del món que mai no podrà posseir. Una mica com passava amb Costa i Llobera, bé que per unes altres raons. La malenconia és, també ací, el tema. O la nostàlgia. Una altra mena de dolor, en definitiva.

Cançons de la serra, en Cap al tard (melangioses —nostàlgiques— o no), representen el profund «retorn a la terra» de Joan Alcover: la seva reintegració literària a allò que ell creu que és l’autèntica entranya de Mallorca. Home de ciutat i esperit llibresc, s’enlluerna amb un «camp» que imagina idíl·lic: «la vida lliure que enyora ton cor», diu. La idealització no és massa sorprenent: Alcover no fa sinó adscriure’s a un venerable tòpic literari de totes les èpoques, el tòpic urbà del locus amoenus, de les «delícies rústiques». Paisatge, gent i llegenda es combinen en la seva lírica percepció de «la terra». En alguns casos —Notes de Deià, Record de Sóller— es limita a l’apunt impressionista, a la consignació minuciosa i plàstica d’aquella festa dels ulls que és el panorama contemplat. En d’altres, com en La serra, el poeta afegeix al seu entusiasme —entusiasme d’espectador— la hipòtesi del goig de la vida camperola, i descriu amb trets efusius la «pageseta», que encarna les virtuts foncières de la propietat agrària de l’illa. L’estampa, evidentment, és falsa —com ho fou la que donà Teodor Llorente en La barraca, d’intencions tan paral·leles a les de La serra. Però, alhora, deixa entreveure les arestes de l’organització patriarcal i jerarquitzada d’aquella societat arcaica: en reduir-la a un esquema d’il·lusions i de felicitat, Alcover reacciona com pertocava al «conservador» que era —«maurista», com Llorente fou «silvelista»— en plena conseqüència ideològica. D’altres poemes, com Cançó dels pins, Miramar, En la badia de Pollença, en el fons, no representaren cap modificació d’aquesta òptica, i en tots ells preval la descripció directa, simple, gràfica. Sense l’èmfasi ni la contundència de Costa, sense la incauta veracitat de Maria Antònia Salvà —que incidiren en temes semblants—, Alcover canta la seva terra en termes d’emocionada devoció.

A la seva manera, això ja era un principi de «reconciliació» entre «art» i «vida col·lectiva»: segurament, de l’única manera que podia entendre-ho un home de les circumstàncies socials i temperamentals de Joan Alcover. Però aquella «reconciliació» implicava per a ell un segon matís concret, de projecció més general: el patriòtic. Perquè, en flagrant contradicció amb la seva militància maurista —Maura, mallorquí, fou un polític castellanitzat i castellanitzador—, Alcover s’adherí sempre, i sense massa equívocs, a les reivindicacions elementals dels Països Catalans. Ho feia, sobretot, a través de l’idioma. Sense deixar d’insistir en tot moment en la seva filiació insular, empra la paraula «Catalunya» en una accepció que engloba, sovint, tota l’àrea lingüística del català. Participa en el clima d’eufòrica esperança dels primers anys del segle XX:

Oh, per Catalunya

quin florir de maig!



Aquesta Catalunya

sent la veu d’en Costa,

la d’en Maragall



—i la seva pròpia, afegiríem nosaltres—;

veu créixer les branques

de la catedral,



que construïa Antoni Gaudí; s’exalta en

l’heroica festa

de la llibertat.



Alcover no podia sentir-se estrany a l’onada de continuïtat que tot això suposava: un «poble» que no es resigna a morir, i que ambiciona restaurar-se en un futur prometedor.

Aquest «poble» no fou, per al poeta, una inoperant abstracció doctrinària o sentimental: l’entengué, exactament, com un doll de vida, la vida fluent d’un poble, al si de la qual la seva pròpia vida —amb el seu drama i la seva literatura— té encara un sentit i una salvació. Un mite folklòric li serveix de símbol: la velleta impassible —«la balanguera»— que, «com una aranya d’art subtil», fila, i filarà sense parar, el fil de la nostra vida. L’engranatge biològic de les generacions, «la infantesa que s’enfila», «la parella [que] ve de noces», «la vellura qui se’n va», s’identifiquen amb una terra i amb un esperit. La «balanguera», misteriosa, teixeix incansable, a través dels segles, tradicions i esperances, el passat i el futur: la unitat permanent d’un llinatge. I

sap que la soca més s’enfila

com més endins pot arrelar.



L’anciana al·legòrica està fora del temps i ella mateixa és el temps —la història—:

la balanguera fila, fila

la balanguera filarà…



L’altre llibre en català que publicà Joan Alcover, Poemes bíblics, aplega unes quantes re-creacions líriques de temes extrets de l’Escriptura. Potser, sedimentat ja el seu dolor, se sentí novament sensible a la temptació del «fet artístic» i cercà en la llegenda hebrea motius i suggeriments per a la seva tasca de poeta. Aquesta poesia, naturalment, no tindrà l’agitació interna de Cap al tard; més aviat és feta amb una distant elegància, fèrvida en la imaginació, però decantant-se a fixar un perfil arquetípic o una acció sumptuosa. D’alguna manera, encara que amb una altra sensibilitat, repetia l’experiència d’un poeta anterior, Anicet Pagès de Puig (1842-1902), el qual també s’acostà a la Bíblia per aprofitar alguns dels seus passatges amb intencions descaradament decoratives. En els Poemes bíblics, el savoir faire d’Alcover és perfecte. Agar, Rebeca, Abigaïl, Resfa, Micol, aconsegueixen una consistència gairebé estatuària en els versos delicats. El fast oriental del Llibre, en passar per la reelaboració del poeta mallorquí, mitiga el seu èmfasi i es converteix en narració suau, morosa i pròxima. No hi ha en tot això una autèntica emoció religiosa, i, a tot estirar, li podem atribuir un propòsit d’exemplaritat, però tampoc no massa insistit. El Joan Alcover dels Poemes bíblics torna a ser, una mica, el poeta «fino e inocuo» de la seva etapa castellana. I ho sembla encara més en els poemes reunits en les seqüències titulades Espurnes i Haikais que es publicaren posteriorment —aparegueren a l’Almanac de les Lletres del 1922 i del 1924—: en aquests poemes, Alcover practicà la voluta ràpida i sincopada de l’epigrama, el poema corpuscular, amb marcada inclinació per la reticència i fins i tot pel sarcasme. En Cap al tard, hi havia inclòs El voltor de Miramar que també respon —poema relativament extens— a una intenció similar. El vessant sentenciós d’Alcover, que Carles Riba sabé apreciar, s’hi troba clarament projectat. En definitiva, aquestes peces, menors en el conjunt de l’obra poètica d’Alcover, ajuden a completar la seva personalitat: treuen rigidesa al plec «elegíac» de la seva poesia, i li tornen «humanitat», una «humanitat» més complexa i confosa, com degué ser la de l’home Joan Alcover i Maspons.





11. Complement insular





Si la fórmula «Escola Mallorquina» pot ser aplicada sense violència i sense massa convencionalisme, convé que, forçant una mica la successió cronològica, ressenyem ací noms i títols que emmarquen, complementen o epiloguen les dues grans personalitats de Costa i Alcover. Tanmateix, cal precisar que, a partir d’un cert moment, la línia «escolàstica» regional es féu porosa a la seducció de les tendències poètiques en alça al Principat. L’esclat del Noucentisme a la Catalunya estricta establí un pont d’afinitats evidents entre els poetes d’una banda i l’altra del mar, i poemes com els de Llorenç Riber i els de Miquel Ferrà participaren plenament en el cicle literari que presidiren el magisteri i la influència de Josep Carner. Es fusionaven així, des d’un cert punt de vista, la poesia de les Illes i la de la Catalunya continental, superant el condicionament particularista heretat dels temps de la Decadència. Però, tot i això, podem continuar parlant, amb lícita aproximació, d’una «Escola Mallorquina».

En la poesia insular perduraren alguns hàbits temàtics, determinades preferències de propòsit i d’idees, que la singularitzen. En general, hi havia un substrat «humanístic» més fèrtil i, en molts casos, s’hi feia sentir l’ingredient «clerical». La llista de poetes mallorquins que mereixerien ser-hi citats hauria de ser llarga. Llarga també en el temps. La seva pervivència ha estat patent en casos com els de Miquel Forteza (Ciutat de Mallorca, 1888-1970), i Guillem Colom (Sóller, 1891), l’obra dels quals, tan pròxima encara, concorda perfectament amb les nobles premisses inicials de l’«Escola», de la qual són epígons convictes i confessos.

Amic de Costa i d’Alcover fou Miquel dels Sants Oliver (Campanet, 1864-Barcelona, 1920), periodista insigne i docte historiador, autor de sucoses narracions d’aire popular i poeta ocasional. En els seus poemes, agrupats al volum Poesies (1916), s’agradà d’evocar la vella Mallorca dels palaus senyorials, de glossar l’esperit dels grans genis de la música, d’entretenir-se en una meditativa rememoració arqueològica. «Juga amb els versos», anota Folguera, i aquest és, sens dubte, el seu tret més característic: un sentit refinat i gratuït de la «forma», a la qual sap arrencar curiosos matisos sonors. En el pol oposat, Maria Antònia Salvà (Llucmajor, 1869-1957) es lliura a l’expressió ingènua. Aquesta dona admirable visqué part de la seva llarga vida a s’Allapassa, propietat familiar enclavada a la Mallorca plana, a la marina de Llucmajor: en la confortable solitud de la possessió, conreà les lletres com un decorós esbargiment de senyora rural. Va traduir Manzoni i Jammes, Mistral i Pascoli, i els seus versos deuen molt a aquests orígens i aficions. En els seus llibres —Espigues en flor, El retorn, Cel d’horabaixa, Lluneta de pagès— desgrana un lent i reposat comentari de les coses i dels esdeveniments d’aquell món de la seva experiència directa: les estacions i la gent, les bestioles i les collites, els arbres i els lleures, els objectes i les tendreses. En aquell racó de món «todo permanece y se sucede, nada pasa», precisà la sagacitat crítica de Carles Riba. Immòbil o reiterada en els seus cicles sempre iguals, la «realitat» es revela, a través de la poetessa, com un fet «patrimonial» i somrient. De les paraules de Maria Antònia Salvà va dir Josep Carner que fluïen «en un desordre que té l’encís d’un cant». Cant elemental, molt escassament ritmat pel balanceig mecànic dels metres habituals, però animat per una vistosa musicalitat, a la qual no és estrany el to pintoresc del vocabulari local.

Per la seva banda, Gabriel Alomar (Ciutat de Mallorca, 1873-El Caire, 1941) representa —encara que sense seguidors indígenes— l’actitud «literal» dins de l’Escola Mallorquina. Professor, assagista, crític, format en l’esperit de la Institución Libre de Enseñanza, contrasta amb els altres poetes de les Illes, tots ells, sense excepció, tocats de conservadorisme. Radical exaltat, de formulacions ideològiques contundents, la seva activitat intel·lectual dins la «calma» del món mallorquí va provocar un seguit d’escàndols i de repulsa —recordem les xafarderies que Llorenç Villalonga consigna en Mort de dama, novel·la ambientada a l’època que Alomar residia a Ciutat—: amb el temps derivà cap a un socialisme de tipus idealista i intervingué en la política militant de les Balears i del Principat. Enfront del pensament «tradicionalista» dels conservadors vernacles, Alomar es proclama «futurista»: Futurisme es titula un dels seus assaigs, publicat el 1904, en el qual postula una orientació teòrica i una acció pública vagament revolucionàries. Això, i el seu tarannà, el menaven a un apassionament exacerbat que ben bé podríem qualificar de «romàntic». Amb tot, pel que fa a la doctrina i a la pràctica de la poesia, no s’allunyà gaire de la nova «classicitat» regional: de l’Escola. Arthur Terry ha exhumat un significatiu text seu del 1909 en què analitza la poètica de Maragall. Recrimina a l’autor d’Enllà per no haver entès «que la poesia, ademés d’inspiració, és “art” i, per tant, “tècnica”, això és, dificultosa i esquerpa habilitat que treballa sobre la rebeldia del lèxic, sobre la resistència de la paraula, per a treure música»: «art» o tècnica per a aconseguir música de la paraula, és un postulat que s’adiu amb els antecedents de Costa i d’Alcover. La columna de foc (1911) és l’únic llibre de poemes que Alomar arribà a publicar. A la cura «tècnica» —versos treballats amb pulcritud—, s’hi afegeix la predilecció pels temes humanístics. Santiago Rusiñol, que prologà La columna de foc, afirma sardònicament que el poeta havia après «la mitologia com un cristià la doctrina»: ja hi ha alguna cosa de tot això, i de la literatura de l’Antiguitat, Alomar n’extrau pro domo una substància brillant —diferent, però paral·lela— a la de mossèn Costa i Llobera.

Una mica fill de Costa per la seva devoció a les lletres llatines, fou un altre poeta sacerdot, Llorenç Riber (Campanet, 1882-1958). Autor d’una bella, lleugerament lliure, traducció en vers de l’Eneida, es revela com un bon coneixedor dels clàssics. Aquesta vena erudita, però, se li desvirtua en una jovial extremositat verbal, barroca a força d’opulència, per a barrejar-se finalment amb ressonàncies de la poesia cristiana primitiva i amb no pocs regustos procedents del simbolisme francès. L’economia horaciana de mossèn Costa esdevé incontinència virolada en mossèn Riber. A sol ixent (1912), Les corones (1917), i A sol alt (1931) foren els seus tres llibres poètics, que vessen retòrica, una retòrica alhora enravenada i acolorida, declamatòria, sàvia, i popular a estones, sobre models de goigs i corrandes. Riber abandonà la poesia quan se sentí desplaçat en els nous corrents que predominaren en la lírica catalana dels anys 30. Al costat de l’exuberància clerical i docta de Llorenç Riber, Miquel Ferrà fa la impressió de professar un dandisme assossegat, i prudent. A mig camí (1926) és el llibre madur de Ferrà. En alguns dels seus sonets, com els de la sèrie Sportwomen, sembla entretenir-se en l’estricta vinyeta decorativa. Però en la resta de la seva obra prevalgué l’accent elegíac, pròxim al de Joan Alcover, encara que potser més leopardià. Llorenç Riber i Miquel Ferrà van ser els dos darrers poetes de l’Escola Mallorquina que, inserits en les constants estètiques comunes, mantenen una notable presència individualitzada.

Deixeble de Gabriel Alomar i protegit de Miquel Ferrà a la Residència d’Estudiants de la Barcelona del 1931, el jove mallorquí Bartomeu Rosselló-Pòrcel cancel·la la branca «autònoma» insular amb només cinquanta petits poemes, que fou tot el que pogué arribar a escriure en la seva curta vida. Ell i els seus contemporanis escapen a una etiqueta «local» —només uns esporàdics tics «dialectals» revelen que es tracta de mallorquins— i s’integren normalment en el moviment general de la literatura catalana.





12. La prosa i els seus problemes





«Cantem massa i parlem poc»: aquest fou el títol admonitori d’un article que el canonge Jaume Collell, poeta floralesc, publicà a la revista Lo Gay Saber, el 1868. «No n’hi ha prou de les poesies per formar una literatura en tota l’extensió de la paraula», deia Collell. La data d’aquest crit d’alarma i el fet mateix de produir-se són ja tot un símptoma. Indiquen que el dèficit de la prosa fou interpretat com una rèmora dilatòria, suïcida, des de l’instant mateix en què la Renaixença prengué consciència d’ella mateixa. La poesia era l’avantguarda de la restauració literària: però, per genial i sòlida que fos, no bastava per a construir una literatura mitjanament normalitzada. I més encara: per a «salvar» l’idioma, tampoc la literatura no era suficient. Hi calien també «més coses», tota la resta d’usos culturals de la llengua que ja no tenien res a veure amb la literatura. Ciència i filosofia, informació i política, tot, havia de ser escrit en català, si no es volia que fins i tot se’n ressentís la poesia i que de la feblesa derivés el col·lapse. Aquest fou el plantejament: el programa. Les primeres generacions de la Renaixença van complir com van poder, amb feines i treballs, esforçadament. Es «cantava» més que no es «parlava», i el desequilibri entre el «vers» i la «prosa» no perdia la seva amenaçadora gravetat. Però alguna cosa, i molt important, ja s’havia aconseguit.

Des que el 1862 Antoni de Bofarull publicà l’Orfeneta de Menàrguens, primera novel·la de volada redactada en el català «restaurat», el camí de la prosa anà eixamplant-se amb una moderada però incessant progressió. Uns quants escriptors nascuts entre el 1840 i el 1850 garantien aquesta empenta: novel·listes com Narcís Oller (1846-1930) i Josep Pin i Soler (1842 1927), Dolors Monserdà (1845-1919), Martí Genis i Aguilar (1847-1933), costumistes com Emili Vilanova (1840-1905) i Joan Pons i Massaveu (1850-1918), pensadors com Valentí Almirall (1840-1904), el bisbe Torras i Bages (1843-1916) i Pompeu Gener (1848-1920). Sobre l’obra d’ells i de molts més, la prosa catalana que s’escriu entre l’un i l’altre segle va guanyant en fluïdesa. S’ha creat ja una «tradició», gràcies a la qual l’instrument expressiu —la llengua com a «prosa», i no a la manera de monsieur Jourdain— assoleix una agilitat cada cop més incisiva. Si la poesia pot reduir-se, quant a l’idioma, a un tractament «d’excepció», restrictiu i alambinat per una exigència tècnica intrínseca, la prosa demana, en canvi, un mínim de «naturalitat» en les seves aplicacions conceptuals, descriptives o narratives: naturalitat literària, evidentment, que només sorgeix o pot sorgir en un estadi consolidat de l’evolució cultural de la llengua.

La Renaixença produí des del primer dia una poesia madura —l’Oda a la Pàtria d’Aribau és d’una perfecció «idiomàtica» inatacable—, però li costà molt d’esforç i molts titubeigs arribar a una prosa mitjanament normal. Ni tan sols un Narcís Oller, malgrat els seus heroics afanys per proporcionar a les seves novel·les un tipus de prosa vàlid, no aconsegueix un nivell estimable: la seva escriptura delata a cada pas el calc gramatical i estilístic del castellà i un aire feixuc bastant evident. La «naturalitat», quan es produeix, té alguna cosa de «miracle», com en el cas de Verdaguer o d’Yxart. Ara: la suma de temptatives i de tenacitats dirigida a la creació d’una prosa catalana que fos instrument flexible per a qualsevol operació intel·lectual, acaba per reeixir. A la fi del segle XIX la prosa catalana era ja un fet: un mitjà expressiu, elàstic, agut i matisat.





La narrativa


Pràcticament, Narcís Oller inventava la novel·la moderna a Catalunya. Tot el que l’havia precedit, escàs i de no gaire qualitat, quedava marginat dels corrents literaris de l’època: l’anacronisme era el seu vici d’origen. Oller no solament fou relativament prolífic en la seva obra, sinó que, a més, en acostar-se tímidament als preceptes i a les aparences de l’escola «naturalista», connectà amb l’actualitat europea. Émile Zola prologà la traducció francesa de La Papallona: malgrat les reserves amb què Zola apadrinava el paper, aquell fet tenia una significació encoratjadora. Oller estrenava la novel·la «normal» en català. Tanmateix, la novel·la «urbana» de Narcís Oller —novel·la amb escenari i personatges ciutadans— no va tenir una continuació massa abundant. Els modernistes, que gairebé tots havien nascut a Barcelona o s’hi havien arrelat, rebutjaren sistemàticament el precedent «naturalista» i no se sentiren gaire interessats per la ciutat com a matèria narrativa. Més encara: en el fons, l’estètica del Modernisme implicava tant una predilecció per la poesia com una impotència per a la novel·la. Els assaigs de narració que intentaren els modernistes, contes o relats curts, tendeixen a la fantasia, al somni emboirat, a la llegenda abstracta o simbòlica. Aquells escriptors adoptaren una actitud «evasiva» respecte a la seva societat, actitud resignada unes voltes, actitud rebel d’altres, però en darrer terme «evasiva», i per tant no s’avenien amb la novel·la, que els exigia una òptica realista. Més tard s’esdevingué el mateix, encara que per altres raons, amb el Noucentisme. Generalitzant, i amb les reserves pròpies del cas, podríem afirmar que la novel·lística catalana del primer quart de segle creix al marge del Modernisme i del Noucentisme, i sense massa relacions amb ells.

Va créixer, però poc. Excepte algunes temptatives sense excessiva importància, i «d’algunes veus genials i isolades» —com apunta Rafael Tasis— «la novel·la llanguí, oblidada pels joves i temuda pels vells que no havien gosat emprendre el seu conreu». Les «veus genials i isolades», que al·ludeix Tasis, foren Joaquim Ruyra, Víctor Català, Prudenci Bertrana. S’hi podrien afegir els noms de Santiago Rusiñol, de Raimon Casellas, de Josep Pous i Pagès. Interessant per la seva qualitat, aquest bloc de narradors —la producció dels quals, d’altra banda, no és sempre abundant ni sostinguda— resultava petit, si el comparem amb les necessitats objectives d’un públic lector que es voldria normalitzat. La prosa, com a fet literari, estava ja més o menys assegurada per una varietat d’aportacions molt estimable, tant en llibres com en publicacions periòdiques. Però, per la seva condició de «lectura entreteniment», la novel·la havia d’ocupar un lloc molt més destacat en aquell panorama. No fou així. El 1925 Carles Riba analitzà l’anomalia que representava la debilitat de la novel·lística autòctona i volgué explicar-s’ho com una conseqüència de la manca, en la cultura catalana, «d’un sistema inicial de fórmules amanoses, i que siguin d’una indefinidament fecunda aplicabilitat al cas concret, sobre l’ésser moral de l’home, sobre la conducta i el seu finíssim, proteic rodatge de motius». De tota manera, i ni que fos certa, aquesta era una explicació parcial. Potser hi eren decisius factors molt més tangibles, essencialment econòmics. L’escriptor català d’aquella època no podia professionalitzar-se, ni tan sols en un grau mínim. Ni —cosa que era més greu— l’edició catalana havia pogut superar les seves primeres angoixes comercials. Escriure i publicar novel·les, en unes tals condicions, no podia ser sinó un «esdeveniment», i un esdeveniment no sovintejat.

El reexamen atent de la qüestió ens portaria a coordinar els arguments exposats, ja que en darrera instància tots són dignes de tenir-se en compte. D’entrada, i amb preferència evident, les circumstàncies materials que acabo d’assenyalar: l’encara dèbil viabilitat mercantil de l’edició i la manca de professionalitat de l’escriptor. Després, si es vol, i pel que suposava de handicap genèric, aquell «buit d’experiència moral» que denuncia Carles Riba. La manca d’un sediment de cultura ètica fou, sens dubte, un obstacle perquè s’hi pogués arribar a produir la novel·la psicològica —«l’evolució d’un cor al llarg d’uns altres cors, en mútua i indefugible influència», concreta Riba després de citar Stendhal, Dickens, Dostoievski, Zola, Hardy, Proust— i aquest era el tipus de novel·la que els temps exigien. I, finalment, el caràcter fonamentalment antinovel·lístic del Modernisme i del Noucentisme. Tant el Modernisme com el Noucentisme castraren o desviaren vocacions que potser haurien estat molt rendibles per a la novel·la catalana. La poesia i el teatre constituïren la predilecció dels modernistes; la poesia i l’assaig foren, més tard, la dels noucentistes. Tampoc a les Illes no fou propici el clima literari a la narrativa. I cal dir el mateix del País Valencià i del Rosselló, on, per uns condicionaments regionals específics, la literatura catalana es reduïa a una mera manufactura de poemes. Alguns contes d’Apel·les Mestres haurien de ser destacats potser com a mostra del que el Modernisme, en la mesura que Mestres fou modernista, pogué oferir en el camp de la narració. I el relat L’Hostal de la Bolla, dialectal i costumista, de Miquel dels Sants Oliver, fóra una paradoxal i excepcional aportació d’un poeta de l’Escola Mallorquina. Ben mirat, el més interessant en el camp de la novel·la va ser produït fora de la jurisdicció de les tendències fins ara ressenyades.





13. Els narradors





La novel·la rural


Si fos possible d’establir un tret inqüestionable que assenyalés la profunda separació estètica que es produí entre els novel·listes del principi del segle XX i els seus contemporanis modernistes i noucentistes, el trobaríem, i molt explícit, en la temàtica que els primers cultiven amb aclaparadora evidència: el ruralisme —el ruralisme entès en una accepció àmplia. La majoria de les novel·les catalanes de l’època trien els personatges i els episodis en ambients de la pagesia, entre l’aspror i l’aïllament de les muntanyes, o en la marina. Això no encaixava, evidentment, amb les il·lusions cosmopolites dels modernistes i dels noucentistes, que sentiren una extraordinària —i justificada— desconfiança pel «color local». L’equívoc naixia del fet que modernistes i noucentistes identificaren el color local amb la realitat extraurbana del país.

Els poetes de la Renaixença, certament, havien fet ús i abús de la nota pintoresca i folklòrica en les seves evocacions del «camp», a la recerca d’una emoció alhora patriòtica i geòrgica. Idealitzaren les virtuts «racials» i «pairals» dels camperols, les seves formes de vida, la natura verge. Contra tot això reaccionaren els novel·listes. El tema d’ells seguia sent la «cosa rural», però l’enfocaven des d’un angle molt diferent i sovint diametralment antagònic. Ells veien el paisatge i els homes de la ruralia —la muntanya sobretot— amb ulls menys alegres: la natura hi serà majestuosa però també despietada i esquerpa; la vida de la gent hi vindrà pintada en la seva agra misèria, en la seva literal situació infrahumana, de fanatisme, de fam, d’ignorància; la mateixa gent, individualment, hi tindrà un caràcter i un destí congruent amb aquest medi, amb la natura hostil i amb unes formes de vida gairebé medievals. Ni els aspectes pintorescos ni els folklòrics no signifiquen res en un tal context.

Modernistes i noucentistes, amb una elegància displicent, s’allunyaven d’aquestes veritats, i, en conseqüència, prescindien de la meitat, o potser més, de la seva societat. Literàriament es giraven d’esquena a aquest important sector de la societat catalana que era la ruralia. Però tampoc no s’acostaren més als «contrastos colpidors que ens ofereix cada dia Barcelona i que uns lustres d’agitació política i social continuada havien d’aguditzar». Ho subratlla Rafael Tasis. L’absència d’una novel·lística «sincera» elaborada des d’aquells nuclis intel·lectuals, dóna la mesura del seu «confinament», de la seva «excomunió» interior: de les seves limitacions, si més no.

Sigui com sigui, no per això la novel·la rural deixava de ser un anacronisme. Ho era per la seva tècnica sobretot: una tècnica apresa en els realistes i els naturalistes francesos del XIX, aleshores a punt de jubilar-se. I ho era, de més a més, per una deformació potser inevitable del procediment: deformació que consistí a abandonar-se a la «descripció» en detriment de la «narració». En les planes de Víctor Català, de Joaquim Ruyra, de Raimon Casellas —i de la majoria de la resta—, la ploma del novel·lista, amb una desmesurada fruïció, cedeix a la temptació de descriure el marc natural de les escenes: la rudesa o la grandiositat del paisatge, la minúcia de la rutina, l’espectacle exòtic —exòtic, és clar, per al previsible lector ciutadà i de vegades fins i tot per al mateix escriptor—, són objecte d’inventari atent i demorat. La narració pròpiament dita se’n ressentia. I amb la narració l’altre coeficient de la novel·la d’aleshores: la «psicologia». L’ingredient «psicològic» fou, en aquestes novel·les, molt esquemàtic i superficial. Les figures que les protagonitzen no sempre tenen la deguda consistència: queden massa difuminades o massa rudimentàries.

El més ponderat dels novel·listes de «muntanya» fou, probablement, Marià Vayreda (Olot, 1850-1903), autor de Sang nova i de La punyalada —a més d’uns Records de la darrera carlinada, memòries autobiogràfiques—: en ell, l’equilibri entre descripció i narració encara és prou sostingut i la nota truculenta no arriba a l’excés. Però potser cal convenir amb Joan Triadú que Vayreda pertany «a la generació d’Oller i de Pin i Soler», anterior, per tant, al període que ens ocupa.





Raimon Casellas


El 1901 fou publicada la novel·la Els sots feréstecs de Raimon Casellas (Barcelona, 1855-Sant Joan de les Abadesses, 1910), obra que correspon ja plenament a la caracterització general que acabem d’esbossar. Casellas era un dels tres «xicots nous» que Yxart assenyala, el 1894, com els únics escriptors amb cara i ulls del Modernisme. El «modernisme» de Casellas, però, es presta a discussió. No hi ha dubte que, com a crític d’art, va influir de manera directa i efectiva en la renovació dels criteris estètics de la Catalunya de la fi del XIX i de principi del XX, en el sentit de difondre i de defensar el gust per l’estilització simbolista, cosa que el situa de la banda del Modernisme. Però és així mateix cert que, pel rigor formal dels seus escrits —treballà la seva prosa amb amor, i la féu dúctil i penetrant, precisa, lingüísticament prou correcta—, no té res a veure amb el desgavell formal i la potineria estilística dels modernistes. No és estrany, doncs, que les seves relacions amb els noucentistes fossin de col·laboració i de simpatia: Casellas prologà el primer volum del Glosari de Xènius, i el mateix D’Ors el considerà sempre com una mena de precursor.

Els sots feréstecs és la novel·la d’un sacerdot, mossèn Llàtzer, que lluita i s’afanya, patèticament debades, per revitalitzar la fe i la pràctica religioses de la gent que vivia als cingles de Bertí, a l’entorn de Montmany. L’aventura del clergue pren el sentit d’una lluita tensa, impossible, contra la inèrcia, la malícia i l’estupidesa dels pagerols, contra les forces demoníaques que s’encarnen igualment en la bagassa i en el recel verinós dels feligresos. Sobre aquesta història de mort i de luxúria, s’hi projecta l’ombra sinistra d’una escenografia natural esquerpa, activa col·laboradora en la tragèdia amb el seu signe terrible i desolat. Casellas descrivia amb fidelitat el paisatge aclaparador, sabent que hi radicava una de les dimensions del drama.

En les narracions curtes de Les multituds i del Llibre d’històries, Casellas insistí, amb variants d’anècdota i de localització, en el mateix joc d’interaccions. El conflicte entre «bons» i «dolents», una mica primari, hi adquireix una contundència eloqüent. I convé advertir que, en l’entramat argumental d’aquest conflicte, sovint hi ha un factor —un personatge, gairebé— que Casellas destaca amb energia: la «multitud», el grup humà amorf i crispat, que plana sobre els personatges «bons» com una amenaça espantosa, amb les seves fatalitats cegues i amb la seva absurditat depriment. «Multituds», «natura» i «passions» adquirien, a l’obra de Casellas, una força atziaga i brutal, que la formulació esteticista de l’escriptor encara accentua més. En pessimisme i en violència, però, el superà una dona: Víctor Català.





Víctor Català


Víctor Català fou el pseudònim viril amb què s’encobria —eficaçment en els primers temps de la seva irrupció en el camp de les lletres— Caterina Albert i Paradís (L’Escala, 1869-1966). La senyoreta Albert publica el 1902 una col·lecció de narracions curtes, Drames rurals, i aconsegueix un èxit que l’encoratja a provar amb la novel·la. Solitud (1905) fou la novel·la de Víctor Català: «la», amb un article definit. «Víctor Català és un autor unius libri, d’un sol llibre», afirma Manuel de Montoliu. Una altra, molt posterior, Un film (1919), granguinyolesca i inversemblant, soi disant inspirada en els baixos fons de Barcelona, seria un desencert total. La resta dels seus llibres seguiren la tònica i el model de Drames rurals: Ombrívoles (1904), Caires vius (1907), La mare balena (1920), Contrallums (1930), Vida mòlta (1949), Jubileu (1951). Els contes aplegats en aquests volums, tanmateix, no sempre són inferiors a Solitud, i algun d’ells fins i tot supera la novel·la per la seva acerada intensitat. A la seva manera, Víctor Català havia après les receptes del Naturalisme vuitcentista, i les posa en pràctica sense pedanteria escolàstica, però amb una fidelitat inflexible. Les havia apreses «a la seva manera», és a dir, a mitges. Allò que adoptà, de fet, fou el menys profund del Naturalisme: la concepció tètrica de la vida i la pruïja descripcionista. Un instint literari vertaderament poderós redimeix la trivialitat del procediment. Tot és aspre i cru en Víctor Català: només un petit nombre de les seves narracions eludeixen les tintes negres i tenen un curs més afable, idíl·lic i fins i tot humorístic. Ella mateixa declarà que s’encarava amb el món «pel costat reservat a l’ombra, exclusivament, d’on sols veiem visions ombrívoles d’ombra freda». Cregué que «la voluptat del dolor és tan real i corprenedora com la voluptat de gaudir», i si alguna mena de bellesa captà, foren les «belleses feréstegues, d’abim pregon».

El «costat reservat a l’ombra» fou explorat per Víctor Català amb una aplicació sinistra. Imaginada o observada, la «realitat» que duu als seus llibres pertany al que solem anomenar «l’escòria de la societat». La majoria dels seus personatges es caracteritzen per una «tara» o altra, física o moral, d’inadaptació o d’insuficiència: captaires i malalts, imbècils i borratxos, mesquins i irascibles, deformes i ganduls… Les peripècies que aquests tipus protagonitzen no són menys tristes.

Víctor Català adduí una filosofia elemental per explicar les seves «visions ombrívoles»: «quan ens lliguen a la vida, ens lliguen al nostre fat, que és com dir a un ordre de fatalitats determinades», fatalitats que l’escriptora no entengué sinó com la pura calamitat d’una tragèdia vulgar. Els seus personatges s’enrolen en incidents que tenen, fatalment, un final desastrós: sovint, un crim. I els mòbils que els impulsen són igualment depravats: les «passions» més oprobiosament quintaessenciades. Montoliu suggereix que el determinisme simplista de Víctor Català, mal entès de Zola i dels seus sequaços, intentava «donar-nos la sensació de l’inevitable en els resultats de la mentalitat i de la conducta d’uns homes nascuts i criats en la dura brega diària amb les asprors de la terra i amb la incertitud i inseguretat del fruit de llur treball». Potser sí. Però més aviat fa l’efecte d’una delectació premeditada d’espectador, que parteix del dogma d’un pessimisme sistemàtic.

Solitud, tot i no ser la narració més «exagerada» de Víctor Català, condensa amb una estrident vigoria tot el que podríem considerar «típic» de la seva literatura. Les figures aberrants de la Mila, del Pastor, de l’«Ànima», de Maties, i la impressionant geologia dels Roquissos i la seva soledat contagiosa, són exponents definitius de la seva tècnica. La novel·lista manipula hàbilment els elements del seu repertori. L’acumulació d’acrituds, però, no priva l’autora d’apuntar de tant en tant una nota de lirisme que contrapunta l’acció amb un toc delicat.





Josep Pous i Pagès


Josep Pous i Pagès (Figueres, 1873-Barcelona, 1952) començà la seva carrera literària el 1903 amb la novel·la Per la vida, a la qual seguiren: Quan se fa nosa, Empordaneses, Revolta i La vida i la mort de Jordi Fraginals. La darrera, del 1912, clou la seva obra de narrador. Pous i Pagès es lliurà des d’aleshores a la seva vocació d’autor dramàtic i a la prosa especulativa. Tanmateix, aquells cinc llibres i, en particular, La vida i la mort de Jordi Fraginals, el situen en un lloc destacat en el panorama de la novel·lística catalana del segle XX.

Situada en el corrent «ruralista», la seva obra tendeix a una «objectivitat» més sospesada i sincera, i —foren les seves mateixes paraules— «vol restar igualment distant de l’optimisme que del pessimisme». «Optimisme i pessimisme miren les coses del món, l’un amb vidres fumats, l’altre amb vidres de color de rosa: l’un i l’altre pequen per falsos o per parcials». Per això volgué evitar tant el tret lúgubre i torturat com l’afectació llepada i plàcida. Joan Maragall, en el pròleg de l’edició castellana de Per la vida, hi afegia, encara, una altra distinció: Pous i Pagès incorpora a les seves novel·les un factor «extraartístic», que és a «tesi», «sus ideas y sus sentimientos sociales, su afán de libertad y justicia», d’arrel tolstoiana. Resta, encara, per assenyalar allò que literàriament comportava la novetat més interessant: introdueix a la novel·la del país els problemes de l’individu que lluita, precisament, per salvar i afirmar la seva individualitat, amb la qual enriquí, desvià i superà, alhora, el «ruralisme».

En Revolta (1906), la trama que serveix aquesta noció és encara banal: se centra en un mistaire que lluita tossudament i fins a la mort —una mort tràgica—, en defensa del seu individualisme de menestral amenaçat pel monopoli estatal inexorable. L’anècdota del monopoli, tan poc oberta a la grandesa heroica, no desvirtua, però, la intenció de Pous i Pagès. És en La vida i la mort de Jordi Fraginals on el tema obté la seva exacta dimensió: Jordi Fraginals «és l’home que volgué fer-se el seu destí» i que hi posà totes les forces de la seva independència. Jordi, el fadristern de can Freginals, «fa el seu destí»: contra la tradició familiar que el destinava a la carrera eclesiàstica, contra el pare autoritari, contra les adversitats de la fortuna, contra el mateix càncer que anava a devorar-lo i al qual ell oposa el suïcidi. No és difícil de trobar, en la resta dels escrits de Pous i Pagès, variacions d’aquest aspecte novel·lesc —i novel·lístic— de la consciència individual erigida en dignitat o en orgull. I això era un tema nou en la narrativa catalana, que així es densificava en penetració psicològica i en exaltació moral. Aquestes noves possibilitats foren potenciades, sobretot —i amb preferència en l’anàlisi dels personatges— per l’habilitat dels arguments i la fermesa dels caràcters.





Prudenci Bertrana


Només en part Prudenci Bertrana (Tordera, 1867-Barcelona, 1942) pot ser inclòs dins la tendència «ruralista». La seva primera novel·la, Josafat (1906), té per escenari la ciutat de Girona, que enquadra una «estranya anècdota de luxúria i fanatisme»; Jo! (1925), amb el subterfugi d’unes «memòries d’un metge filòsof» —el protagonista, Daniel Pérez, és un mordaç i evident retrat de l’escriptor Diego Ruiz—, reflecteix per la via de la paròdia la crispació intel·lectual i ètica dels grups modernistes, precisament. Però la major part dels seus contes i novel·les —Crisàlides, Nàufrags, Proses bàrbares, Els herois, El meu amic Pellini, La lloca de la vídua, de la trilogia Entre la terra i els núvols (L’hereu, 1931), etc.— tenen una base rural, la qual adquiria en Bertrana un accent particular. Fent referència a les primeres manifestacions literàries de Prudenci Bertrana, Joan Maragall observà que «es declama molt contra el rusticisme» —i aquesta declamació venia del costat modernista—, «i jo crec», afegia el poeta, «que encara s’ha de començar, perquè, en realitat, encara no sabem lo que és». Enfront de l’òptica tètrica de Víctor Català i de la mesurada de Pous i Pagès, Bertrana es decanta a una actitud optimista. No és que faltin en les seves narracions els pagesos de silueta tenebrosa i d’accions tèrboles. Però ell fou, com digué Tasis, «un rousseaunià convençut»: entengué la natura com una força positiva, «creadora i renovadora», oposada al món urbà, que la invalida o la destrueix en les seves millors potències. Gran aficionat a la caça, Bertrana aprofità la seva llarga intimitat amb el camp per a extreure’n una imatge saludable i pletòrica que abraçava la terra i els homes. De més a més, la precisió psicològica, i una dosi d’humorisme àcid, aportaren a les seves narracions una consistència «humana» més densa. Escriptor conscient, algun dels seus llibres, i sobretot Proses bàrbares, són textos que responen a una elaboració escrupolosa en què es pot advertir una voluntat de pulcritud estilística —artística— molt patent.





Ruralistes menors


Podríem aportar el testimoni de molts noms per il·lustrar la fortalesa del realisme rural. No tots ells, però, han resistit el veredicte del temps i la seva obra resta només com un esforç per donar consistència al gènere: a la novel·la, a la narrativa. D’altra banda, fóra oportú de recordar que entre tots refeien —literàriament, és clar— la geografia humana del Principat, aportant cadascú la notícia d’una comarca, d’un poble o d’una serra. Lluís B. Nadal situà les seves novel·les a Vic i a la seva plana. Jaume Massó i Torrents, l’erudit i animador de L’Avenç, condensa la seva experiència d’excursionista als Croquis pirinencs, narracions escrites amb gràcia i vivacitat. Ferran Querol per al Baix Camp, Joaquim Riera i Bertran per al Gironès, Josep Berga i Boix per a la Garrotxa, Eduard Girbau i Jaume per al Solsonès, i d’altres més, haurien de ser discretament comentats ací per completar la nòmina dels novel·listes menors i de les terres que descrivien. N’hi haurà prou de citar-los. Caldria afegir-hi uns quants narradors de les Illes i del País Valencià en els quals, a més, encara preval un grau o altre de costumisme i d’encant etnogràfics: Àngel Ruiz i Pablo (Es Castell, Menorca, 1865-Barcelona, 1927), Salvador Guinot (Castelló de la Plana, 1866-1944), Josep Pascual i Tirado (Castelló de la Plana, 1884-1937), Bernat Morales San Martín (València 1864-1947), etc.





La novel·la urbana


La novel·la rural catalana —més «geogràfica» que «humana»— estigué força dessincronitzada respecte al ritme i a les intencions de la novel·lística europea del moment. Això és evident fins i tot de cara a França, que, per qüestió de proximitat si més no, hauria pogut fer sentir la seva tradicional influència. Pensem que Paul Bourget havia nascut el 1852; Maurice Barrès, Abel Hermant i Marcel Prévost, el 1862; Jules Renard, el 1864; Romain Rolland, el 1866; André Gide, el 1869; Marcel Proust, el 1871; Charles-Louis Philippe, el 1874. Excepte el cas de Proust, més tardà en la seva revelació, tots aquests novel·listes foren estrictament contemporanis de Víctor Català, de Pous i Pagès, de Prudenci Bertrana, i els llibres dels uns i dels altres coincidiren en les dates de publicació. Certament, el 1890, Paul Alexis encara podia dir que no ha mort el naturalisme. Però el naturalisme francès d’aquesta època —Paul Adam, J. H. Rosny, Georges Lecomte, Gustave Geffroy, Jean Lorrain, etc.— tenia molt poc de ruralisme i trobava més aviat els seus temes en el món «urbà» de la burgesia, de les «nouvelles couches», del «milieu» infame.

Als Països Catalans la novel·la urbana d’arrel naturalista, després de Narcís Oller, presentà gairebé només una obra important, i a més en castellà: Arroz y Tartana de Vicent Blasco Ibáñez, que descriu admirablement la modesta febre d’or de la València finisecular. Tanmateix Barcelona, la sotraguejada i pròspera Barcelona d’aquells anys, comptà amb molt pocs novel·listes interessats a indagar i a testificar la seva vida. Hi ha la famosa Auca del senyor Esteve de Rusiñol i poca cosa més: material realment escàs en proporció a la suggestiva potència de la «ciutat» —de la ciutat amb les seves classes, els seus problemes, els seus incidents, la seva vida.

Les narracions d’Enric de Fuentes (Barcelona, 1864-1936), de Carles de Fortuny (Barcelona, 1872-1931), del marquès de Camps (Girona, 1860-Sant Sebastià, 1939), foren una contribució molt esquifida a la novel·la urbana. Juli Vallmitjana (Barcelona, 1873-1937) és més interessant en les seves incursions pels baixos fons de Barcelona. D’altres autors, més joves, com Alfons Maseras i Josep Maria Folch i Torres, opten pel marc urbà, però la ciutat se’ls queda reduïda a pura escenografia: els seus propòsits vagaven pel camí del sentimentalisme pretesament profund o amenament lleuger. Pere Corominas dedicà majors espais a Barcelona. La reincorporació de la ciutat a la narrativa catalana no sols suposava, naturalment, un eixamplament temàtic —que ja era molt—, sinó que obria unes perspectives ja estrictament literàries que, a la llarga, corregirien el desfasament local del gènere. La normalització de la novel·la catalana s’anà aconseguint pas a pas, a partir d’aquí.





Pere Corominas


Puntualitzem d’entrada que la labor narrativa de Pere Corominas (Barcelona, 1870-Buenos Aires, 1939), no fou anterior al 1925. No seria lícit d’oblidar-ho. Perquè, en efecte, el «reingrés» de Barcelona en la novel·la catalana s’esdevé en la tercera dècada del segle XX, i hi conflueixen, per tant, obres d’escriptors de diverses generacions, les quals, si bé són pràcticament simultànies en la publicació, pertanyen a un origen estètic molt distant. Pere Corominas fou un dels escassos novel·listes que admeten de ser relacionats amb el Modernisme. Fill de la tempestuosa etapa de l’agonia del segle, Corominas va viure la joventut en plena flamarada modernista: col·laborà en les publicacions d’aquesta tendència; va mantenir una càlida amistat amb Joan Maragall; es comprometé amb els grups de l’acràcia militant. Això no obstant, el 1897, confessava a Unamuno: «el individualismo me repugna, llevado al extremo de los modernistas»; i la seva vocació intel·lectual i política l’impulsaren a sortir del caos ideològic a la moda i d’endegar-se en una línia doctrinal i creadora responsable. D’aquesta actitud, en donaria fe, de seguida, la seva actuació com a home públic i amb els seus nombrosos llibres d’assaigs teòrics. Processat i condemnat a mort el 1896 per una suposada concomitància amb un atemptat anarquista, escapà a l’execució i a la presó amb una experiència condicionant. Les presons imaginàries (1899) recull aquest episodi de la seva vida, i inicia una sèrie de treballs, de diversa condició, però sempre arrelats en qüestions de fecunda tensió ètica, de polèmica civil, de comentari sociològic: La vida austera, Les hores d’amor serenes, Les gràcies de l’Empordà, El sentimiento de la riqueza en Castilla, Por Castilla adentro, Cartes d’un visionari, etc. Damunt d’ells s’aixeca la seva robusta i discutida personalitat dins el corrent liberal del pensament català contemporani.

El 1925, Pere Corominas publica un llibre de narracions curtes, A recés dels tamarius, i la novel·la Silèn, primera d’una trilogia titulada Les dites i facècies de l’estrenu filantrop En Tomàs de Bajalta. De fet, alguns dels seus llibres anteriors —les mateixes Presons imaginàries, La vida austera, i sobretot, Les hores d’amor serenes— contenien ja capítols pròpiament narratius i moltes pàgines de densa anàlisi psicològica: l’autor, tanmateix, preferia de vincular-les a records i a confessions personals, evitant el caràcter de ficció. Silèn fou, encara, una novel·la tocada de ruralisme: les primeres aventures de Tomàs de Bajalta s’esdevenen entre els tràngols de la darrera guerra carlina i, en bona part, tenen com a teló de fons la inclemència feréstega de la muntanya i el marc d’una societat agrària tradicional. El protagonista acaba per recalar a Barcelona. La Barcelona vuitcentista, burgesa i menestral, dóna matèria a Pigmalió. Finalment, en Prometeu, Corominas situa Bajalta en l’embolic de fantasies i de conspiracions que ell mateix visqué i veié viure, amb els anarquistes de la seva joventut. Prometeu, per la qualitat de testimoni que l’escriptor posseïa, assoleix un valor documental admirable. I Tomàs de Bajalta, que, com diu Rafael Tasis, fou un «heroi una mica ridícul però sincer i generós», bé que no arriba a aconseguir una entitat humana convincent, serveix per a acoblar sense massa violència tres episodis ben diversos en el to i en la naturalesa, i fa que la trilogia tingui un mínim d’unitat.

L’estil de Corominas fou sempre clar, eloqüent, impetuós: prosa principalment discursiva, com era d’esperar en un literat de la seva mena, amb un llarg ensinistrament en treballs d’elucubració i de periodisme. La resta de les seves narracions fou aplegada en els volums La mort de Joan Apòstol, Les llàgrimes de Sant Llorenç, Pina, la italiana del dancing i El perfecte dandi. Gairebé totes són més aviat breus, i superen les novel·les llargues de l’autor en finor tècnica i en agilitat narrativa.





Narradors d’idees


Consideració a part mereixen alguns narradors, als quals tampoc no escau, en rigor, l’epítet de «modernistes», però que per formació i per idees estan estretament lligats a determinades posicions del Modernisme. En el fons, no es tracta d’autèntics narradors: la narració era per a ells un mitjà de presentació més o menys indirecte de la seva «filosofia». Perquè se les donen de filòsofs i no deixa de ser curiós que els dos més distingits d’entre ells ho fessin constar així als títols dels seus llibres: Contes d’un filòsof, L’oci d’un filòsof.

Cristòfor de Domènech (Barcelona, 1879-1927), autor de Carnet d’un heterodox, era un simple especulador de la paradoxa i del sarcasme, obsessivament antireligiós: L’oci d’un filòsof, aparegut en edició pòstuma el 1928, conté diversos contes i un grotesc pastitx hagiogràfic, d’un voltairianisme àcid i divertit. Cristòfor de Domènech no arribà mai a saber escriure bé i menys encara a saber escriure bé en català, i les seves obres se’n ressentiren: tot l’enginy que hi esmerça, acaba per esbravar-se en una prosa atropellada i inepta.

Diego Ruiz (Màlaga, 1881-[França], 1959), immigrat cultural, s’assimila decididament a la llengua i a l’ambient de la Catalunya de principi de segle. Publica en la Biblioteca popular de L’Avenç els assaigs Del poeta civil i del cavaller (1908) i freqüenta alguns cenacles modernistes. Ruiz, «metge filòsof» —recordem la caricatura que en féu Bertrana en Jo!—, divulgà la seva pretesa «filosofia de l’entusiasme» i el seu «principio nuovo sulla natura del Tempo», en català, en castellà, en italià i en alemany. Els Contes d’un filòsof, que foren publicats el 1908 amb pròleg de Joan Maragall, van voler ser l’exemplificació «d’una psicologia fundada en un principi nou», i només resulta intel·ligible vista en el conjunt del seu sistema d’idees; els Contes de glòria i d’infern (1911), que inclouen Diàlegs i màximes del Super-Crist, tenen més pretensions filosòfiques. Diego Ruiz era un pensador atrabiliari i aberrant, i mai no aconseguí d’encaixar plenament en les lletres catalanes. De tota manera, val la pena consignar que va tenir un cert ascendent sobre Joan Salvat-Papasseit, el qual en els seus manifestos poètics repetia conceptes i manies que deriven dels primers escrits de Ruiz.





14. Joaquim Ruyra





Joaquim Ruyra (Girona, 1858-Barcelona, 1939) és, sense cap mena de dubte, i amb totes les seves limitacions, el narrador més important del nostre final de segle. Començà escrivint en castellà, i tenia trenta anys fets quan va incorporar-se a la literatura del país. Féu poesia amb escassa fortuna, i la narració Jacobé el situà ràpidament entre els prosistes autòctons de primera fila. El 1903 publicà Marines i boscatges, reeditada el 1920 amb el títol de Pinya de rosa, que aplegava les narracions de la seva primera collita. La parada (1919) i Entre flames (1928) completaren la seva producció, tota de contes i novel·les curtes. La seva única novel·la llarga, La gent del mas Aulet, restà inacabada. Segurament no podia ser d’altra manera. Un excés de prevencions «morals» li impedia de ser un novel·lista de gran volada.





La realitat depurada


Esperit timorat, saturà aprensivament davant la realitat, quan la realitat transgredia el que ell considerava la «decència» i el «bon gust». Inicialment, sí, es deixà arrossegar per la seducció d’un «realisme» sincer i franc. Els escrúpols van venir després, i fins i tot sembla que s’originaren en un banal però empipador incident domèstic: «unes llibretes realistes caigueren en mans de la meva muller», declarà a Tomàs Garcés; «l’escàndol amb què les llegí em revelaren la marrada feta». Des d’aleshores cercà d’aconseguir «l’obra d’art» «lliure d’escòria», «la realitat depurada per l’artista», i va apartar-se del «realisme trist de Zola». De fet, s’apartava de la mateixa novel·la, de la novel·la llarga, en la mesura que aquest gènere —«mirall passejat al llarg del camí», en definitiva— imposa a l’escriptor una obligació de fidelitat al «real», a la «realitat» amb «escòries» i sense «depuracions». Ruyra es negà a admetre en la seva literatura alguns aspectes palesos i irrevocables de «la vida»: una novel·la llarga, entesa amb uns pressupostos tan escollits, havia de resultar, evidentment, insípida i convencional, i tal vegada Ruyra se n’adonava. Les narracions breus, com que admeten enfocaments més limitats o més condensats, li brindaren una solució satisfactòria: podria defugir els aspectes «bruts» i «indecents», sense caure en la banalitat absoluta.

Malgrat això, els seus temes van del drama vibrant i desolat —Jacobé, El rem de trenta-quatre—, a la barreja d’humor i fantasia, com de rondalla popular —La fi del món a Girona, El malcontent—, passant per la meravella de i l’embadaliment sentimental —En Garet a l’enramada, L’Idil·li d’en Temme, D’una olor— i fins i tot per la delícia de les il·lusions infantils —La parada. Ruyra els aprofita tots per extreure’n la mateixa, insistida, dolça lliçó de bellesa, de la qual s’exhala «la flaire de la mà de Déu». Blanes, el poble que l’escriptor havia fet seu, i d’on procedia la seva família, fou sovint l’escenari encantat de les seves marines.

El seu art de la descripció disposa d’una prodigiosa varietat de recursos: tant en funció dels personatges com directament, la seva paraula aconsegueix l’exactitud alhora gràfica i suggeridora, documental i lírica, que necessita. Aquesta exactitud fou la millor objectivitat de què Ruyra podia enorgullir-se. El que ell entenia per «observació objectiva» deixava molt a desitjar: no volgué «observar» sinó allò que no podia ferir la seva alarmada susceptibilitat moral. Però el que observà, ho passà a la seva literatura amb una «objectivitat» immarcescible. «De vegades sembla un Tolstoi en petit: un homèrida», diu Josep Pla. I Pla afegeix, afinant el judici: «Per un Tolstoi en petit entenc una temàtica petita d’una complexitat limitada —limitada sobretot per la impossibilitat de poder donar una idea global, sintètica, de la vida». Impossibilitat de donar-la, o —com apuntàvem nosaltres— voluntat de no donar-la: tant se val. Però la versió literària que Ruyra donà del seu món fou objectiva fins al màxim. I el secret residia en l’estil: «el substantiu, el verb, l’adjectiu precisos», segueix Josep Pla, reduint la qüestió a termes gramaticals.





Ruralisme blanc


Les seves arrels literàries foren naturalistes. Desprès, renegà del naturalisme però sempre reconegué que li devia un doble benefici, essencial a la seva literatura: «em va guarir de cert esbojarrament romàntic i em portà a l’amor i al goig de l’observació objectiva». L’«esbojarrament romàntic» devia referir-se, potser, a alguna forma de temptació modernista. L’altre element —el gust per «l’observació objectiva»— l’induïa a «dedicar-se exclusivament a treure còpies de la realitat», i aquesta realitat era el món alegre i acolorit de la Costa de Llevant, de la Selva, del Gironès, i la gent pagesa o marinera que hi vivia.

Pel que podríem deduir d’aquestes definicions peremptòries, articulades amb paraules del mateix escriptor, Ruyra no hauria d’haver estat sinó un conreador més del «ruralisme» narratiu. Conreà el «ruralisme», és clar: el magnificà i el portà a les seves possibilitats més excelses. Però, en oposició als altres novel·listes i contistes del ram, Joaquim Ruyra no compartia el pessimisme de la visió de l’home i del paisatge: la seva, ben al contrari, estigué amarada d’una plàcida bondat, i sembla reflectir l’alè d’alguna cosa inefable, d’un inefable suprem que ell descobria encarnat a la Natura. Per a ell, com per a un dels seus personatges —el pare Armengol de Les coses benignes— «la naturalesa és una simfonia on el Verb riu, canta, plora, beneeix o, tal vegada, bramula, maleint amb sublimitat esfereïdora». És Déu mateix qui alena sota les formes sensibles de la Creació. I fins i tot quan l’alè esdevé un bramul aïrat, Déu continua sent adorable en la seva manifestació. «Déu meu i totes les coses!», exclama Ruyra, i la jaculatòria ben bé podria passar com a xifra de la seva estètica, pel que fa a un possible substrat metafísic. L’etiqueta adequada per a designar-la seria franciscanisme. Ruyra fou un catòlic submís i temorós —la pàgina inicial de cada un dels seus llibres s’encapçala amb un «Ave Maria Puríssima»—, i no concebia la literatura sinó dins la religió.

Res més lluny d’ell, per tant, que el sensualisme meravellat i badoc, de superfície panteista, al qual eren tan fàcils els escriptors embadalits amb la naturalesa. Enfront de «la boniquesa vulgar, que es funda en una major o menor complaença dels sentits», Ruyra erigeix i exalta la bellesa «nascuda del coneixement», en la qual brilla «el somrís purificador» de la divinitat. L’home —criatura de la Creació— no serà una excepció enmig d’aquesta àrea preciosa. No foren freqüents en les seves obres els personatges hòrrids, pèrfids o degenerats. El mal —el Mal— hi és, i el narrador ni l’ignora ni l’amaga: només que, en tant que Mal, resta pudorosament redimit o desarmat pels sempre amorosos designis de la Providència. Això no vol pas dir que Ruyra pretengués reduir la seva «humanitat» a tipus sistemàticament ornats d’innocència, de virtut, de bondat. També això hauria estat en contradicció amb la Weltanschaung catòlica, que té molt en compte el pecat original. Però no insisteix massa en el vessant fosc de la vida humana. Sovint es limita a buscar-li un tombant irònic —com en La tragicomèdia de la Miquela, en El frare escalfallits, en El malcontent— gràcies al qual els personatges queden a mig camí entre la malícia i la ingenuïtat.

Joaquim Ruyra, en efecte, idealitzà el món que afirma sotmès a la seva observació objectiva: el simplifica i el manipula amb una perspectiva particular. El que fou realment objectiu en Ruyra no fou l’observació —la visió—, sinó el resultat literari del seu mètode. I així, al ruralisme negre de Víctor Català i de Raimon Casellas, ell oposà un ruralisme blanc —o gairebé blanc—, tan parcial com aquell.





Inspiració i elaboració


Ruyra medità molt seriosament sobre el seu art, i en els pròlegs dels seus llibres i en un extens assaig titulat L’educació de la inventiva va definir en successives matisacions el nucli teòric de la seva tècnica narrativa, amb pretensions d’elevar-la a «teoria» universal. Ruyra creu en la inspiració. La paraula «inspiració», tan desacreditada, pren en ell un sentit relativament racional. Es tracta d’aquella aura poètica, «una certa cosa exterior, que ve a moure les facultats perceptives», i que els escriptors de l’Antiguitat gentil atribuïren «a les muses, a Apol·lo, a un Numen…». Ell mateix, en un impromptu de fe monoteista, imagina el seu origen en Déu: «sentia a voltes venir a mi, dels mons del no-jo, certes idees inspiradores», i «no podia menys d’atribuir-les a un altre esperit capaç de pensar». O sigui que, «a través d’ombres», segons ell, «llambregava Déu».

En L’educació de la inventiva procura donar a la «cosa exterior» mobilitzadora de les facultats perceptives, a les idees que li semblaven vingudes dels mons del no-jo, una explicació menys mística i menys mítica. Per a això se serveix d’algunes hipòtesis pouades del llibre Science et méthode del matemàtic Henri Poincaré —Eugeni d’Ors també se n’aprofità, per la seva banda—, i identifica la inspiració amb els amagats impulsos i les fermentacions del «jo subliminal». Més tard, d’altres escriptors interessats pel mateix problema van decantar-se per la concepció freudiana del subconscient. Ruyra, coetani de Freud, possiblement no arribà mai a conèixer les doctrines del doctor vienès, i és probable que, si les hagués conegudes, no li haurien fet gens de gràcia. La idea de Poincaré, almenys, no topava amb les seves massisses conviccions religioses: el «jo subliminal» del matemàtic era immaculat, mentre que el subconscient de l’altre se li havia de presentar amb tot l’aire d’un brut erotisme. Fos com fos, les premisses «psicològiques» a què s’adheria Ruyra són secundàries: hi ha una força creadora que l’artista sent sense saber com, i això és suficient. Ja és més important que Ruyra la suposés susceptible d’educació. I l’«educació de la inventiva» constitueix, tant com el fonament de la seva disciplina literària, un criteri estètic definit: el d’ell mateix.

«En certes ocasions, l’escriure és una necessitat i una delícia», diu Ruyra: són aquelles en què s’esdevenen els «desvetllaments febrosos» del «jo subliminal», de la «inspiració». La «inspiració» ho és tot. Però, les planes que s’escriuen al dictat d’aquest fervor no són «santes», com creia Maragall: inviolables, miraculoses, supremes. Al contrari, «s’han de corregir, després, molt i, àdhuc, força vegades s’han de refer completament»: una revisió lúcida s’hi fa preceptiva. Convé que sigui una revisió «amb molt de compte», perquè no sols s’hi ha de conservar tot el que de vàlid hi havia en l’escriptura inicial, sinó que sobretot cal realitzar-la d’acord amb el «sentiment especial d’harmonia que presidí la primera confecció». Quan la «inspiració» no compareix, és perillós de forçar-la o de simular-la: «la fluïdesa no es pot fingir», els succedanis que l’escriptor pugui arbitrar-se esdevindran «figures retòriques sense contingut», «una xerrameca buida». L’únic remei, si la inspiració decau —si el «jo subliminal» es mostra poc loquaç—, és «conformar-nos a ésser senzills quan no la trobem». L’originalitat premeditada sempre serà falsa i banal. La senzillesa «mai no ens farà quedar malament». «L’afany és dolent», agrega; «el treball, no». I el treball supleix la inspiració, i el que encara és més important, la pot estimular. És possible, doncs, d’«enriquir l’home “subliminal”». La millor manera de fer-ho és de convertir-ho tot en «problemes d’art».

«L’artista no ha d’ésser-ho solament en el moment de l’obra, sinó en tots els instants de la seva vida». L’escriptor ha de situar-se davant la vida com a escriptor. «Quan observi un efecte interessant, pensi: “Quines paraules podrien pintar-lo? Quin adjectiu diria el seu matís? Quin verb revelaria el seu moviment? Amb què es podria comparar?”, i cerqui mentalment i procuri absoldre aquestes preguntes. Quan vegi alguna fisonomia que li causi impressió pensi: “Per què me la fa? En què consisteix el caràcter d’aquesta cara? Què la distingeix precisament de les altres i com dir-ho?”. I així, davant de cada objecte de la naturalesa i sobretot dels que fereixin d’una manera especial la sensibilitat, examini, interpreti, formuli problemes d’art». Aquest exercici permanent lubrificarà els mecanismes «literaris» de l’escriptor: la seva «inspiració», en última instància, ja que reverteix sobre el «jo subliminal».

D’altra banda, no n’hi ha prou amb «veure» i «observar». El que pertoca a l’artista «no és copiar, sinó combinar»: la seva veracitat, ja que no el seu verisme, no ha de ser el d’una «màquina fotogràfica». La «invenció» —art de combinar— és el seu camí. Cal combinar, a més, d’acord amb unes «lleis imperioses» de versemblança, de manera que personatges, paraules i episodis tinguin una coherència interna «natural». Ruyra rebutja l’abstracció simplista («el personatge A serà un conjunt d’avarícia, rusticitat, hipocresia i astúcia; el personatge B, un conjunt de noblesa, susceptibilitat, elegància natural, etc.»); no imagina tampoc una «aventura humana» mancada de «lògica». «Com que el personatge ha d’ésser per al drama, que és el món en què ha de viure, els fets culminants que dins aquest drama haurà de realitzar, presos en conjunt, ja el situen dins un ordre que exclou certes possibilitats, però que encara és prou ample per a admetre’n una infinitat d’imprevistes. Dins aquest ordre cal tenir en compte la imatge conjunta de tots els tipus reals que hi càpiguen, la qual ens subministrarà un altre ordre més delimitador, encara que també amplíssim». I a partir d’aquí el novel·lista podrà fer moure la seva criatura «amb tota llibertat i segons convingui a l’escena concreta en què prengui part, procurant només que no transgredeixi cap de les grans línies establertes». D’aquesta manera el personatge anirà «determinant-se» a si mateix en la imaginació de l’escriptor. Ruyra, autor responsable, s’autoacusa explícitament d’haver conculcat aquesta regla i reconeix que en L’idil·li d’en Temme féu parlar un petit pescador en termes que no eren congruents ni amb l’edat ni amb la condició social del personatge. La «inventiva» pot ser educada. I «guiada». O, el que és el mateix, l’art del literat descansa sobre una decisió vigilant, constructiva, pacient.





L’estil


Per a Joaquim Ruyra l’artista és —valgui la tautologia— un artífex. Àvid en «observació», meticulós en la «combinació», els seus problemes són problemes d’art. Aquest punt el distancia de molts dels seus col·legues en la narrativa catalana de l’època. En el fons, només Raimon Casellas li pot ser comparat. Com Casellas, de més a més, i encara amb una exigència destacadament més esmolada, es proposa un ideal «estilístic» net. Fóra excessiu d’afirmar que Ruyra es lliura al preciosisme, a l’«estil per l’estil». Però hi ha alguna cosa d’això i no sembla desencertat de suggerir el nom de «parnassià» per a qualificar moltes de les seves pàgines: parnassià de la prosa —com volgué ser-ho en vers. Ell mateix confessa que havia cedit als encisos «d’una verba on guspireja l’enginy com una escuma de fervent xampany»: a l’origen de la seva literatura compta, molt més que ell no reconeix, el sortilegi de les paraules, la delectació en l’encantament autònom de les paraules. En molts passatges dels seus llibres es fa evident aquest plaer gairebé sensual que l’escriptor experimenta en la tasca de la construcció verbal. Cal convenir, però, que per a Ruyra les paraules mai no arriben a tenir un valor en si —ni tan sols estilísticament— desglossades dels objectes que designen. «El seu amor al llenguatge només és un transsumpte de l’amor a les coses», diu Domènec Guansé: de l’amor «franciscà» a les coses. D’aquí que el seu lèxic sigui fastuós i d’una riquesa enlluernadora; d’aquí, també, que vulgui conferir a les paraules la iridescència poètica que abans descobrí en els accidents del món —en la bellesa de la Creació. La prosa de Joaquim Ruyra té una clara tendència poemàtica, i si no ho fou totalment és perquè s’hi interposa un extraordinari vigor narratiu. Ruyra era un gran narrador. Amb fets impressionants, com l’aventura marina d’El rem de trenta-quatre, o amb incidències mínimes, com a La parada, el seu talent per a «contar» es manifesta sempre poderós, gloriós.

D’altra banda, la finor i la tenacitat que Ruyra va posar en la cura del seu estil tingué encara una repercussió admirable: la pulcritud idiomàtica. Fou un mèrit purament circumstancial, però que ha de ser sospesat en la seva justa projecció històrica. L’amor a la llengua, en Ruyra, no fou només una correspondència del seu amor a les coses: hi ha, de més a més, la voluntat conscient de col·laborar amb la seva obra a l’esforç reestructurador del català literari, ja decididament acadèmic, tal com fou dut a terme, sobretot, en la segona dècada del segle XX. Una gran part del pròleg de Pinya de rosa es dedica a justificar les reformes i les correccions que l’autor havia introduït en el text primitiu de Marines i boscatges. No trobem res de semblant, si no és de manera esporàdica, en la resta de prosistes catalans que, com Ruyra, començaren a escriure cap a la fi del segle XIX. Gairebé tots ells es limitaren a emprar una barreja improvisada de llengua col·loquial i de koiné renaixentista: fet que, d’un cantó, malmetia els seus escrits amb nombrosos barbarismes sintàctics i lexicogràfics, i, de l’altre, els conferia un punt d’entumiment anacrònic. La prosa de Joaquim Ruyra a penes queda afectada per aquests pecats —i en menor escala, tampoc la de Casellas.

Ruyra no va perdre mai de vista el model de llengua literària que s’estava forjant: el de Pompeu Fabra, el dels noucentistes, de les generacions ulteriors. A aquest esforç aporta l’alt valor de la seva prosa. S’hi singularitza, en tot cas, per incorporar paraules i solucions gramaticals procedents de la seva comarca: la parla viva de la marina de Girona, a la qual fou fidel en els diàlegs dels personatges, li proporcionava un camp d’estudi pròvid i apassionant. Ruyra fou un dels primers escriptors catalans que comprengueren els problemes plantejats per la liquidació de la Renaixença i que s’afanyaren a trobar-hi solució amb coratge i amb responsabilitat.





15. Santiago Rusiñol





«Si en aquest país hi ha un anti-Rusiñol, aquest és, probablement, Joaquim Ruyra», diu Josep Pla. I efectivament, el contrast entre els dos escriptors, en molts aspectes, és una clara oposició diametral. Val la pena d’assenyalar-ho. L’objectivitat serena i astuta de Ruyra s’oposa al subjectivisme sentimental —humorístic o no— de Rusiñol. La «prosa raciniana» de Ruyra —i valgui la definició de «Gaziel»— és als antípodes de la negligència i el desgavell que caracteritza la de Rusiñol. La puresa idiomàtica del primer, la seva cura en la disposició i en l’us de l’instrument lingüístic, no pot estar més lluny de la desídia dialectal del segon, que s’aferra indiscriminadament al llenguatge familiar barceloní. Ruyra fou un catòlic íntegre i fins i tot integrista, d’una peça; Rusiñol professà un escepticisme trivial i desorientat del qual només s’escapava per l’escletxa d’un càndid amor a l’art. Sota la literatura de Ruyra es nota un actiu pòsit cultural, d’ascendència clàssica, assimilat i enfortidor; Rusiñol sembla no haver llegit més enllà de mitja dotzena de llibres i diríem que els seus van sorgir d’una pròdiga facilitat innata. Un Ruyra fóra inimaginable sense «precedents», sense tot el que la Renaixença suposà de sedimentació intel·lectual i que ell supera; Rusiñol, en canvi, hauria pogut aparèixer molt bé en un estadi absolutament «il·literari» de la llengua, ja que no de la societat. Etcètera.

Santiago Rusiñol va nàixer a Barcelona el 1861. De família benestant i burgesa, treballa al despatx d’una fàbrica de filatures, propietat de la família, fins als vint-i-cinc anys. Volgué ser artista i s’allunyà de la tradició i de l’esperança domèstiques, que el predestinaven al servei del negoci. I fou «artista»: pintor, concretament. En la història de l’art català contemporani, Rusiñol figura en la plantilla dels impressionistes més distingits. L’aprenentatge, primer, i la pràctica del seu art, després, el menaren a una freqüent transhumància i a la vida «de bohemi», que ha deixat una divertida estela de facècies. La seva tanmateix, va ser una bohèmia daurada, escassament arriscada a privacions econòmiques: la compartí durant molt temps amb el seu gran amic Ramon Casas, a París i fins pels més oblidats camins comarcals, on s’aturaven a burlar-se dels pagesos amb la broma de vendre duros a quatre pessetes. Milità en el Modernisme. Col·labora en L’Avenç i en Catalònia, i a ell cal atribuir l’organització de les Festes Modernistes que se celebraren a Sitges entre el 1892 i el 1898 i que van ser la més sonada i espectacular manifestació pública d’aquell moviment. El 1890 havia provat sort en el teatre amb el monòleg L’home de l’orgue, i el 1898 estrena la seva primera peça d’extensió normal, L’alegria que passa. El 1896 publicà Anant pel món, el 1897, Oracions, i el 1898, Fulls de la vida. En aquests llibres alternen el to ombrívol i un lirisme deliqüescent que rarament tornaren a aparèixer en la seva producció literària posterior, sempre satírica o humorística. Encara que en el fons mai no es considerà més «home de lletres» que pintor, és ben cert que deixà una vasta obra d’escriptor i de comediògraf amb la qual assolí una extraordinària popularitat. Va morir el 1931, a Aranjuez, on estava pintant.





Escriptor de més a més


Aquest Santiago Rusiñol que se sent sobretot pintor, fa la impressió que no acaba de prendre’s seriosament la «literatura» —la seva literatura, si més no—, i que escriví per entretenir-s’hi i esperonat més aviat per l’èxit o per les circumstàncies que no per una íntima exigència creadora. Els que el conegueren personalment conten que la seva actitud com a «escriptor» era una mena d’afable menfotisme. «Semblava desconèixer la recança de plegar quan la feina va bé, i la desgana de continuar-la quan va malament», explica Prudenci Bertrana; «i diria’s encara que tant se li’n donava una cosa com l’altra». Potser a això respon que la seva situació sigui una mica marginal dins els corrents literaris que dominaren l’ambient català de l’època. Fins i tot un llibre com Oracions, d’esperit i d’estil tan típicament modernistes, resulta més pròxim al modernisme pictòric que al literari: és, al capdavall, un subproducte de la seva pintura. I en els pocs textos diguem-ne doctrinals o teòrics que Rusiñol redacta —discursos, conferències—, la seva preocupació se centra gairebé exclusivament en la problemàtica més general de l’«artista» i de l’«art», i només de passada en l’específica de l’«escriptor» i de la «literatura». Ja ha estat adduïda la seva posició davant l’idioma: se sotmet al dialecte de Barcelona sense cap control selectiu, i fins i tot, a efectes còmics, n’accentua la castellanització, i ironitza alguna vegada a expenses dels puristes. Igualment les tècniques que empra són d’una elementalitat diàfana i sense pretensions: el seu teatre té una estructura senzillíssima, i les seves novel·les estan construïdes per acumulació d’anècdotes escassament travades en un argument que tampoc no és gaire consistent.

Malgrat tot això, la personalitat literària de Rusiñol és d’un vigor excepcional, filla d’un gran do instintiu: la seva facúndia mordaç, un despert sentit de l’observació projectat cap el ridícul, la perspicàcia en els jocs verbals, la malícia paròdica, donaren als seus escrits una inexhaurible vivacitat. Rusiñol fou un dels escriptors catalans del seu temps més reeditats i celebrats, i aquesta dada no pot ser menystinguda en valorar-lo en el seu temps i en la seva posteritat.





Rusiñol, modernista


El que acabo de dir sobre la seva situació més aviat «marginal» dins els corrents literaris de la Catalunya de la fi del XIX, sembla contradir-se amb la seva militància en el Modernisme, que també he assenyalat. La participació de Rusiñol en els números més brillants del Modernisme ja ha estat ressenyada, i Pla ha pogut escriure que Oracions és el «manifest més important» de la tendència. Però no estaria de sobres adduir aquí una opinió de Carles Soldevila que esmena fins a un cert punt aquesta primera qualificació: «Del Modernisme, al qual només pertany parcialíssimament, no agafa cap idea motriu, ni cap sentiment comprometedor, sinó algunes cadències, algunes imatges i algunes llangors». Foren «manlleus» —continua Soldevila— que abandonà seguida, per restringir-se en el seu humorisme. Ara bé: determinats aspectes de la seva obra, fins i tot sota l’efervescència maliciosa de l’humor, foren per molt de temps «coincidents» amb alguna cota essencial al Modernisme.

El simbolisme difús d’Oracions i de L’alegria que passa, l’aire rapsòdic i evanescent de moltes de les seves primeres proses catalanes, quedaren aviat arraconats. Però persistiren el ferment anarcoide, antipositivista i antiburgès, que fou al que suscità bona part de la seva sàtira. D’altra banda, com ja diagnosticà encertadament Joan Maragall, la tristesa fou «el resorte estético» de Rusiñol, i paradoxalment el seu humor respongué a «la simple distensión de unos nervios que han vibrado demasiado en la belleia de las cosas tristes»: component modernista cent per cent. I a més, objecte dels seus sarcasmes van ser les dues fronteres literàries del Modernisme: contra les runes de la Renaixença escriví Els Jocs Florals de Canprosa, i contra el Noucentisme, un escarni del Glosari de Xènius, que publicà a L’Esquella de la Torratxa. En resum, Rusiñol, si no fou d’un modernisme «irreprotxable», n’és un exponent aparatós.





L’humor amarg


Excepte en els tres o quatre primers llibres, en drames i en unes quantes comèdies diguem-ne «serioses», Rusiñol preferí les divertides i provocatives incursions en el terreny de la sàtira. He emprat indiscriminadament els termes «humor» i «sàtira» per referir-me a la literatura de Rusiñol. Suposant que es pugui precisar una divisòria clara entre «humor» i «sàtira» —cosa que dubto— i considerar l’humor com la comicitat gratuïta i la sàtira com la comicitat censuradora, fóra difícil d’establir què hi ha de l’un i de l’altra en els papers de Rusiñol. En tot cas, el procediment i el propòsit són sempre els mateixos i consisteixen, com apunta Josep Pla, a «subratllar per inflació, caricaturescament, el lloc comú, el tòpic que la gent formula o repeteix, sense adonar-se’n, d’una manera maquinal». Per inflació o per reducció a l’absurd, diria jo.

El que fa Rusiñol és transposar a un nivell irrisori els tics conversacionals, tant pel que en si —paraules estereotipades— tenen d’il·lògic o de grotesc quan són presos al peu de la lletra, com pel que revelen de buidor o d’estupidesa en qui els profereix. Per això, segurament, Rusiñol no va voler sortir del llenguatge col·loquial, amb totes les seves corrupcions: els efectes que cercava havia de produir-los amb aquesta matèria primera, amb les formes lingüístiques d’ús diari, amb els idiotismes, les deformacions i els clixés de la parla vulgar. I quan intenta la «caricatura» de persones, gestos o idees, Rusiñol tendeix a reduir-la a termes de conversació. Amb aquestes tècniques assentava les bases del modern humor —satíric o no— català, el qual, a través d’un feliç procés d’intel·lectualització, tindrà en vers i en prosa admirables conreadors: Francesc Pujols, Guerau de Liost, Josep Carner, Ramon Reventós, Josep Pla, Francesc Trabal, Àngel Ferran, Joan Oliver, Pere Calders, Salvador Espriu…

Aquella tristesa que Maragall advertia en el fons de la literatura de Rusiñol podria ser adduïda ara: però, de fet, més aviat caldria parlar d’amargor que no pas de tristesa. L’humor de Santiago Rusiñol, encara que sovint això no aparegui a la superfície, fou un humor amarg. L’humor és precisament el recurs de l’escriptor per a expressar la seva amargor: una valoració «irònica» de la realitat. Perquè Rusiñol sentia una profunda aversió per la realitat que el rodejava: aversió o desil·lusió. Ell és un «artista», i un artista com era habitual de ser-ho en els grups modernistes: creient en la Bellesa, la gran panacea, debel·ladora de tot el que s’hi oposés, començant per l’imperi del diner i de la vanitat i acabant per l’estolidesa de la rutina diària. Rusiñol té els ulls fits en la imatge ideal d’una vida sublimada pel fervor esteticista. I quan els gira cap a la realitat quotidiana, es troba amb la massissa vulgaritat, amb les ensopides bestieses, amb les mesquines passions de la gent. La realitat de cada dia frustra o contradiu l’arquetipus de «bellesa», «poesia», «art», que, segons Rusiñol, haurien de ser els bons propòsits de la humanitat. La conclusió, forçosament l’abocava a una forma o altra de pessimisme. I la seva reacció podia decantar-se per la ira, per l’apostolat o per la causticitat. Rusiñol va decidir-se per la causticitat.

Causticitat, sí, però aigualida per la malenconia. L’espectacle d’un món lliurat a la mediocritat i als tràfecs econòmics li sembla que fa riure i que fa plorar alhora. Se’n reia, però sense còlera. La seva sàtira —i ací cal que en diguem sàtira—, «sempre justificada, mai gratuïta, comporta generalment una postulació d’indulgència», apunta Josep Pla. Fou una sàtira cordial i bonassa.





L’auca del senyor Esteve


L’obra de Rusiñol que ha prevalgut sobre totes les altres en la devoció dels lectors és L’auca del senyor Esteve, novel·la publicada el 1907. En aquest llibre, Rusiñol, segurament amb dades autobiogràfiques, traça un animat quadre dels costums i dels prejudicis de la petita burgesia barcelonina, la qual era per a ell l’encarnació més immediata de la vulgaritat i de l’estultícia humanes: a l’honrat botiguer senyor Esteve, fundador de La Puntual —merceria que anava pujant amb penes i treballs— li va sortir un nét amb vel·leïtats d’«artista», i aquesta irrupció idealista en un medi regit per les consideracions pràctiques —la mercaderia, la comptabilitat, l’estalvi— havia d’acabar en drama. Que no arriba a tant. Rusiñol —«indulgent»— prefereix una solució amable. Però el problema quedava enunciat, i això era el que ell tractava de demostrar.

L’ocasió no podia ser més fàcil per a rabejar-se en la sàtira contra el burgès, el petit burgès incomprensiu amb la «poesia», la «bellesa», l’«art». El món del senyor Esteve assoleix en la ploma de Rusiñol una versió tan justa com graciosa. El senyor Esteve, personatge central de la història, ha esdevingut una referència proverbial en la Catalunya dels nostres dies, i amb això n’hi hauria prou per a demostrar l’excel·lència literària de Rusiñol: creà un arquetipus. El més interessant del cas és que la criatura sobrepassa les intencions del creador, i el senyor Esteve desborda la sàtira del seu nét —del nét Rusiñol—: en darrer terme, La Puntual, fundada el 1830, representa una etapa heroica, sacrificada i grisa, de la burgesia del país, i per tant, del seu progrés econòmic, i, a més, suposa la plataforma material, crematística, del nét-artista, paràsit definitiu de les seves rendes. Rusiñol, descendent d’un senyor Esteve més, va poder permetre’s el luxe de ser artista gràcies a l’avi burgès. Sense voler-ho ell mateix, L’auca, tant com una «sàtira», és una «epopeia»: la còmica i modesta «epopeia» dels vetes-i-fils, dels botiguers, de la petita burgesia local del XIX, sobre la qual fou bastida la molta o poca prosperitat posterior.

Però, per definició, tota sàtira implica un revulsiu, un germen inconformista, un desig de correcció. «Castigat ridendo mores…». Rusiñol no fou una excepció dins la línia dels escriptors burgesos del Vuitcents que es dedicaren a «combatre» la «burgesia». És la línia de Flaubert i de Baudelaire, de tots els poètes maudits, dels modernistes indígenes, del Maragall del «Ah, símbol de tota mitjania, tu, Barcelona, m’has ben fotut!». Contra el «positivisme» dels llibres de caixa, artistes i escriptors alçaven els llibres de versos, per dir-ho així. Però aquests aferrissats enemics de la burgesia eren també burgesos, i no solament per la sang, sinó més encara per vinculació econòmica. Depenien de la pròpia classe, la qual els alimentava encara que els «condemnés», i ells la «condemnaven», però miraven de treure’n subsidis. Antiburgesos, segueixen sent burgesos. Per això, amb la seva «sàtira», no pretenen realment que desaparegui la burgesia. Només demanen que els burgesos —els «senyors Esteves»— siguin més sensibles a la «bellesa», a la «poesia», a l’«art». O, almenys, que paguin sense remolejar les despeses del nét artista. «Crítica de classe», aquesta literatura —entre nosaltres L’auca— és crítica interna: una crítica destinada a revitalitzar la burgesia, a espavilar-la amb pulles i insults. Volien aconseguir dels seus el reconeixement dels drets de l’art —i de l’artista. Josep Pla, referint-se a Rusiñol, ha ressaltat la voluntat «redemptorista» del pintor-literat. El que Rusiñol pretén «redimir» és la seva classe: la burgesia. I és lògic.

L’auca del senyor Esteve no és una gran novel·la. Ja ho he insinuat més amunt: Rusiñol no era un novel·lista; la novel·la, com a tècnica de narració i com a reducció sintètica de la realitat, no era el seu fort. Li passà el mateix en El català de la Mancha, en La «niña gorda», en En Josepet de Sant Celoni, altres obres seves d’aspiració narrativa. Són llibres que s’aguanten per l’aglomeració d’esdeveniments, d’observacions, de comentaris, de facècies, embastats entorn d’uns personatges i encabits en un escenari. Els personatges, tanmateix, no tenen entitat psicològica: a tot estirar, la tenen sociològica, i així el senyor Esteve és un compendi de notes genèriques que valen per tot l’estament dels botiguers, emprenedors i tossuts, feiners i agarrats, representatius, repetim-ho, de la petita burgesia barcelonina. I els escenaris —ambients físics i humans: paisatge i societat— reben el mateix tractament.

El que val en Rusiñol és el sedàs de la sàtira, i el que la sàtira comporta de captació sardònica de la realitat. Quan Rusiñol prescindeix del peu forçat de la novel·la —o del teatre—, aquesta força literària se li manifesta lliurement, amb jocunda felicitat. L’illa de la calma, El poble gris, Del Born al Plata, i tantes altres planes de simple «descripció» humorística, són exercicis encantadors, on sempre reverbera la gràcia, la impertinència aguda, l’observació inesperada per antitòpica.

Rusiñol és un dels escriptors catalans del Final de Segle més lligats al seu temps: més «històrics» —testimonials—, en definitiva. Però, si no tota la seva obra arriba a superar aquesta servitud temporal, una part s’aguanta i és manté amb insigne i fresca vigència pel sol mèrit de l’enginy. I fins i tot, el que de més «històric» —circumstancial i caduc— hi ha en ell, segueix interessant com a «document»: document deformat, capciós, volgudament risible, però document, en darrer terme.





16. La renovació modernista del teatre





Cap al 1890, Àngel Guimerà es trobava en la plenitud de la seva glòria. Ell havia donat al teatre català la categoria literària que necessitava. Les primeres produccions escèniques del Vuitcents, dialectals, merament eutrapèliques o innocentment polítiques, tingueren al Principat un catalitzador d’indiscutible eminència: Pitarra. Frederic Soler (1838-1895), i els seus seguidors foren en els inicis, hostils a l’esperit «culturalista» dels Jocs Florals i a l’ambició de «literatura» que els Jocs introduïen a la llengua del país. Guimerà, en canvi, ja feia teatre des de dins de la Renaixença: la seva inqüestionable envergadura de dramaturg contribuïa molt, de més a més, a afermar el prestigi i les posicions del procés renaixentista. Però, com Jacint Verdaguer, Guimerà era un escriptor desfasat. La seva obra procedeix de Victor Hugo i, a tot estirar, de la d’alguns confusos models realistes. El Modernisme proposà uns altres camins, i no és una casualitat que dues de les devocions més compartides pels literats d’aquella tendència fossin Ibsen i Maeterlinck, les obres dels quals, com recorda Francesc Curet, «llegaron a ser casi populares». L’obertura a Europa que aleshores s’intentava fou, per al teatre, molt profitosa. Indubtablement, la producció autòctona, tot i ser estimable en quantitat i en qualitat, és només una mostra parcial del que s’estava fent, en teatre, al país. Companyies d’actors estrangers introduïen nous repertoris. Llibres i revistes s’interessaven pel moviment escènic europeu, i en divulgaven textos i notícies. Institucions com el Teatre Íntim d’Adrià Gual, els «Espectacles i Audicions Graner», i fins i tot grups d’aficionats —en gremis i barris— participaven activament en la renovació de la vida teatral de Barcelona. L’escena local s’estava posant al dia.

Posar-se «al dia» no volia pas dir únicament assimilar els corrents del moment en el teatre d’Europa i donar-los a conèixer en les seves obres més importants: suposava també un retorn al teatre del passat, als «clàssics» de totes les èpoques, els quals eren reactualitzats amb una intenció «literària» molt concreta. És clar que molt poc de tot això aconseguia una sortida comercial: les «empreses» no es mostraren fàcils a arriscar-se amb una programació tan insòlita per als gustos del públic mitjà. El sistema de representacions privades —«de cambra», diríem avui— fou el recurs supletori que permeté de salvar relativament la dificultat. Entre el cúmul d’iniciatives i d’esforços que confluïren en la renovació teatral, cal destacar la tenacitat amb què Adrià Gual organitzà i dirigí el Teatre Íntim.





Adrià Gual


Adrià Gual (Barcelona, 1872-1943) fou un modernista sense atenuants: de cap a peus i amb una total sinceritat. La seva concepció del teatre deriva de Maeterlinck: el drama i la comèdia són, per a Gual, formes poemàtiques, i no considerava completa una obra fins que no havia estat escenificada; entenia, de més a més, que l’escenificació comporta molts més elements que la mímica i la paraula dels actors. Maeterlinck aspirava que els seus drames, en escena, adquirissin la nebulosa suggestió d’una «atmosfera» més que la dialèctica tallant d’una «acció», i en ells, el silenci o les pauses, l’aparell plàstic, els trucs sonors, tenien tanta importància com la paraula de l’autor i el gest del comediant. Gual pretenia una cosa similar. Volia, com precisa Curet, «que todas las artes interviniesen y se fundiesen en el arte dramático»: Nocturn, una de les seves peces de joventut, la subtitulà «Andante morat», amb una doble al·lusió musical i pictòrica. Silenci, La culpable, L’emigrant foren escrites amb aquesta òptica. L’element pròpiament dramàtic, l’acció —episodi i diàleg— és lleu o lenta, i sembla subordinar-se al que serà el seu ple desenvolupament escenogràfic. Naturalment, tota literatura teatral postula l’escenari, i no és per a ser llegida, sinó per a ser representada, i això apareix especialment insistit en la de Gual. Metteur alhora que dramaturg, ell no podia reduir l’obra al text estricte, i concep la representació com una suma de factors de diversa mena que, amb el text, crearan en l’espectador una tensió emotiva singular. En editar algunes de les seves obres féu constar en el llibre determinats «signes d’expressió», per indicar «les pauses i les graduacions de veu justes» que els actors havien de seguir per obtenir «el millor efecte». I es val de cançons populars, de «remors harmòniques», de l’escenografia que, sovint, dissenyà ell mateix, etc., per aconseguir el clima escènic sense el qual el drama o la comèdia haurien esdevingut, segons ell, incomplets.

És evident que partint d’aquests supòsits, el teatre de Gual havia de ser, o «irrealista», o ambientat en una «realitat» que admetés una versió escènica més o menys corprenedora. En altres paraules: l’«interior burgès» quedava exclòs del seu teatre, o gairebé, si més no en la seva condició de versemblant. I així Adrià Gual situà els seus temes en llocs i en temps susceptibles d’una forma o altra de sublimació poètica. Donzell qui cerca muller, Arlequí vividor, Les alegres comediantes, es desenrotllen en un món entre pintoresc, històric i llegendari. Per al drama —Misteri de dolor, La pobra Berta, etc.—, Gual busca el camp obert, un teló de fons amb la natura inquietant, una àrea de passions violentes.

Misteri de dolor és la millor de les seves obres. L’amor de Silvestre per la seva fillastra Mariagneta, i la tràgica fi de la respectiva esposa i mare, Mariagna, que després imitaria Jacinto Benavente en La Malquerida, és un conflicte d’aspra intensitat i d’àlgid patetisme. Contra el que era habitual en Gual, aquest drama posseeix un ritme «teatral» just, uns diàlegs d’una sòbria vivesa, uns personatges amb gruix i palpitacions humans. Misteri de dolor, en certa manera, és el «drama rural» —que des de Vidal i Valenciano fins a Àngel Guimerà i els seus epígons no perdé les preferències del teatre català— definitivament redimit de convencionalismes i depurat per una docta experiència literària. Val la pena d’observar que, en aquesta peça, Gual s’absté de recórrer a les receptes de la maquinària maeterlinckiana. No pretén de ser «realista» com volia ser-ho Guimerà en Terra baixa: en les recomanacions per a la representació de l’obra aconsella que es faci intentant d’acostar-se a «la realitat ben entesa». El «ben entesa» amb què atenua el perill d’un «verisme» radical mereix de ser destacat. Però Misteri de dolor ja no extreu l’emoció dramàtica a base d’efectismes de tramoia i de sons. Adrià Gual demostrà en aquesta ocasió un vertader tremp de dramaturg. Misteri de dolor s’estrenà el 1904: el Gual de després ja no tingué la mateixa alçada.

Adrià Gual, però, a més de la seva obra de creador, aporta a l’escena catalana el rigor i la inquietud del Teatre Íntim que ell creà i dirigí amb una dedicació exemplar. El gener de 1898, Gual inicia la programació amb l’estrena de la seva obra Silenci; mesos més tard, oferia la versió catalana d’Ifigènia a Tàurida de Goethe, feta per Joan Maragall. Només la nòmina dels autors que representà el Teatre Íntim ja dóna la mesura de la tasca de creació artística i d’informació cultural que comportà la fecunda dedicació de Gual: Maeterlinck, Rusiñol i Gual, el 1899; Ibsen traduït per Casas-Carbó i Pompeu Fabra, el 1900; Sòfocles, Beaumarchais, Ibsen, Shakespeare, Molière, Hauptmann, Goethe, Èsquil, Pérez Galdós i Gual, entre el 1903 i el 1904; Jules Renard, D’Annunzio, W. V. Jacobs, Hauptmann, Fabre, Shakespeare, Goethe, Iglésias, Rusiñol, entre altres, del 1907 al 1910. Amb intermitències, Adrià Gual va sostenir el seu Teatre Íntim fins al 1928. Li costà molts maldecaps econòmics i morals, perquè les condicions en que hagué de desenvolupar el seu projecte no foren precisament favorables. Avui, vist a distància, el treball de Gual com a animador escènic té un lloc molt ben guanyat en la història de la literatura catalana: respectable pel propòsit que el guiava, i segur per allò que realitzà contra vents i marees.





Ignasi Iglésias


El que Maeterlinck fou per a Gual ho fou Ibsen per a Ignasi Iglésias (Sant Andreu de Palomar, 1871-Barcelona, 1929): Iglésias hagué de suportar com a caricatura, i més d’una vegada, l’epítet de «l’Ibsen dels afores». La menció d’Ibsen, amb tot, ha de ser entesa —com la de Maeterlinck pel que fa a Gual— com a merament indicativa. La complexitat de l’autor escandinau, la seva filosofia, la problemàtica que plantejava, tenien poc a veure amb el que Iglésias es proposà i realitzà. Però Ibsen havia esdevingut un tòtem literari de la Barcelona modernista, i el seu nom servia —i serveix— per a explicar automàticament més que no convé. Traduït i representat només unes quantes vegades, l’Ibsen que la majoria dels escriptors locals —i ja no parlem del públic— arribaren a conèixer fou un Ibsen fragmentari. Josep Yxart, en El arte escénico en España (1894-1896), suplí aquesta deficiència d’informació, i donava de l’autor d’Espectres i de La casa de les nines una sinopsi que havia de tenir llarga fortuna. Yxart escalonà l’evolució d’Ibsen en tres etapes: «teatre naturalista», «teatre d’idees» i «teatre simbolista». De fet, l’Ibsen integrat a l’embolic modernista era «naturalista-d’idees-simbolista», sense escletxes. I quant al contingut autèntic de la dramatúrgia ibseniana, el noruec encarnava, per als indígenes, una convocatòria ètica molt en consonància amb l’efervescència general d’aquells anys: «el propósito de enaltecer la más absoluta autonomía moral en el individuo, como única base de regeneración de la caduca sociedad presente», com deia l’Yxart. No feia falta res més per a convertir-lo en pendant de Maeterlinck. D’aquesta imatge alhora vaga i esquemàtica d’Ibsen prové l’ibsenisme d’Ignasi Iglésias. El seu teatre serà també «naturalista» i «d’idees» —idees també d’un individualisme agut—, i, sovint, la simplicitat dels seus conflictes vol assolir un grau de «símbol».

Fill d’un ferroviari, sentí de molt jove una vocació obsessió pel teatre. Als quinze o setze anys estrenà a Lleida, on vivia aleshores, La força de l’orgull, representada per una companyia de nois que ell capitanejava. Més tard, tornat al seu Sant Andreu, fundà la societat dramàtica «L’Avançada», títol que responia al més típic to de l’època. La seva carrera no fou fàcil, però sí gloriosa: aviat aconseguí una audiència i un ressò popular que de mica en mica desplaçaven els decrèpits i venerables llorers de Guimerà. I des d’un principi la seva producció va tenir un sentit i uns temes predominants que el caracteritzaren profundament: drames severs, d’ambient proletari, i impregnats d’una ideologia reivindicativa. L’Àngel de Fang, l’obra amb què el 1892 es presentà a Barcelona, responia ja a aquestes característiques. Fructidor (1897), La mare eterna (1900), El cor del poble (1902), Els vells (1903), Les garses (1905), Foc follet (1909), constituïren els seus moments culminats.

Iglésias no es limità a això: Foc follet va ser una temptativa a la manera de Maeterlinck, més aviat fluixa, concessió a la moda; es dedicà també al quadre de costums, sense segones intencions massa visibles, en La reina del cor, Flor tardana, La festa dels aucells, etc; no menyspreà la comèdia corrent —Girasol—, ni els apunts d’aire idíl·lic, com Els primers freds, Joventut, L’alegria del sol, Flors de cingle. Però l’Iglésias de debò era el del nervi de Fructidor i d’Els vells. Es trobava en la plenitud de les seves facultats quan els judicis de la crítica i els gustos del públic canviaren de direcció sota les consignes del Noucentisme. Els noucentistes se’l miraren amb una estudiada fredor: Eugeni d’Ors, si es decidí a fer-ne un elogi, fou arran de l’estrena d’una obra com Joventut, que no representa l’Iglésias essencial.

Iglésias acusà el viratge de les noves generacions i la seva obra perdé des d’aleshores interès. Pere Corominas s’adonà d’aquest canvi en el treball d’Ignasi Iglésias: el dramaturg es mantenia en excel·lent forma —venia a dir Corominas—, «però la tensió és diferent» i «l’autor es ressent del tomb que s’ha produït aquí en la lluita de classes». Iglésias era, segons Corominas, «un espill que reflectia millor la passió obrera, mentre que el moment actual de Catalunya és eminentment burgès». Realment, el Noucentisme era constitucionalment burgès, molt més descaradament burgès que el Modernisme. Però això no era el que determinava la jubilació del teatre d’Iglésias. Ni tan sols la provocava el gir de l’orientació literària general.

Cal buscar el motiu de la seva decadència com a home de teatre en un altre aspecte del «tomb» que es produeix en el país: a mesura que avança el segle XX la lluita de classes pren un caire més implacable i cru, de vida o mort. En aquella cruïlla, el sentimentalisme obrerista d’Iglésias ja no podia resultar convincent per a ningú. No hi ha dubte que reflectia «la passió obrera»: només que ho feia sense consciència revolucionària. Iglésias, que fou anomenat «el poeta dels humils», no arribà a ser mai el poeta —o el dramaturg— del proletariat. Naturalment, tots els antagonismes socials de la Catalunya del seu temps apareixen, més bé o més mal exposats, en la seva obra. Però gairebé mai no hi deixen veure un antagonisme de classes. Els «pobres» foren els seus personatges: ara, la pobresa, aquí, es presenta menys com una «condició social» que com una boirosa i emotiva «situació humana». No és l’«obrer», l’«humil», el «pobre» com a tal, el que protagonitza el drama; és l’home, és a dir, l’individu que xoca contra les barreres d’injustícia o d’absurd aixecades per la societat i s’hi estavella o les venç. La «pobresa» serveix només per a agreujar el contrast: l’individu de les classes humils es troba més indefens, més desemparat, davant les inclemències que l’amenacen.

Això no vol pas dir que en els drames d’Iglésias falti la nota reivindicativa posada en boca dels obrers: l’ideal d’emancipació i l’exaltació del treball dignificador —Les garses, Foc nou— hi tenen una presència acusada. I Els vells, de tan gran èxit popular, planteja el problema dels jornalers d’edat, incapaços de guanyar-se la vida, víctimes de la misèria i de la consternació. Però foren altres les qüestions que Iglésias destaca en primer terme.

En Fructidor serà la col·lisió entre el matrimoni legal i el «dret natural de la fecunditat», representat per la maternitat il·legítima. En El cor del poble, uns pares adoptius defensen el seu fill contra la mare vertadera: en aquest cas, el «dret de l’amor» per damunt les disposicions dels codis. En La Mare eterna, un jove, davant el llit de mort de la seva mare, promet seguir la carrera eclesiàstica, però després s’enfronta amb el «dret de la naturalesa» —la «Mare eterna»— que li parla amb la veu de la carn. Etcètera. Tots aquests són, en el fons, plantejaments «ibsenians», recolzats en aquell propòsit d’enaltir «la més absoluta autonomia moral de l’individu». I ben mirat, sempre es tracta del mateix: d’«una afirmació del dret a la vida», com diu Curet. I tant és així, que inclús allò que en Iglésias hi ha d’agressivitat proletària no passa de ser una afirmació d’aquesta mena. Els seus pressupostos ideològics, d’altra banda, no tenen res a veure amb els d’Ibsen, i tampoc no semblen massa «socialistes»: una ingènua fe en la bondat natural de l’home, una fraternitat de Casino Republicà, una esperança tenyida de progressisme —les tres virtuts teologals, degudament laïcitzades. Ibsen en quedava molt lluny, en definitiva.

El teatre d’Iglésias és hàbil en la construcció i «natural» en els desenvolupaments. Sabia forjar arguments d’una gran força escènica —de vegades el drama s’acosta al melodrama—, i els donava una estructura justa i efectista. Va tenir ben present l’«exactitud» a què es devia: els seus personatges, obrers, gent del poble, havien de parlar i de moure’s com parlaven i es movien en la «realitat». Algú ha dit que, en Balzac, fins els marmitons són enginyosos: Iglésias evita que les seves criatures teatrals tinguin més enginy del que era «versemblant». L’únic excés que es permet és l’èmfasi en la formulació de les seves idees. Perquè les expressa sense astúcia, amb el cor a la mà, de vegades amb deixos epigramàtics o declamatoris. Les seves obres són obres de «tesi», i administra les «doctrines» amb tota simplicitat. Això perjudica considerablement el seu prestigi de cara a la posteritat, ja que, quan ha estat superat el nivell d’«idees» en què ell se situava, la seva literatura s’ha ressentit d’aquest llast una mica didàctic i una mica pamfletari.

El teatre d’Ignasi Iglésias, tanmateix, aporta a les lletres catalanes de la Fi de Segle uns temes i unes preocupacions que responien a l’«aire del temps» i, el que és més interessant encara, a la circumstància social immediata. Els seus «defectes» eren difícilment evitables, atès el propòsit que l’animava. De tota manera, la seva personalitat destaca en un context històric concret. I fins i tot deixà un breu rastre d’escola: uns quants autors seguiren les seves petjades —Joan Torrendell, Rovira i Serra, etc—, i cercaren de continuar el seu missatge. Cap d’ells no va estar al seu nivell, i aquest teatre pretesament sociològic, miserabilista —«de pa sec», fou qualificat amb malevolència— no aconseguí un mínim d’entitat literària.





Santiago Rusiñol


Santiago Rusiñol fou un autor teatral prolífic que comptà amb el constant favor del públic català. Va escriure prop de setanta obres, de la més diversa espècie: del monòleg a la peça en tres o quatre actes, des de la revista musical fins al drama més seriós. El seu primer èxit, L’alegria que passa, va ser estrenada, amb il·lustracions musicals d’Enric Morera, pel Teatre Íntim de Gual el 1898, i reposada el 1901 en règim d’explotació comercial. Poc després, i gairebé alhora en català, en castellà i en italià, li representaren la comèdia Llibertat. Des d’aleshores fins al 1930 gairebé no passà cap any sense que Rusiñol donés una nova obra a l’escena —en algun cas arriba a cinc títols en una sola temporada— i sempre molt del gust dels auditoris.

Els seus editors han ordenat aquest material amb una classificació molt raonable. D’una banda, una sèrie d’obres curtes, de caràcter poemàtic, en bona part «líriques» en el sentit teatral de l’adjectiu: L’alegria que passa, La nit de l’amor, La cançó de sempre, El jardí abandonat, etc. Poden ser adscrites a l’estètica modernista, encara que sense exageracions ni massa arbitrarietats escenogràfiques: menys modernistes, de tota manera, que la prosa d’Oracions. Un segon grup aplega els drames i les comèdies dramàtiques: El pati blau, L’hèroe, El místic, La lletja, La mare, Ocells de pas, Cors de dona, etc. Un Rusiñol inesperadament sever apareix en aquestes peces, d’un patetisme directe i una mica ploraner. La tercera i més abundosa parcel·la del teatre de Rusiñol està integrada per comèdies, farses i sainets, nascuts de la seva més personal vena humorística o satírica: Els Jocs Florals de Canprosa, La «merienda» fraternal, Els savis de Vilatrista, La intel·lectual, El triomf de la carn, Gente bien, etc. Adaptà per a l’escena dues de les seves novel·les més famoses: L’auca del senyor Esteve (1917) i El català de la Mancha (1918).

Les obres de caire modernista, no van sobreviure el Modernisme: el 1912 Rusiñol estrena La verge del mar, després de la qual sembla que ja no reincidí en el gènere. Fou més insistent, en canvi, amb els drames: El pati blau és del 1903, i el 1922 encara estrena Gaziel·la, en col·laboració amb Josep Burgas. Alguns s’inspiraven en motius d’actualitat i aconseguiren una àmplia repercussió: L’hèroe evocava alguna conseqüència del desastre colonial del 1898; El místic feia al·lusió a un enredat episodi de la vida de mossèn Jacint Verdaguer. Però realment el gènere dramàtic li venia ample: «no s’hi trobava bé; potser s’hi sentia fals», anota Carles Soldevila. Probablement va cultivar el drama per raons més aviat eventuals, sense convicció. La comèdia, ben al contrari, el teatre còmic, era el que li sortia a raig i el que més eficaçment penetrava en el públic. Rusiñol no necessitava gran cosa per a muntar una comèdia, una farsa, un sainet divertits i d’afilat agulló crític. Amb les festes literàries de poble, relíquia de les bones intencions renaixentistes, tramà Els Jocs Florals de Canprosa (1901); amb els conspiradors de barriada, El bon policia (1905); amb les gresques polítiques populars, La «merienda» fraternal (1907); amb la fauna dels erudits locals, Els savis de Vilatrista (1907); amb les vel·leïtats de les dones escriptores, La intel·lectual (1909); amb les dèries vegetarianes, El triomf de la carn (1912); amb les glòries municipals, L’homenatge (1914); amb la cursileria del nous rics, Gente bien (1914); amb «les costums financieres», Bataneros en comandita (1918); amb els concursos de bellesa, Miss Barceloneta (1930)… En tenia prou amb una excusa qualsevol: el mecanisme de la sàtira se li disparava amb alegre desimboltura. Tingui’s per repetit el que ja he apuntat sobre l’humor de Rusiñol. La clau del seu teatre consisteix en això: esbós grotesc, mordacitat versàtil, pirotècnia de l’enginy. Quan li dóna pel to greu i recorre al drama, esdevé carrincló, engolat i insuportable. Rusiñol posseïa el geni de la broma, i en això residia la seva força.





La seducció del teatre


La seducció de l’escenari fou molt viva entre els escriptors catalans d’aquesta època: gairebé tant com la de la poesia. Les conseqüències, hagué de pagar-les la prosa narrativa: ja he indicat com alguns novel·listes ben encarrilats —Pous i Pagès, Prudenci Bertrana— abandonaren la narració pel drama o la comèdia. I són molts els noms que ja han passat per aquestes planes per alguna altra raó, que caldria tornar a citar ací per la seva contribució al teatre com a autors, adaptadors o traductors. Joan Maragall, per exemple, refà un passatge del Faust de Goethe, La Marguerideta, i escriví un noble poema dramàtic, també d’inspiració goethiana, Nausica, basat en un fragment de l’Odissea. Nausica, però, era més per a llegir que per a representar —fou estrenada el 1912—: més valuosa per la seva grandesa lírica que per la seva allure teatral. Pecaren també de «literàries» les poques peces de Jaume Brossa: Sepulcres blancs, Les flors del desert. I ja sense cap mena d’esperança que pugessin a un escenari van ser les temptatives de Pere Corominas —Putxinel·lis—, de Francesc Pujols —la tragèdia Medeia—, i la fluent producció d’Alfons Maseras —L’hereu, Guerau i Marta, Ermesendis, etc. Joaquim Ruyra hi provà sort amb La bona nova, i Jaume Massó i Torrents va escriure el text de La fada, muntatge modernista que, amb música d’Enric Morera, va representar-se a la quarta Festa Modernista de Sitges (1897). Juli Vallmitjana —La gitana verge, El corb, etc.— continuà amb els temes de les seves novel·les, en passar al teatre. Miquel de Palol —Senyoreta enigma, L’enemic amor, Petites tragèdies— es passà també al teatre després d’haver-se dedicat a la poesia i a la narració. I més de seixanta obres arribà a estrenar Apel·les Mestres, que es reparteixen en el doble vessant del seu temperament d’escriptor, càustic unes vegades, fantasiós i sentimental d’altres, i ambientades sovint a la costa catalana: La barca, El Pare Nostre, L’avi Xena, La presentalla, La barca dels afligits, etc. Mestres fou, a més, un dels peoners de l’opereta catalana: els seus llibrets Petrarca, Picarol i Follet van tenir música d’Enric Granados; La Rosons, de Morera. La ressenya podria allargar-se.

L’obra de Josep Pous i Pagès mereix una menció a part per la seva superior maduresa escènica. L’endemà de bodes és encara un drama rural, però ja depurat d’exacerbació i de pintoresc: en ell, Pous i Pagès demostrà el que després seria la major virtut del seu teatre, o sigui el diàleg discret, l’absència d’efectismes, la tècnica segura, l’acció interessant. L’endemà de bodes té un tema molt fressat: el matrimoni per motius econòmics, amb tota la càrrega d’egoisme, de concupiscència, de mesquinesa, que pot suggerir aquesta mena d’episodi. En Els visionaris (1909) planteja una discrepància religiosa al si d’una família. Senyora àvia vol marit (1912) —la vella que oblida que ho és— i En Joan Bonhome (1912) —el polític improvisat— el porten a la «comèdia ciutadana», correcta i graciosa. Eren els primers passos d’un teatre d’ambient burgès, que retrobarem en Sang blava (1914) i en altres obres seves. La producció de Pous i Pagès és extensa, variada i sempre estimable. Fins i tot va escriure un drama «històric», Damià Rocabruna, el bandoler (1917), basat en la figura del Roca Guinarda del Quijote. Vivim a les palpentes, una de les seves últimes peces, si no la darrera, estrenada el 1930, reincidia en el tema rural, però encara amb una major dignitat i «modernitat» que en L’endemà de bodes. Pous i Pagès va traduir Le feu qui reprend mal de Jean-Jacques Bernard, i es mantingué sempre molt vinculat a les iniciatives dramàtiques més ambicioses que es produïren a Barcelona durant el primer terç del segle XX.

Prudenci Bertrana exercí la crítica teatral, i les seves incursions als escenaris —Les ales d’Ernestina, La dona neta, Enyorada solitud, L’auto del senyor Moixet, etc.—, sense la categoria literària de les seves novel·les, van ser acollides amb deferent consideració.





17. L’assaig i les idees





La qüestió del bilingüisme


Hi ha un terreny en el qual l’escriptor català contemporani difícilment aconsegueix de mantenir-se monolingüe: la col·laboració periodística, el llibre mateix, quan deixen de ser estrictament «literaris» i s’embranquen en propòsits de doctrina, de polèmica o d’informació, sovint han de ser publicats en castellà. Existeixen condicionaments materials i rutines poderoses que ho determinen. A mesura que avança el segle, aquesta servitud a l’idioma d’altri va esdevenir més lleu i relativa: l’augment del públic lector, la progressiva ampliació de les possibilitats editorials en català i una consciència política cada cop més afermada contribuïen a pal·liar l’aberració, i a poc a poc es tendia a aconseguir la normalitat desitjada.

Amb tot, el bilingüisme és un factor d’extraordinària transcendència en l’època que ara estudiem. Involuntàriament bilingüe i amb molta producció en castellà —les col·laboracions al Diario de Barcelona— fou Joan Maragall, per exemple. Historiadors i homes de ciència, tot i que per ganes haurien preferit el català, es veien forçats a emprar la llengua oficial de l’Estat per a les seves publicacions acadèmiques, o en els treballs d’encàrrec o d’explotació editorial. Però, en realitat, encara que escrivissin en castellà, la majoria ho feien pensant que els lectors serien catalans, gairebé exclusivament catalans. Això explica fenòmens tan curiosos com el de Joan Maragall, que hauria pogut passar com un dels més il·lustres prosistes castellans del seu temps —com a tal el considerava Miguel de Unamuno—, i que amb prou feines si assolí un mínim d’audiència i de reconeixement fora de Catalunya: ni tan sols en les històries de «literatura espanyola» que tracten d’aquest període acostuma a ser esmentat el seu nom.

L’ús del castellà fou encara poc «involuntari» en Josep Yxart i en Joan Sardà: cap dels dos no hauria pogut deixar d’escriure en l’idioma oficial, però tampoc no podem deduir que haguessin optat pel monolingüisme, en la hipòtesi de ser aleshores possible. Ja no fou el mateix cas, el dels escriptors que vénen després. Ja hem vist que alguns, i no dels menys grans —Alcover, Costa, Morera i Galícia, etc.—, començaren la seva obra en castellà. Però quan es «convertiren» al català, aspiraven que l’elecció fos total i definitiva. A partir del 1890 —per triar una data arbitràriament significativa—, els intel·lectuals catalans, majoritàriament, s’haurien decidit per l’ús exclusiu de l’idioma autòcton. No pogueren fer-ho, o no tots van tenir l’oportunitat de fer-ho.

El problema econòmic de l’escriptor «professional» s’interferia en l’elecció idiomàtica. I sobretot el periodisme, el peu forçat idiomàtic d’un diari «en castellà» —de Barcelona o no—, decideix amb el pes dels seus honoraris la llengua dels que escrivien a les seves pàgines. Com Maragall, Miquel dels Sants Oliver, Gabriel Alomar, i més tard «Gaziel» i Josep Pla —per citar els més conspicus—, tindran en castellà una obra important, extensa, seriosa, aplegada en llibres o esparsa en els periòdics, sovint més voluminosa que en català. La qual, per dret propi —temàtica, esperit, tribuna—, pertany a la societat catalana i, per tant, a la seva literatura. Consti aquesta observació preventiva.





Els assaigs de teoria literària i els articles ideològics


Quant a allò que podríem anomenar «teoria literària», és fàcil d’entendre que el tema comporti un predomini de l’expressió catalana. En darrer terme, el que s’hi volia difondre o debatre era matèria «intestina», lligada íntimament a qüestions especifiques de les lletres catalanes. Abans, en referir-nos als poetes, hem insistit en aquesta mena de textos. Són, generalment, assaigs breus, de vegades discursos o conferències, centrats en el problema de la creació poètica, en el valor moral o estètic de l’idioma, en la funció ètica i social de l’art.

Els Elogis, i algun pròleg —especialment el que encapçala les Poesies de Francesc Pujols—, són les manifestacions bàsiques de Joan Maragall: la seva autodefinició. La humanització de l’art era, en part, la rèplica de Joan Alcover. I L’educació de la inventiva representa el punt de vista de Joaquim Ruyra. Amb un abast més ampli, Futurisme, de Gabriel Alomar, ofereix una singular variant mallorquina. Diego Ruiz, amb Del poeta civil i del cavaller, i Santiago Rusiñol, amb alguns discursos, com els que va llegir a les festes modernistes de Sitges, i alguna cosa més, completen les aportacions essencials al joc dialèctic que es produí entorn del concepte de poesia i de la funció de la literatura en l’època d’esplendor del Modernisme i en els anys immediats.

Les Etapes estètiques, de Raimon Casellas, transfereixen la problemàtica al camp de la plàstica: estudis sobre Puvis de Chavannes, Whistler, Monet, Burne-Jones. Un Amiel, de Salvador Albert, i copiosos assaigs dispersos sobre els mestres estrangers admirats pels modernistes, en general més entusiastes —en pro o en contra— que crítics, també participaren de la tensió polèmica de l’època. Prudenci Bertrana i Pous i Pagès, de criteri més independent, i supervivents de la flamarada d’aquells anys, excedeixen una mica el to general de la polèmica latent. De la pau i del combat (1948), publicat a l’exili, recull les darreres meditacions literàries de Josep Pous i Pagès.

La tasca periodística de Maragall —de col·laborador de la premsa— va obtenir una projecció que supera de molt els límits de la literatura. El 1890, el poeta —gairebé desconegut com a tal— entra en la redacció del Diario de Barcelona a les ordres immediates de Joan Mañé i Flaquer (1823-1901), el seu director. Potser Mañé no influí massa en el pensament de Maragall, el qual aleshores ja tenia trenta anys fets, però no hi ha dubte que Maragall encaixava bastant bé en les directrius del periòdic i amb les idees del director. Mañé era un conservador a l’estil de Cánovas del Castillo, encara que tocat de «regionalisme», i Maragall, malgrat les seves posturetes nietzscheanes, no fou pas menys conservador. Sigui com sigui, don Joan introduïa en aquella casa un criteri més lliure i una convicció civil més rotunda. Fins al 1906 Maragall és un col·laborador puntual del Diario. El 1911 hi reapareix la seva firma, ja amb els últims escrits de la seva vida. També col·laborà en La Veu de Catalunya, en El Poble Català i en diverses publicacions barcelonines i comarcals: naturalment, en català.

«Més que un poeta, era un excel·lent prosista», deia Joaquim Folguera referint-se a Maragall[1]. El judici és sectari —judici d’un noucentista enfront d’un modernista intocable—, però no injust. Joan Maragall fou un bon prosista. Fins i tot descomptant el que en qualsevol article periodístic hi ha de precipitat i de circumstancial, de «caducable», els de Maragall resisteixen admirablement una lectura pòstuma. D’altres proses seves, com les que aplegà en el llibre Tria, adreçat als nens, confirmen el criteri de Folguera.

Maragall, amb tot, fou un conservador una mica extemporani. Les seves crítiques del socialisme són repetides i taxatives. La seva hostilitat a la democràcia no ofereix cap dubte. El sufragi universal i els avalots populars l’espantaven. Però professava els principis d’un «liberalisme ben entès», molt concorde amb les necessitats ideològiques de la seva classe i del seu diari: de la burgesia local. D’una banda, Maragall —i la burgesia que el llegia— detestava la situació politico-social de la Restauració, fracassada amb la crisi del 98 de cara a l’exterior, i fracassada cada dia de cara a l’interior. De l’altra, no se sentia gens inclinat —et pour cause!—, com els seus lectors, a simpatitzar amb l’amenaça revolucionària del poble. L’evolució social de Catalunya, incoherent amb la de la resta de l’Estat, plantejava a les classes dirigents locals unes qüestions diferenciades: delicadament equívoques, a més. La burgesia catalana de l’època de Maragall havia d’enfrontar-se amb dos enemics igualment aferrissats: l’oligarquia latifundista castellano-andalusa detentora del poder, i el proletariat de casa seva. De cara a l’oligarquia central i centralista havia de ser liberal, i de cara al proletariat díscol havia de ser partidària de l’ordre. Maragall reflecteix aquesta ambivalència. I el que arrossega d’anarquisme de la seva joventut inquieta i insatisfeta s’afegia a aquest compromís vacil·lant: «antisocialista» i «inconformista» al mateix temps. Els articles de Joan Maragall al Diario de Barcelona responien a un estat d’esperit col·lectiu —de classe— que els assegurava una audiència amatent.

Però Maragall no deixà mai de ser un anarquista refoulé. I mal refoulé, per més senyes. Ningú no és nietzscheà impunement: els tractes amb l’insensat autor de Zarathustra imprimeixen caràcter, com alguns sagraments. I no era només Nietzsche: eren també Novalis i Spinoza, i el mateix Goethe, no sempre «olímpic», els qui planaven sobre Maragall. A més del seu cristianisme, premeditat o instintiu. Per això, sovint, la paraula de Maragall tingué, des del més burgès diari de Barcelona, un accent insòlit i fins i tot insolent: una lleu reticència antiburgesa, en el sentit modernista de l’expressió, matisava el seu conservadorisme. Va poder permetre’s aquest luxe mentre l’ordre públic no estigué amenaçat de debò. El juliol del 1909, la Setmana Tràgica sotraguejava la ciutat, i Maragall quedà desconcertat davant l’arrauxament d’uns i d’altres: de la massa que calava foc als convents i de la burgesia que clamava venjança i «Delateu!». Allò posava en crisi moltes de les seves conviccions. Per a La Veu de Catalunya, òrgan de la Lliga Regionalista, que dirigia Prat de la Riba, va escriure tres articles memorables: un d’ells, La ciutat del perdó, no pogué publicar-lo per l’oposició de Prat de la Riba, i un altre, L’església cremada, va haver d’aparèixer amb esmenes molt primmirades. Josep Benet ha aclarit l’incident en una notable monografia. El veto de Prat de la Riba era el límit de la tolerància de la seva classe, que Maragall, amb tot el seu historial de poeta i d’intel·lectual, hagué d’acatar. En aquesta anècdota es condensa el cúmul de contradiccions que l’escriptor portava amb ell. I és el que ens autoritza a qualificar-lo de «conservador amb atenuants». Perquè Maragall, en La ciutat del perdó i en L’església cremada com en Ah, Barcelona!, predicava als seus una actitud de remordiment: la idea d’una burgesia «culpable» no li fou admesa, en aquelles circumstàncies. Però la seva crítica, com la de Rusiñol, fou «interna», i només volia ser un reny pedagògic.





Prat de la Riba


Enric Prat de la Riba (Castellterçol, 1870-1917) tenia fusta i tremp d’estadista, i les seves activitats públiques ho acrediten. Tant la seva obra des de la presidència de la Diputació Provincial de Barcelona i de la Mancomunitat com la seva tasca, amagada i obstinada, entre bastidors, en la promoció del catalanisme militant, constitueixen el tramat més positiu d’un bon període de la vida política del Principat. Prat fundà i dirigí la Lliga, el partit que representava la burgesia regionalista, i els seus escrits, discursos, manifestos, informes, etc., són la més autoritzada exposició del pensament i de les intencions que guiaven aquella organització davant els problemes del país i de l’Estat. El 1890, com a president del Centre Escolar Catalanista, havia pronunciat unes paraules tallants, inequívoques: «Vinc a parlar-vos de la pàtria catalana, que, petita o gran, és l’única pàtria nostra». Amb aquesta frase, pràcticament, el catalanisme deixava de ser regionalisme i ascendia a nacionalisme: el plantejament de les reivindicacions podia fer-se ja sense les habituals mistificacions de la dependència «provincial». El «principi de les nacionalitats» podia ser invocat sense embuts ni encongiments.

El 1894, Prat de la Riba, en col·laboració amb Pere Muntañola, publica un Compendi de Doctrina Catalanista, en el qual les formulacions teòriques, entre la sinopsi i la consigna, tenen una nuesa apodíctica. En el llibre La Nacionalitat Catalana, (1906), Prat de la Riba formalitza el seu ideari. L’oportunitat històrica del text, la personalitat de l’autor i la franquesa amb què exposava les aspiracions del seu partit, majoritari aleshores dins el catalanisme, donaren a La Nacionalitat Catalana el valor de doctrina «oficial».

Prat de la Riba aporta un accent nou al corrent ideològic del conservadorisme català. Aquest, des de Jaume Balmes, havia estat una lleu desviació de la línia tradicionalista espanyola, lligada al plet dinàstic de les guerres carlines: tant Mañé i Flaquer com el bisbe Torras i Bages no fan sinó seguir Balmes en els principis de base, Mañé més decantat a les premisses del parlamentarisme de la Restauració, Torras insistint en el nervi local. Per a aquest sector de pensadors catalans —com per als seus paral·lels castellans (Donoso Cortés, Menéndez y Pelayo, Víctor Pradera) o francesos (De Maistre, Barrès, Maurras)—, el «segle XVIII» fou un error lamentable: el racionalisme de la Il·lustració representa per a ells el triomf de les abstraccions genèriques sobre les realitats concretes, de la uniformitat sobre la varietat, de l’Estat sobre la societat. Prat de la Riba compartia aquest criteri, però amb un matís nou que procedia de la seva formació i de la seva òptica jurídica i sociològica, en gran part. En oposar-se a l’herència jacobina —que en el cas particular de Catalunya va vinculada a l’Estat espanyol i als seus polítics, i per tant, d’una manera automàtica i per una fatalitat sòcio-geogràfica, contrària al catalanisme—, Prat no es limità ja a utilitzar els arguments dels seus predecessors: la tradició. Encara hi ha molts elements romàntics, en les idees de Prat. Però ja són d’una altra mena. Sobre el seu criteri graviten les conclusions més o menys «científiques» de Comte i de Savigny, de Taine i Le Play, de Fustel de Coulanges i de Spencer.

Amb Prat de la Riba, el catalanisme de dretes, que es presenta com l’únic —o el millor— catalanisme possible, articula en un ampli cos doctrinal els seus principis i les seves aspiracions. Però l’aportació més perdurable de La Nacionalitat Catalana és la d’haver donat forma clara al problema català. Prat parteix d’unes afirmacions marcadament distintes de les que sustentava el federalisme proudhonià que havia introduït a Espanya Francesc Pi i Margall (1824-1901): on Pi i Margall i els seus seguidors s’havien limitat a insistir en el pacte sinal·lagmàtic —pactant, els municipals han de construir les províncies, a la vegada que les províncies han de construir la nació—, Prat de la Riba parla de «comunitat històrica» substancialment «necessària», individualitzada per uns determinats caràcters diferencials. Prat hi aplica el «principi de les nacionalitats», tan propi del segle XIX, fent correspondre el «fet jurídic» amb el «fet social». Es tracta, per tant, d’un dret natural, no de la conseqüència d’un pacte. Herder, Fichte, Schelling, pares del nacionalisme europeu, constitueixen el rerefons de la teoria.

Pel que fa a la solució pràctica, en funció de l’Estat espanyol existent, consistiria, segons Prat, a canviar-lo d’«unitari» en «federal». El nacionalisme català, afegí, «mai no ha estat separatista» i «sempre ha sentit intensament la unió germanívola de les nacionalitats ibèriques dintre de l’organització federativa». Un segon pas seria la «federació ibèrica», amb la inclusió de Portugal. I les successives ampliacions de base podrien dur als «Estats Mundials». La nació, però, és la cèl·lula primària, irreductible, viva: la seva autonomia és fonamental perquè equival a eliminar l’opressió d’uns pobles sobre uns altres.





Cambó


Lluís Duran i Ventosa (Barcelona, 1870-1954) —Regionalisme i Federalisme (1905), La esencia de los nacionalismos (1939), La unitat d’Europa, la unitat del món (1953), etcètera— insistí i profunditzà els postulats de Prat de la Riba. Però és Francesc Cambó (Verges, 1876-Buenos Aires, 1947), successor seu en la direcció efectiva de la Lliga, qui en continua la trajectòria. Certament, va procurar de marcar-hi distàncies: «ni Prat de la Riba ha escrito el Corán, ni nosotros somos musulmanes». Sigui com sigui, en Per la concòrdia (1930), Cambó replanteja en termes pragmàtics la impossibilitat d’un separatisme català, el fracàs de l’assimilisme espanyol, la solució autonòmica, l’iberisme: qüestions i respostes que ja estaven en germen en La Nacionalitat Catalana, Cambó escriu en un estil sec, clar, nerviós. El mateix estil de la seva oratòria, tant en castellà com en català, gens retòric, directe, revulsiu. Durant anys fou el cap de la minoria de la Lliga a les Corts espanyoles, i en aquella cambra pronuncià innombrables discursos: a ells caldrà recórrer necessàriament quan es tracti d’estudiar, des del punt de vista històric, la política del Catalanisme conservador, ja que la defineixen de la manera més autoritzada.

En un altre ordre de coses, En torno al fascismo italiano (1924) i Les dictadures (1929) són llibres que revelen diàfanament les posicions de la burgesia indígena enfront del sistema polític de la democràcia liberal. Els fenòmens Mussolini i Primo de Rivera li serviren de referència alliçonadora. Cambó desconfia de la pressió que les masses puguin exercir a través del sufragi universal —exactament: la temia—, i considera que el tràmit parlamentari és poc útil: raons que l’acosten a l’admiració dels règims de força. Però alhora es retreu davant els disbarats, la corruptela i la violència del pretorianisme i de l’autocràcia. L’Estat burgès estava en crisi, i Cambó registra el fet amb la fidelitat d’un sismògraf.





L’ala esquerra del catalanisme


El 1904 va produir-se una important escissió a la «Lliga», de la qual surt la constitució formal d’una esquerra catalanista: esquerra que, de fet, sempre havia existit. Una exigència d’unitat d’acció feia que, en la pràctica, «tots» els catalanistes se sentissin obligats a integrar-se en la Lliga: era, tanmateix, una unitat inestable, precària, que podia trencar-se al mínim cop incidental. I es trencà per l’esquerra. L’incident sorgí arran d’una visita d’Alfons XIII a Barcelona: uns prohoms de la Lliga encapçalats per Cambó, en una maniobra astuta i oportunista, col·laboraren a la rebuda del rei, contra l’acord d’inhibició que havia pres el partit. L’actitud comptava amb el difús sentimentalisme monàrquic de la societat catalana de l’època —i en són reflex les pàgines de crònica que Joan Maragall hi va dedicar: De les reials jornades. Però el sector republicà i liberal, sincerament democràtic, que s’adscrivia a la Lliga, aprofità l’ocasió per separar-se’n i crear una «esquerra» catalana: catalanista. El gest tenia precedents, i l’afavoria el progressiu desplaçament del federalisme pimargallià —en algunes minories, si més no— cap a una presa de consciència nacionalista.

Mai no havia mancat, naturalment, una presència «esquerrana» dins el pensament polític del Catalanisme. La línia «heterodoxa» —amb el pintoresc Pompeu Gener (1848-1919), per citar un nom— i «republicana» —amb Valentí Almirall (1841-1904), per citar-ne un altre— havia ajudat a mitigar la sospita de «dretisme» congènit que aclaparava el Catalanisme. El Modernisme i les seves insolències subversives aclariren, si més no, el malentès. La revista L’Avenç, com recorda Casas-Carbó, «havia estat sempre molt catalanista, i liberal, i democràtica», i si no va tenir massa repercussió política, sí que en va tenir de literària. El mateix Joaquim Casas-Carbó fou un dels seus representants. Publicà diversos llibres polèmics —Catalunya trilingüe (1896), Pensant-hi (1898), Catalònia (1908), El problema peninsular (1933)— en els quals exposava la seva concepció del Catalanisme «liberal i democràtic»: més decididament federalista que el de la Lliga, republicà sense vacil·lacions, fidel als principis de la Revolució francesa. Les seves Poesies franciscano-maragallianes (1934) —molt singulars, d’un prosaisme intencionat, i amb una temàtica gairebé exclusivament pamfletària, que la «poesia realista» d’aquests últims anys hauria pogut adduir com a precursores— resumeixen aquells punts de vista en termes d’ingenu entusiasme. Els capdavanters del cisma del 1904 afermaren aquest corrent: Lluís Domènech i Montaner (1850-1923), Ildefons Sunyol (1866-1913), Joaquim Lluhí i Rissec (1866-1929), l’economista Jaume Carner (1867-1934). Caldria afegir-hi, encara, la figura d’Amadeu Hurtado (1875-1950). Amb millor o pitjor sort, aquests polítics, «escriptors» eventuals, potenciaren la teoria i la pràctica de la «democràcia burgesa», en el més bon sentit de la paraula.

El «nacionalisme» seguí sent per a «conservadors» i «liberals» la primera afirmació doctrinal, afirmació que condicionava la resta de creences que poguessin professar. El plet col·lectiu de Catalunya, pendent de solució, potser no permetia altra cosa: provisionalment no hi havia més remei que ser «nacionalista». Amb el temps, la paraula i la teoria van esdevenir suspectes: l’Europa del 1914 al 1945 hagué de presenciar les pitjors aberracions materials i morals —guerres, feixismes, etc.— atiades en nom de l’exaltació «nacionalista». D’altra banda, la ideologia dels moviments proletaris es pretén inspirada en l’«internacionalisme». El nacionalisme català, per tant, s’arriscava a veure’s acusat de consanguinitats i de semblances poc falagueres. Calia aclarir l’equívoc, i encara que el «nacionalisme» es manté, fins i tot virulent, en alguns sectors burgesos o petit-burgesos, no mancaren tampoc veus lúcides i justes que rebutjaven la ferocitat i la trampa disfressades amb l’etiqueta «nacionalista», i que alhora es van mantenir sempre inflexibles en la defensa del «fet» català. Aquest fou el sentit del «cosmopolitisme» d’alguns modernistes —i més tard d’alguns noucentistes. I aquesta fou també l’actitud d’un sector important dels escriptors i polítics que s’adheriren a l’ideal socialista. «No confonguem la reconeixença del fet nacional català», amonesta Gabriel Alomar als seus lectors, «amb l’escola política del nacionalisme». «Ben al contrari: l’exaltació de ço que s’anomena pàtria com a valor polític és d’essència contraria al socialisme, perquè és tradicionalista i xenòfoba», continua Alomar: per a ell, l’«afirmació de la personalitat catalana» ve a ser com una actitud de defensa enfront de determinats concepcions polítiques i ideològiques que pretenien de negar-la. En rebutjar el nacionalisme, els socialistes catalans no es retragueren de la lluita col·lectiva pel reconeixement «autonòmic» de la realitat catalana, sinó que més aviat l’ampliaren amb una perspectiva nova, coherent amb el seu plantejament general dels problemes socials.

No hem d’oblidar, però, que en el marc polític i intel·lectual dels Països Catalans, i fins al 1936, el socialisme no aconseguí ni massa predicament ni massa seguidors: la majoria dels obrers optaren per l’anarquisme, i les classes mitjanes es decantaren pels partits liberals, que oferien diversos graus de radicalisme. Cap al 1915, Domènec Martí i Julià volgué orientar cap al socialisme el partit Unió Catalanista que dirigia, i fins a la vigília de la dictadura del general Primo no fou fundada la Unió Socialista de Catalunya. Aquest migrat socialisme no sempre fou marxista, ni de bon tros. Bàsicament, dirigents i afiliats i, és clar, els teoritzadors, s’acontentaren amb afirmar unes quantes conviccions primàries, que, com a programa, propugnaven la socialització dels mitjans de producció, i com a principi, la societat sense classes. Pel que fa a la resta, el seu socialisme no anava més enllà de qualsevol «liberalisme radical», democràtic, laic i republicà.





Pere Corominas


A diferència dels escriptors ocasionals, provinents del camp polític, Corominas posseí una autèntica passió literària, i va saber-la vincular a la seva passió política. De «moralista i educador» el qualificà Montoliu. I realment, en el periòdic i en el llibre, es lliurà al debat i a la revisió de qüestions de candent transcendència social. Els seus tractes juvenils amb l’anarquisme no li deixaren una empremta massa perdurable. De fet, va ser, senzillament, un liberal, no un llibertari. Però, com a liberal, féu una cosa gens freqüent entre els intel·lectuals de la seva mena i del seu temps: es permeté de revisar l’essència mateixa de l’«Estat de dret» que constitueix la seva primera premissa jurídica.

En Cartes d’un visionari, assaigs escrits entre el 1913 i el 1920, no dubta de plantejar la crisi de la societat capitalista —«la posta del món vell»— que el contrast amb la Revolució d’Octubre obria a noves anàlisis. Corominas descobreix que l’Estat democràtic, en la pràctica, actua com «un poder burgès, com un poder de classe», i això el porta a revisar els supòsits institucionals en què la democràcia parlamentària s’assenta. «Sóc enemic declarat del parlamentarisme», arriba a dir, encara que en un sentit molt diferent al que Cambó donava a frases semblants, i sospesa amb equanimitat algunes de les realitzacions inicials dels soviets. Però el cas és que Corominas no sabia gaire cosa concreta de Marx i que no era socialista. La disjuntiva, per a ell, és: «o la justícia actuada per una democràcia forta i hàbil» o «la lluita de classes, en la que un dia o altre la classe burgesa serà vençuda». «Per la meva banda avorreixo tot poder de classe», afegeix, i per tant, el del proletariat tant com el de la burgesia. Aquella «democràcia forta i hàbil» que propugna, fóra una nova democràcia utòpicament au dessus de la melée.

Com a nacionalista, Pere Corominas no volgué donar al seu catalanisme el to «anticastellà» que tan sovint tenyeix els al·legats reivindicatius de la banda catalana. Per contra, la seva actitud «comprensiva» respecte al «fet nacional» castellà va induir-lo a estudiar de prop la realitat castellana: El sentimiento de la riqueza en Castilla (1917) i Por Castilla adentro (1930) donen fe d’aquests afanys seus de simpatia. I, tanmateix, la fe nacionalista subsistí en el seu íntegre fervor.





18. L’assaig filosòfic





Literatura de divagació filosòfica


Els estudis filosòfics, que durant el segle XIX van tenir una minsa tradició acadèmica, cap a la fi d’aquella centúria aconseguien un cert vigor, i sobretot tendien a enriquir-se amb oportuns propòsits de renovació i de diversificació. Per començar, s’hi produeix un relatiu eixamplament del públic interessat en aquesta mena d’especulacions, i el seu interès, de més a més, s’adreça a autors i a teories que ja no tenien res a veure amb les rutines de les aules i dels convents, reductes «oficials» de la disciplina filosòfica.

Recordem, per exemple i un altre cop encara, que Joan Maragall s’entusiasma amb Nietzsche, en tradueix fragments, el comenta a les planes de la premsa local. Això no passava de ser una digressió entre «profans», ni potser volia ser altra cosa. La «filosofia» es literaturitza. I en literaturitzar-se, perd les seves arestes tècniques, el to engolat de lliçó o de tractat, l’embolcall esotèric, per a reduir-se a problemàtica vital: a les clàssiques qüestions sobre el «sentit de la vida» o el «fonament de la moral». Escriptors que no eren filòsofs s’acosten a la filosofia i no s’estan de divagar per la seva banda. El lector els seguia encuriosit. La Biblioteca Popular de L’Avenç inclogué al seu catàleg obres com el Positivisme de Littré, alguns assaigs d’Emerson —traduïts per Cebrià de Montoliu (Ciutat de Mallorca, 1873-Alburquerque, EUA, 1923), traductor així mateix, i biògraf, de Walt Whitman—, les Pensées de Pascal, el Discours de la Méthode de Descartes, en una barreja despreocupada. Les revistes del modernisme barceloní publicaren articles que reflecteixen el candor i la bona fe d’aquest amateurisme. Com a «filosofia», en sentit estricte, no valen gran cosa, però sí, en canvi, perquè donaven a la filosofia, i a les noves filosofies, una projecció àmplia i àgil.

Hi pul·lularen els francs tiradors, i foren sistemàticament «heterodoxos». El més destacat i personal de tots ells fou Francesc Pujols.





Francesc Pujols


Pujols s’estrenà en literatura amb uns poemes que volien seguir el model de Maragall: Poesies (1904). Més tard, col·laborà en alguns setmanaris satírics, conreà el gènere paròdic —com el Llibre de Job, bíblic—, i se li atribueix una novel·la pornogràfica. El Nuevo Pascual, escrita en un castellà grotesc i infestat de catalanismes. En aquesta línia, un periòdic humorístic li encarrega la secció de crítica d’art, i Pujols «s’imposa seriosament de fer de crític i de fer humorisme tot alhora»: «com a crític, es creu en el deure de destriar i valorar; com a humorista, en el d’establir un contrast gruixut entre l’altesa de la matèria i la vulgaritat del to, entre la sequedat racional de l’anàlisi i la sucositat imaginal de l’estil». La descripció és de Carles Riba.

«To» i «estil» foren el més interessant de Pujols: la seva prosa és laberíntica, prolixa, desplegada en períodes inacabables, atapeïts d’incisos i de digressions sovint superflus, que simultàniament són constants alternances de frases fetes, calembours, metàfores i idiotismes. La lectura esdevé alhora penosa i amena. I el que és més: esdevé ambigua. El lector no sap què pensar-ne, i dubta de si tot allò es mereix de ser acceptat com a vàlid i de si el joc va més enllà del pur enginy. De fet, el mateix Pujols, que mai no renuncià al procediment, sembla que fins i tot li plaïa d’advertir palesament que ni tan sols ell podia decantar-se per un sentit o altre. En el seu Concepte general de la ciència catalana confessa sense escrúpols que el seu «és un istil que té la particularitat que moltes vegades, per no dir sempre, ni nosaltres, ni ningú pot dir si està escrit en sèrio o en broma».

Com a escriptor, doncs, ha de ser recordat com un dels fenòmens més curiosos que es puguin produir en una literatura. Mistificació i cultura, enginy i bajanada, sensibilitat i xaronisme, en dosis detonants, proporcionaven un espectacle verbal i intel·lectual gens menyspreable. Pujols aplica aquesta manera de fer a qüestions polítiques: Història de l’hegemonia catalana en la política espanyola, La solució Cambó. Començà a fer-ho, també, a qüestions filosòfiques.

El 1918 publicà el Concepte general de la ciència catalana, amb el qual pretenia de fer una revisió i un resum històric de tot el que els Països Catalans havien aportat al patrimoni filosòfic d’Occident, des de Ramon Llull i Ramon Sibiuda fins a Eugeni d’Ors, passant per Lluís Vives i Jaume Balmes. Intenta demostrar l’existència d’unes constants, si no de pensament, almenys d’actitud filosòfica, entre els filòsofs catalans de les diverses èpoques; i sobre aquesta conclusió projectava de bastir, ell, el seu propi sistema filosòfic. No arribà a escriure’l. Un esquema de les seves idees, dictat pel mateix Pujols, fou recollit per Josep Pla en el llibre Manual d’hiparxiologia (1931). La Hiparxiologia —«d’“hiparjos”, que vol dir “existència”, i “logos”, que vol dir “ciència” o “tractat”»—, vindria a ser la versió actual d’una mena de Ciència universal o d’Ars Magna a la manera lul·liana. Però la «filosofia» de Pujols, si prescindim de la seva vestimenta cridanera i divertida, no passa de ser un pedestre garbuix de reflexions ampul·loses, sense cap relació, naturalment, ni amb Llull, ni amb Vives, ni amb Balmes, ni amb don Eugeni d’Ors. En tot cas, per la seva posició «heterodoxa», hauria de ser computat entre els que contribuïren a airejar el clima «filosòfic» de Catalunya als primers decennis del segle. Perquè no hi ha dubte que el que predominava en aquest camp eren els corrents ja tradicionals al segle XIX.





Neoescolàstics


Entre aquests corrents de pensament que procedien del XIX, cal citar, en primer terme, l’Escolàstica. Filosofia «oficiosa» de l’Església catòlica, el tomisme serà inalterablement professat pels autors de formació clerical, sense que, d’altra banda, cap d’ells ens reclami una menció especial. Balmes, que mirà de «posar al dia» l’escolàstica dels seminaris, i d’adobar-la amb nous problemes i noves solucions, gairebé no va tenir continuadors immediats. Potser el pensador més distingit de la segona meitat del Vuitcents fou el bisbe Torras i Bages.

Més tard el caputxí Miquel d’Esplugues (Esplugues de Llobregat, 1870-Barcelona, 1934) i el jesuïta Ignasi Casanovas (Santpedor, 1872-Barcelona, 1936) insinuaran dos matisos distints de l’Escolàstica que responien al to peculiar dels seus ordes respectius. Ni l’un ni l’altre no foren filòsofs, en un sentit estricte: es decantaren, més aviat, cap al terreny de l’apologètica, de la moral, de la història de la filosofia. Però tots dos s’esforçaren per promoure els estudis filosòfics —de la seva «escola», naturalment—: el P. Miquel d’Esplugues fundà i dirigí les revistes Estudis franciscans i Criterion, que dedicaren una atenció preferent —sobretot la darrera— a temes d’aquest tipus; el P. Ignasi Casanovas fou l’animador del Foment de Pietat Catalana i de la Biblioteca Balmes, que també estimularen, a la seva manera, treballs semblants. El caputxí, entre altres llibres, publicà Miscel·lània de Filosofia Religiosa, El Pare Nostre, Sant Francesc de Sales, La vera efígie del Poverello, El missatge d’Israel. Del jesuïta cal recordar La religió natural, Teoria de la revelació, El fet de la revelació, Teoria de l’art, L’art i la moral, etc. Miquel d’Esplugues és autor, encara, d’algunes monografies de temes no religiosos molt dignes de ser tingudes en compte: El compromís de Casp, Notes psicològiques: Assaig sobre el sentiment aristocràtic a Catalunya, La tragèdia de Mossèn Verdaguer, En Maragall, els dos darrers entre la literatura i la religió.





La filosofia acadèmica


En els medis universitaris de Barcelona es reactualitza l’herència de Ramon Martí d’Eixalà (1808-1857) i de Xavier Llorens i Barba (1820-1872), que en la seva època havien volgut acomodar a les necessitats autòctones les doctrines de l’anomenada «Escola escocesa», «amb qualque matís kantià», de més a més, si hem de creure Tomàs Carreras i Artau. Les idees de Llorens i Barba, sobretot, que procedien de Hamilton i de Reid, amarades d’un relativisme moderat, amb un evident fons historicista, més aviat poc inclinades a l’entreteniment metafísic, eren el correlat just del clima mental i social de la Catalunya burgesa que creava la Renaixença i defensava el proteccionisme. Llorens i Barba eleva a «teoria» dues virtuts que eren considerades consubstancials amb la manera de ser dels catalans: el «seny» i el «sentit pràctic». La citació constant de Lluís Vives conferia a l’autoritat de Llorens una aparença de filiació tradicional molt estimable. Per això Maragall arribà a dir que era «un maestro genuinamente catalán», i Frederic Clascar que la seva era vertaderament la «filosofia nacional» catalana. Tota la dreta del moviment catalanista, començant per Prat de la Riba, estava poc o molt arrelada en el pensament professat per Llorens i Barba des de la seva càtedra universitària.

Al principi del segle XX, dos professors que no pogueren ser els seus deixebles, van recollir, tanmateix, el llegat de Llorens, i cercaren d’afinar-lo o completar-lo en alguns aspectes: Tomàs Carreras i Artau (Girona, 1879-Barcelona, 1954) i Jaume Serra Hunter (Manresa, 1878-Mèxic, 1943).

Tomàs Carreras desenvolupa una «interpretació filosòfica del Folklore» que havia après de Llorens i s’especialitza en investigacions de psicologia ètnica (El concepte de mentalitat primitiva, Problemas actuales de Psicologia colectiva y étnica y su trascendencia filosòfica, Manual per a recerques d’Etnografia a Catalunya, etc.). Serra Hunter afegirà a la «ponderació» escocesa, a la cautelosa desconfiança per la Metafísica que practicava Llorens, un complement neoidealista, pouat de Boutroux i de Max Scheler: Filosofia i cultura (1930-32), i, finalment, El pensament i la vida (1945), llibre pòstum, recull la maduresa de la seva meditació.

Tomàs Carreras, en definitiva, fou un filòsof confessional: catòlic sense reserves. Serra Hunter tampoc no se n’allunya massa. Però potser més que pels seus escrits i per les seves conclusions, Tomàs Carreras i Artau i Jaume Serra Hunter influïren a través de la seva gestió docent. Des de les càtedres que regentaren a la Universitat de Barcelona, com des de la Societat Catalana de Filosofia —a la Secció de Ciències de l’Institut d’Estudis Catalans— van realitzar una fecunda tasca d’iniciació, suscitant vocacions i estudis. Joan Crexells, Joaquim Xirau Palau, Francesc Mirabent, Joaquim Carreras i Artau, filòsofs de generacions posteriors, van tenir l’un o l’altre per mestre.





El positivisme


Els positivistes constitueixen l’ala esquerra de la filosofia local. De formació francesa —segons Menéndez y Pelayo, «parecen seguir estrictamente las huellas de Littré»—, representen una avantguarda «lliurepensadora», menys considerable per la seva específica importància filosòfica que per la insolència de l’impacte que produïen. Influïren profundament i determinaren un autèntic «canvi en la mentalitat popular de les viles industrials», com assenyala Alfred Badia.

Un opuscle d’aforismes en rodolins, d’entonació paremiològica, bufonesc, com Els cent consells del Consell de Cent, de Pompeu Gener, àmpliament difós, podria ser una mostra perfecta de les darreres conseqüències d’aquella ideologia, a nivell ja de pacotilla divulgable. Gener cau fora dels límits que ens hem assignat —pertany a la generació d’Àngel Guimerà i de Narcís Oller—, però el seu temperament i les circumstàncies el feren gairebé contemporani dels modernistes, amb els quals col·laborà a L’Avenç i a Joventut. El seu llibre La mort et le Diable —«feroz y friamente impío», diu Menéndez y Pelayo—, publicat en francès el 1880 amb un pròleg del mateix Littré, és, sens dubte, la més brillant manifestació del positivisme català de la darreria del segle XIX.

Pere Estasén i Cortada, més equànime que Gener, però no menys inflexible en la rudesa expositiva dels seus principis, publicà algun resum elemental —El Positivismo o Sistema de las ciencias experimentales— i donà unes conferències a l’Ateneu Barcelonès que produïren un gran escàndol. Però parlar d’Estasén ja serien ganes d’allargar el capítol.





Ramon Turró


També «positivista», d’alguna manera, fou el filòsof més original, discutit i incert de la Catalunya del principi del XX: Ramon Turró. El seu, però, no fou un positivisme de manual, ni simplement antiidealista —antireligiós, antimetafísic—, ni només «filosòfic». Ramon Turró arriba a la filosofia a través de la «ciència», entesa com a ciència experimental a la manera de Claude Bernard, de Pasteur, de Pavlov. En realitat, no va fer més que aplicar el seu mètode —mètode de laboratori— a problemes que generalment eren vistos des de l’angle fantasiós de la càtedra, del seminari o del llibre. Aquest és, en darrer terme, el seu positivisme.

Ramon Turró va nàixer a Malgrat, el 1845. Estudià medicina, sense arribar a llicenciar-se, en la facultat de Barcelona: amb una sola assignatura pendent, abandonà aquesta carrera i cursà la de lletres, per a dedicar-se després a la vida bohèmia del periodisme polític al Madrid de l’època. Havia fet la guerra contra els carlins, i s’enrolà des d’aleshores en el sector doctrinal del liberalisme. La seva primera inclinació a la medicina el condueix a la investigació, ja que no a l’exercici de la professió. La monografia El mecanismo de la circulación arterial y capilar, del 1880, que de moment passà desapercebuda, li valgué, a la llarga, una justificada reputació internacional. De retorn a Barcelona hagué de resignar-se a la vida extraacadèmica de franc tirador de la ciència. Al marge de la Universitat, fou en institucions municipals on va acomplir els seus millors treballs i va ensenyar als seus deixebles. Com a biòleg, com a bacteriòleg, assolí un prestigi excepcional, encara que no sempre indiscutit: és, de tota manera, una de les personalitats científiques de més envergadura de la Catalunya del temps.

Incorporat com a membre a la Secció de Ciències de l’Institut d’Estudis Catalans, publica el 1912 —i als «Arxius» d’aquesta entitat— el seu primer estudi filosòfic: La criteriologia de Jaume Balmes. Aquell mateix any apareix Els orígens del coneixement: la fam, obra que poc després edita en francès i —amb un pròleg d’Unamuno— en castellà. D’altres assaigs posteriors i complementaris són La Méthode Objective (1916), La base trófica de la inteligencia (1918) i La disciplina mental, Filosofia crítica (1917), i Origen de les representacions de l’espai tàctil (1913). La seva producció filosòfica era, en conjunt, i després de la de Balmes, la més sòlida i individuada que sorgia dins l’àrea cultural de la llengua catalana. No va tenir posteritat. L’òptica de Turró, per estar constituïda sobre premisses «científiques», no podia trobar massa continuadors en els medis filosòfics, i, alhora, per la seva ambició «filosòfica», tampoc no els trobà en els medis científics. Però es tracta d’una recerca honesta, d’indagació i d’explicació, resolta sense concessions a les habituals superxeries conceptives dels especialistes del ram. Filosofia fallida, sens dubte: filosofia honrada, també.

Ben mirat, la de Ramon Turró «no arribà» a ser una autèntica filosofia: es quedà en mera epistemologia. «Home de ciència», Turró hagué de subjectar-se en les seves operacions a un empirisme forçós: la dada verificable. En un moment determinat, però, li calgué plantejar-se la qüestió de la validesa d’aquest «coneixement» instrumental: de la manera, científicament vàlida, d’aprehendre la realitat. El seu punt de partida és la noció empírica de la realitat. Aclarir en què consisteix, esbrinar el seu mecanisme, analitzar com s’aconsegueix, serà la seva preocupació. S’atura, per tant, en el mateix cancell de la filosofia: en un estadi previ i preventiu, que és el de la teoria del coneixement.

A diferència dels positivistes de debò, Turró no nega la metafísica, ni tan sols la religió. Està convençut que «lo observable» «es la obra de algo más recóndito» i «irreductible a experiencia»: per això el problema metafísic s’anteposa al mateix problema de la ciència experimental. El problema metafísic existeix. «¿Es soluble, es insoluble? ¿Cabe conjeturar lo que en sí mismo sea, lo que se presupone a la verdad observable?». «Yo no lo sé», contesta, i s’absté de furgar en aquest aspecte del problema. I raona en els mateixos termes i amb idèntiques conseqüències pel que fa al problema religiós. Potser l’home, exasperat per la seva impotència davant uns interrogants tan angoixosos, s’acull «a la fe como a una áncora de salvación, y en vez de explicar, cree». Descartades o ajornades, doncs, la conjectura metafísica i la creença religiosa, s’até a allò que a ell l’afectava com a «científic» i considerava «soluble» —«explicable»—: el problema del coneixement i dels seus orígens.

La teoria del coneixement que Turró exposa en els seus llibres té, també, una base empírica: amb empirisme de biòleg, concretament. Dóna per admès que el problema de si les coses del món ambient són o no són alguna cosa de «subsistent» no ha estat mai un problema per a la humanitat: «les coses són», i ningú no en dubta. Preguntar-se «això que és, què serà?» equivaldria a introduir-se en el vedat de la Metafísica, i Turró declina aquesta possibilitat. El fet obvi és que l’home «coneix» la realitat, i únicament es proposa de saber «com i de quina manera» arribem a un tal coneixement. Intervé, aleshores, el biòleg per a investigar objectivament, amb ull crític i fins i tot clínic, el procés psicosomàtic que desemboca en el coneixement com a «acte de consciència». I comença pel «fet fisiològic»: «la “fam” és l’origen del coneixement». La fam, «sentiment de les avideses químiques no saturades» de l’organisme, desperta en nosaltres, abans que «els sentits ens hagin posat en comunicació amb el món exterior», unes «necessitats electives», específiques, que tractem de saciar instintivament. Amb aquesta «sensibilitat tròfica», es desvetlla la vida psíquica i es constitueix «el subsòl de la ment». El nadó, mitjançant la fam, descobreix que hi ha alguna mena de realitat. Aquestes «sensacions» primàries es van objectivant a mesura que l’individu creix, «per obra d’una experiència complexíssima». A la constatació «fisiològica», Turró afegeix la meticulosa anàlisi psicològica de la primera etapa de la vida de l’individu.

No podem resumir, ací, el detall de les argumentacions de Turró. Ja n’hi ha prou amb el que hem dit per a deduir-ne el camí que segueix: un camí absolutament diferent del que emprenen els «filòsofs» en enfocar les mateixes qüestions. Els filòsofs, naturalment, no prestaren, als punts de vista de Ramon Turró, massa atenció. Els n’allunyava el tipus mateix de fenòmens que adduïa en primer terme: el mecanisme fisiològic. De més a més, moltes de les afirmacions científiques de Turró quedaven sotmeses a rectificació pel mateix progrés de la ciència, i això havia d’aixecar suspicàcies entre els acostumats a les formes apodíctiques de pensar. Les doctrines de Ramon Turró, en part o del tot, potser han caducat, però conserven encara l’arrogància singular del seu afany —poques vegades intentat i mai no assolit— de conciliar i unir la ciència experimental i la filosofia. Fos com fos, constitueixen també «una de les interpretacions biològiques més profundes del kantisme», segons diu Ferrater i Mora, i al capdavall s’empelten en el tronc central d’una filosofia il·lustre.





El lul·lisme


Caldria, per fi, arrodonir aquesta ressenya de filòsofs amb una referència als lul·listes. Ramon Llull mai no deixà de tenir «seguidors» als Països Catalans: la seva personalitat genial, el caràcter al·lucinant de la seva ideologia, i la circumstància de ser una figura excelsa de la cultura catalana de tots els temps, li han valgut una fidel posteritat de glosa i d’estudi. Sense comptar-hi, és clar, les adhesions clericals.

En el segle XIX, amb Jeroni Rosselló (1827-1902), el caliu lul·lià de Mallorca torna a abrandar-se. Fou, però, des d’aleshores, més històric que filosòfic: cada vegada més Llull serà vist com a tema d’investigació, i menys com a filòsof cap d’escola, susceptible de fecundar noves especulacions que no siguin ja reiteratives. De tota manera, l’apassionament «teòric» d’alguns lul·listes continua alimentant-se d’una fe il·lusòria en la viabilitat actual d’alguna zona del pensament del Doctor Il·luminat. El fet que Llull es proposés unes dianes religioses afavoreix la suposada revivificació lul·liana i arriba a conferir-li una aparença de vigència: el lul·lisme modern «té un caràcter marcadament apologètic», ha reconegut Josep Miralles Sbert. Els dos més aferrissats propugnadors d’aquest aprofitament actual de Llull foren els sacerdots Salvador Bové (Reus 1869-Badalona, 1915) —El sistema científico luliano, La filosofia nacional de Catalunya, etc.— i Joan Avinyó (Barcelona, 1871-?) —Història del lul·lisme, Moderna visió del lul·lisme segons la ideologia dels neolul·listes hodierns, etc.—, entorn dels quals i de la Revista Luliana (1901-1905) s’aplegaren d’altres eclesiàstics de menys interès i alguns seglars. Aquest estrany i minso moviment s’esfumà aviat. D’altra banda, Llull, acceptat com a representant màxim d’una filosofia «nacional» de Catalunya, és igualment matèria d’exegesi i de panegíric, gairebé sempre des d’interpretacions pro domo o mal païdes, i aquesta actitud la compartiren La tradició catalana de Torras i Bages, el Concepte general de la Ciència catalana de Francesc Pujols o Llull, maestro de definiciones de Diego Ruiz. Llull —filòsof ancestral—, no passava de ser una advocació pia del santoral catalanista, de què cadascú se servia segons la seva conveniència.

Llull va obtenir millors beneficis de l’erudició. Menéndez y Pelayo en els seus Heterodoxos españoles (1880) i en altres llibres, i E. Littré i B. Hauréau en la Histoire Littéraire de la France —que li reserva un volum íntegre, el XXIX (1885)— envigorien i posaven al dia l’atenció «internacional» sobre el Beat mallorquí. G. Gobulovich, O. Keicher, J. H. Probst, A. Gottron, A. Asín Palacios, Haebler, i tants d’altres, se sumaren a l’estudi de l’home i de l’obra, aclarint fets, idees, relaciona i perspectives. Llull retornà a l’actualitat, no com a filòsof, com volia mossèn Bové, sinó com a arqueologia filosòfica i literària.

Mateu Obrador (Felanitx, 1853-Ciutat de Mallorca, 1909) emprèn amb Jeroni Rosselló, el 1901, l’edició de l’opus lul·lià, del qual publicaren tres volums. El 1905, el mateix Obrador n’inicià una altra —«Edició original»—, que s’ha allargat fins al 1950, amb més de vint volums, i en la qual han col·laborat Miquel Ferra, Salvador Galmés, J. M. Tous, R. Ginard i Bauçà, etc. A la mateixa Mallorca natal del filòsof, Salvador Galmés (Sant Llorenç des Cardassar, 1876-1951) es distingí pel seu entusiasme a exhumar i reimprimir textos de Llull i a comentar diverses facetes de la seva figura (Vida compendiosa del Beat Ramon Llull, Viatges de Ramon Llull, Ramon Llull, plasmador del nostre idioma, Dinamisme de Ramon Llull, etc.). Antoni Rubió i Lluch, renovador de la historiografia catalana, donà el 1911 unes lliçons sobre Llull als Estudis Universitaris Catalans, que replantejaren des de l’arrel l’anàlisi i la investigació de tot el que es relacionava amb el polígraf balear. Els estudis històrico-lul·lians, a partir de Rubió i Lluch, prengueren una direcció segura i han donat uns fruits admirables (Jordi Rubió i Balaguer, Ramon d’Alòs, Pere Bohigas, J. Tarré, Carreras i Artau, F. Sureda i Blanes, B. Xiberta, M. de Montoliu, F. de B. Moll, Miquel Batllori, J. M. Madurell, Rosalia Guilleumas, etc.).





Històries de la filosofia catalana


D’altres temes i problemes d’història de la filosofia catalana van rebre la dedicació d’alguns especialistes de la Fi de Segle. Tomàs Carreras i Artau formulà una succinta Introducció a la història del pensament filosòfic a Catalunya (1931), útil com a síntesi, i preparà amb el seu germà Joaquim Carreras i Artau l’obra Filosofia cristiana de los siglos XIII al XV (1939-1943) en la qual tracten detingudament episodis locals i en particular les peripècies del lul·lisme. Ignasi Casanovas S. J., s’especialitzà en Jaume Balmes, les Obres completes del qual publicà entre 1925 i 1927 (33 volums), i a qui dedicà l’extensa monografia Balmes: la seva vida, el seu temps, les seves obres (1932). El mateix P. Casanovas inicià l’edició d’una sèrie de Documents per la història cultural de Catalunya al segle XVIII en els quals donà a conèixer l’epistolari de Josep Finestres, ànima de la Universitat de Cervera durant el Setcents. El seu monumental Josep Finestres: Estudis biogràfics (1932) havia tingut un gairebé inconegut però notable precedent en el sintètic Estudi sobre la filosofia a Catalunya en el segle XVIII (1895) de mossèn Frederic Clascar (Santa Coloma de Farners, 1873-Barcelona 1919). La monografia de mossèn Clascar registrava per primera vegada tot el moviment innovador, en filosofia i disciplines afins, irradiat des de València (Tosca, Berni, Maians i Siscar, Piquer, Eiximeno, Andrés, etc.) i des de Cervera i Barcelona (Finestres, Aimeric, Armanyà, Amat, etc.), així com la pertinàcia lul·lística dels mallorquins (Custurer, Fornés, Pasqual, etc.) en aquella centúria.

D’altres treballs menys importants sobre Ramon Sibiuda, Lluís Vives, Jaume Balmes, Llorens i Barba, precisen en aquells anys la intenció, i no solament erudita, d’establir una consciència, ni que fos aproximativa, de l’aportació filosòfica dels Països Catalans.





19. Les publicacions científiques





Potser hauríem d’arrodonir el panorama amb unes notes sobre la literatura científica. De fet, seria arbitrari de donar a la paraula «literatura», quan va seguida de l’adjectiu «científica», un valor massa literal: les obres que la constitueixen estan mancades, ordinàriament, de tota pretensió estètica, i fins i tot per la seva índole especialitzada se situen automàticament al marge del cercle d’interessos intel·lectuals propis de «les lletres». En el nostre cas, però, ens n’ocuparem per raons ben especials, d’«història social de la llengua». Ja n’hem parlat. El «fet literari» del català a l’època moderna no pot separar-se d’alguns «fets paraliteraris» que tenen per objecte i per protagonista la mateixa llengua: la recuperació cultural de l’idioma no podia limitar-se a la literatura, i la seguretat d’una literatura en català mai no tindrà prou garanties si aquesta literatura no es produeix en un medi de relativa normalitat lingüística; normalitat que demana, no cal ni dir-ho, que també la ciència s’expressi en català. La batalla de l’idioma havia de guanyar-se a tots els fronts o corria el risc de perdre’s.

Recordem que en els primers temps de la Renaixença no mancaren escriptors, sincers en el seu entusiasme per la restauració de les lletres catalanes, que renunciaren d’entrada a l’esperança de la «normalitat» de què parlàvem. Manuel Milà i Fontanals, que havia defensat el monolingüisme català per als Jocs Florals, mai no arribà a convèncer-se que valgués la pena d’utilitzar la llengua pròpia en altres afers no literaris. Encara el 1880 digué: «Sempre havem pensat que entre nosaltres los treballs científics s’han d’escriure en castellà». Però la lògica dels fets imposava tot el contrari. A mesura que la reivindicació de l’idioma progressava, aquell prejudici s’anà esvaint. I a més, de mica en mica, anà guanyant terreny la idea que només en termes de monolingüisme absolut, en totes les activitats intel·lectuals, civils i socials, podria resoldre’s el problema de la supervivència cultural del català. Calia que contra tota adversitat s’escrivís la ciència en català: la ciència i qualsevol altra cosa que calgués escriure.

Les ciències històriques havien de ser l’avantguarda d’aquest procés. És fàcil d’entendre per què. El coeficient «romàntic» de la Renaixença vinculava indissolublement la llengua i la història, en tant que «emocions» col·lectives. És rar l’historiador català del Vuitcents que —si més no, al Principat— no escrigui en la pròpia llengua alguna de les seves obres: no és una excepció el mateix Milà i Fontanals, malgrat tot. Els Bofarull, Josep Coroleu i Josep Pella, Salvador Sanpere i Miquel, Antoni Aulèstia i Pijoan, Josep Balari i Juvany, Fidel Fita, etc., erudits del període renaixentista, es troben en el mateix cas.

Les altres ciències entraren més tard en l’idioma del país: els seus conreadors no se sentiren tan involucrats en el llenguatge autòcton, per l’índole mateixa de la seva labor i, encara, els escalafons acadèmics de l’Estat els obligaven a sotmetre’s al castellà. Però la voluntat s’evidenciava a cada moment. Des de mitjan segle XIX, totes les revistes en català que no eren polítiques o religioses i de vegades fins i tot sent-ho, eren encapçalades pels seus editors amb subtítols que explicitaven el propòsit de ser palestra de les «ciències», tant com de les «lletres» i de les «arts». Des de La Renaixença fins a L’Avenç, des de La Tradició Catalana fins a Joventut, des de La Ilustració Catalana fins a la Revista de Catalunya, el criteri és unànime en aquest punt. En la pràctica, la part de les ciències hi és més aviat insignificant, i les lletres i les arts, la literatura, monopolitzen les seves planes. Però amb l’al·lusió a la ciència fan constar el seu propòsit.

Els metges seran els primers a provar l’adaptació lingüística de la seva ciència en l’òrbita del català renaixent. La Gynecologia Catalana, iniciada el 1898 pel doctor Jaume Queraltó (Sant Andreu de Palomar, 1869-Barcelona, 1932), es presenta com «la primera revista mèdica escrita en llengua catalana». Hi col·laboraren els doctors Segalà, Turró, Serradell Fontbona, facultatius o tècnics molt prestigiosos de la Barcelona del moment. Uns «Arxius de Cirugia» (1901), uns «Anals de Medicina» (1907), la «Catalunya Medical» (1907), la «Revista Mèdica Barcelonesa» (1911), de duració i de qualitat molt relatives, prolonguen l’intent. Sovint s’hi inserien treballs en castellà i en francès: la participació del català en igualtat de condicions era suficient i, en el fons, això és el que es tractava de demostrar. D’altra banda, les col·laboracions indígenes plantejaven i cercaren de resoldre una qüestió filològica urgent: la terminologia pròpia de l’especialitat. Aquesta terminologia era inexistent en català, llengua fins aleshores repartida entre l’ús col·loquial i el literari. És gràcies a aquest esforç col·lectiu que, el 1936, Manuel Corachan (Xiva, 1881-Barcelona, 1942), important cirurgià i un dels principals col·laboradors de les «Monografies Mèdiques» dirigides per Jaume Aiguader, publica un extens Diccionari mèdic. A la Medicina segueix en importància la Història Natural: un Butlletí de la Institució Catalana d’Història Natural, fundat el 1901, i reprès el 1904, aplega monografies i divulgacions de la més diversa espècie —zoologia, botànica, geologia, etc.—, variables quant a la solvència, però utilíssimes com a aportació a la infraestructura cultural de l’idioma. L’excursionisme, que al Principat fou un fillol de la Renaixença, té també la seva premsa en la qual es publiquen informacions geogràfiques i etnogràfiques cada cop més rigoroses. Una Revista Catalana d’Educació, encetada el 1909, recollia els temes pedagògics.

La llista d’iniciatives podria, segurament, prolongar-se. Des de l’angle de la «història literària» no té gaire importància si aquest nucli de publicacions periòdiques era o no irreprotxable en l’aspecte científic. Millors o pitjors, i no foren pas generalment pitjors que les escrites en altres llengües, encarnaren la voluntat de reintegració lingüística i compliren la seva missió de pioners amb força dignitat. El llibre vingué després. El llibre científic en català, modest en qualitat i en quantitat, només comença a consolidar-se a les proximitats del 1939.

El llibre dedicat a la història i a les humanitats, per contra, tenia un camí més segur. Aquesta mena d’estudis arrelaven en una predisposició favorable del públic. El «passat» col·lectiu, la «llengua» i la «cultura» sentides com a tradició, el desig de refer-se de l’esquifiment literari dels segles de la decadència, foren factors de gran pes. Les edicions d’obres històriques, de clàssics antics traduïts, d’autors medievals indígenes, es multipliquen: volums luxosos de tiratge minoritari o de presència normal i preu popular, es difonen a tots els nivells de lectors. En comparació amb qualsevol altra literatura —vull dir: proporcions servades—, la catalana compta, des de mitjan Vuitcents, amb una abundància gairebé hipertròfica d’aquesta mena de llibres. Era inevitable.





Antoni Rubió i Lluch


Antoni Rubió i Lluch representa alhora la culminació i la superació de la historiografia de la Renaixença. Va nàixer el 1856, a Valladolid, on el seu pare, Joaquim Rubió i Ors (1818-1899), residia temporalment. A la Universitat de Barcelona fou deixeble de Milà i Fontanals —el qual va succeir en la càtedra de Llengua i Literatura espanyola— i d’Antoni Bergnes de las Casas. De Milà va aprendre «l’austeritat dels mètodes», «el contacte amb l’erudició estrangera», «l’harmonització del sentit històric amb el sentit estètic deia crítica literària» (Nicolau d’Olwer): és a dir, una preparació ja «científica» de cara a l’erudició. Bergnes de las Casas, hel·lenista, li inculcà l’amor i el coneixement de la llengua grega, l’antiga i la moderna. Si bé es dedicà preferentment i mai no abandonà la història i la crítica de la literatura espanyola —publicà treballs sobre Calderón, Cervantes, fray Luis de León, Menéndez y Pelayo, etc.—, l’herència de Milà i Fontanals també el portà a les investigacions sobre la producció literària autòctona. La formació hel·lenística —la seva tesi doctoral tracta d’Anacreont— li permeté d’acostar-se, amb un instrumental d’investigació acurat, a una altra matèria nacional: la dominació catalana a Grècia durant l’Edat Mitjana. Rubió i Lluch va morir a Barcelona el 1937. Deixava una bibliografia tan extensa com rigorosa. I també deixava una escola, i una escola viva.

Rubió i Lluch es resistí a acceptar com a sinònims «literatura espanyola» i «literatura castellana», i a la seva aula donà entrada, sota la primera d’aquestes fórmules, lliçons sobre les tres literatures romàniques de la Península. En inserir la literatura catalana al programa dels seus cursos, s’obligava a estructurar una visió panoràmica del desenvolupament històric de les lletres catalanes, i així ho féu al seu Sumario de la historia de la literatura española (1901). La discriminació legal que a la Universitat patia la cultura catalana va privar-lo d’anar més enllà. Al marge de la Universitat, Rubió i Lluch pogué completar el seu projecte sistematitzador: les seves lliçons als Estudis Universitaris Catalans, el 1904, memorables pel rigor incisiu amb què plantejava una nova problemàtica, bastiren les bases crítiques i hermenèutiques des de les quals s’havia d’articular una definitiva història de la literatura catalana. Superava, amb això, els intents precedents: Pers i Ramona (1857), Cambouliu (1857), Cardona (1878), Denk (1893), Morel-Fatio (1897).

Rubió i Lluch tingué l’encert de plantejar l’estudi de la «literatura» com un «fet històric», és a dir, impostat en una cruïlla de vinculacions socials, o, si més no, culturals, l’aclariment de les quals contribuïa a donar-li una explicació més profunda. Del seu pacient pas pels arxius, sorgí la publicació de l’enorme bloc dels Documents per a la història de la cultura catalana mig-eval (1908-1921). La «literatura» —la «cultura», en general— queda ací situada en la trama viva de la societat, i no és ja una «història» a part, sinó un ingredient més de la història: un factor del devenir col·lectiu. Els treballs monogràfics del gran erudit abracen, de fet, totes les èpoques de la literatura. De La Crònica del rei En Jaume en el XIVe segle (1907) a El Renacimiento clásico en la literatura catalana (1889) o Joan I humanista i el primer període de l’humanisme català (1919), per citar una mostra de la seva dedicació a la literatura antiga. S’ocupà igualment de la decadència literària i de la Renaixença (pròleg a l’edició de 1902 de Lo gaiter del Llobregat, per exemple) i de molts altres temes. L’aventura dels almogàvers a Grècia centrà una altra sèrie d’obres, no menys nombrosa, que culminà en un corpus documental, d’incalculable transcendència: el Diplomatari de l’Orient català (1301-1409).





D’altres historiadors i erudits


Junt a la figura-clau d’Antoni Rubió i Lluch, d’altres erudits realitzaren una tasca intensa i positiva. Ferran de Sagarra i de Siscar (Barcelona, 1853-Saint-Sulpice-la-Pointe, 1939), a part d’estudis miscel·lanis —alguns sobre els episodis del 1640—, confeccionà un enorme i valuós repertori de Sigil·lografia catalana. Joaquim Miret i Sans (Barcelona, 1858-1919) i Francesc Carreras i Candi (Barcelona, 1862-1937) foren dos doctes medievalistes, d’incansable activitat: el segon, apassionat per la història local de Barcelona; el primer, elaborador d’escrupolosos «Itineraris» d’alguns reis catalans i recopilador —en Sempre han tingut bec les oques— de documents d’escàndol relacionats amb els costums medievals. Jaume Massó i Torrents es dedicà a temes bibliogràfics i literaris (Historiografia de Catalunya en català durant l’època nacional, Repertori de l’antiga literatura catalana, etc.). En aquesta mateixa direcció treballaren també Lluís Faraudo de Saint-Germain (Barcelona, 1867-1957) —sovint amb el pseudònim de «Lluís Deztany»—, Ernest Moliné i Brasés (Barcelona, 1868-1940) i Ramon Miquel i Planas (Barcelona, 1874-1950), els quals editaren o reeditaren un gran nombre de textos medievals amb anàlisis i comentaris històrics i filològics. Manuel de Montoliu (Barcelona, 1877-1962), crític, en les seves aportacions com a historiador (Manual d’història crítica de la literatura catalana moderna, 1922; Goethe en la literatura catalana, 1935; Aribau i la Catalunya del seu temps, 1936; Les grans personalitats de la literatura catalana, 1956-1962, etc.) féu prevaler aquella condició sobre l’erudició, sovint en detriment dels resultats.

L’enumeració d’«historiadors» fóra inacabable si atenguéssim ara al nivell regional o comarcal. La Renaixença havia desvetllat la passió per aquest tipus d’estudis, i els erudits locals pul·lularen. Benemèrits per la seva contribució al coneixement de les glòries i les realitats antigues del país, la majoria d’ells no tenen lloc en aquestes planes. Ací tancarem la nòmina amb unes últimes referències. De Miquel dels Sants Oliver cal destacar, a més dels seus papers sobre la Renaixença —La literatura en Mallorca (1903), per exemple—, Mallorca durante la primera revolución 1808-1814 (1901), Catalunya en temps de la revolució francesa (1914), Historias de los tiempos terribles (1920). Lluís Domènech i Montaner, polític, arquitecte modernista, fou autor d’una Heràldica catalana i d’un llibre polèmic: La iniquitat de Casp. Josep Pijoan es féu universalment famós per algunes ambicioses obres de síntesi, en castellà o en anglès —Historia del Arte, Historia del Mundo, Summa Artis, etc.—, i a Les pintures murals romàniques a Catalunya aprofundí amb particular talent en l’exegesi del vell art pirinenc que ell mateix contribuí a salvar entre el 1905 i el 1909. Sobre la seva amistat amb Maragall, Pijoan escriví El meu don Joan Maragall, feix de records personals, emocionats i vius. Més important fou l’aportació de Josep Puig i Cadafalch a l’aclariment del romànic: Le premier art roman (1928), Les origines de l’art roman (1928), L’arquitecture du IXe au XIe siècle en Catalogne (1928), L’arquitectura romànica a Catalunya (1909-1918) —en col·laboració amb Falguera i Goday—, i, sobretot, La geografia i els orígens del primer art romànic (1930). I també, en matèria d’història de l’art, són d’un extraordinari interès els treballs de mossèn Josep Gudiol (Vic, 1872-1931), especialment La pintura mig-eval catalana, Els trecentistes (1921-29) i Els primitius (1927-29).





20. Les traduccions





La necessitat objectiva de les traduccions es feia cada vegada més evident. Amb elles es vehiculava una saníssima osmosi intel·lectual que acostava la literatura catalana a les altres d’Europa, i oferia al públic una possibilitat de lectura totalment nova en el seu propi idioma. Traduir fou la manera més pràctica de subvenir a determinades i profundes carències de la literatura local. I a la tasca de traduir s’aplicaren, en un moment o altre, la majoria dels escriptors de l’època, des de Maragall a Pompeu Fabra, des de Maria Antònia Salvà a Santiago Rusiñol, des de Casas-Carbó a Lluís Faraudo. Sembla com si es volgués traduir-ho «tot»: clàssics i moderns, autors de primera fila i autors de tercera o quarta, de dretes i d’esquerres, populars i minoritaris. Una ullada al catàleg de la Biblioteca Popular de l’Avenç serà suficient per a fer-nos-en una idea: Andersen, lord Avebury, Bisson, Björnson, Chateaubriand, Dant, Descartes, Emerson, Erckmann-Chatrian, Flammarion, Giacosa, Goethe, Goldoni, Gorki, Ibsen, H. A. Jones, Kalidasa, Ornar Kayyam, Kielland, Leopardi, Littré, Maeterlinck, De Maistre, Sacher-Masoch, Mistral, Molière, Novalis, Ostrovoski, Pascal, Pellico, Perrault, La Rochefoucauld, Rostand, Ruskin, Shakespeare, Sterne, Swift, Tolstoi, Turguèniev, Voltaire, Whitman… I L’Avenç només representà una temptativa parcial. Hauríem de consignar-ne moltes d’altres però n’hi ha prou amb una mostra. Amb el que ja havia estat realitzat, i el que els escriptors de la generació naturalista continuaren realitzant —recordem, per exemple, la Biblioteca d’Humanistes de Pin i Soler (Vives, Maquiavel, Erasme, Moore, etc.)—, la suma total és impressionant.

D’altra banda, les traduccions es fan, generalment, amb un gran sentit de responsabilitat literària. És clar que la traducció per llengua interposada encara era freqüent, com a totes les altres literatures romàniques d’aleshores, quan es tracta d’idiomes «perifèrics» a la moderna cultura europea. Apel·les Mestres fa les versions de poesia xinesa a través de mediacions franceses o angleses. Obres russes, escandinaves i orientals, arriben per conductes similars. Però es tendeix a la traducció directa. I especial transcendència tingueren en aquest ordre de coses dues iniciatives que fructificaren esplèndidament en el futur: els llibres de l’antiguitat hel·lènica i els de la Bíblia començaren a ser traduïts sobre l’original i ja amb una pruïja de severitat filològica. És Rubió i Lluch qui obre el foc: les seves traduccions d’Anacreont, de Safo, són «directes» del grec, per primera vegada en català. Quan Maragall tradueix en vers els Himnes homèrics, compta amb unes versions prèvies, en prosa catalana, «directes», de Pere Bosch i Gimpera. Per la seva banda, l’Església s’havia acontentat, per a les Escriptures, amb traduccions de la Vulgata. Mossèn Frederic Clascar s’encarà, també per primera vegada, amb el text hebreu, i un gran hebraista, dom Bonaventura Ubach, creà el grup d’escripturistes benedictins de Montserrat. D’aquesta doble iniciativa n’haurien de sortir, a la llarga, empreses tan importants com la Fundació Bernat Metge, la Fundació Bíblica Catalana i la Bíblia de Montserrat.

Cal reconèixer que, fonamentalment, les traduccions són realitzades per literats de prestigi reconegut, que hi posen un esforç tan insigne com el de la seva producció original. En parlar de poetes i prosistes, hem fet més d’una menció de les traduccions que dugueren a terme. Joan Maragall traduí fragments de Nietzsche, poemes de Goethe, l’Enric d’Ofterdingen, de Novalis. Josep Lleonart féu versió del Faust, el Torquato Tasso i alguna cosa més del mateix Goethe. Els traductors de Shakespeare foren molts: Cebrià de Montoliu, Salvador Vilaregut, Artur Masriera, Diego Ruiz, Magí Morera i Galícia, Carme Monturiol. Casas-Carbó, amb l’ajuda de Fabra, adaptà Espectres d’Ibsen i, pel seu compte, diverses narracions de Masoch i de Tolstoi. Chateaubriand, Nathaniel Hawthome, Ruskin, Oscar Wilde, Anatole France, passaren al català de mans de Manuel de Montoliu. Cebrià de Montoliu, que havia donat un Macbeth molt acurat, tradueix també les Fulles d’herba de Walt Whitman i uns assaigs d’Emerson. Joaquim Ruyra s’entreté amb Molière, i també amb Erckmann-Chatrian, Scribe, Charles Nodier. Rusiñol dóna la seva llengua pintoresca i el seu humor personal als Tartarin del seu amic Daudet. I no parlem de les traduccions de poemes, perquè gairebé no hi ha cap poeta català que no hagi provat l’exercici de recrear en la seva llengua una obra lírica escrita en una altra. Cal destacar les versions de Mistral fetes per Maria Antònia Salvà, i la de l’Eneida, de Llorenç Riber.

De dos traductors excepcionals convé fer una cita a part: Frederic Clascar i Lluís Faraudo. Quan valorem una traducció, més que per les virtuts de fidelitat a l’original, per la gràcia literària diguem-ne autònoma del resultat, és costum qualificar-la de «monument d’idioma»: el traductor, en efecte, refà l’obra aliena amb la llibertat creadora d’un treball «propi», i va més enllà de la mera equivalència. Clascar, que havia posat en català una part dels Evangelis, publica, el 1915, una versió del Gènesi i el 1918 una del Càntic dels Càntics; a la seva mort, dels seus papers inèdits se’n pogué trobar encara una altra i completa de l’Èxode (1923). Especialment en els llibres de l’Antic Testament, Frederic Clascar aconseguí moments d’augusta plenitud expressiva, amb el recurs infal·lible d’un llenguatge suculent, sovint no gaire acadèmic, amb un punt d’aspror silvestre, voluptuós del so i de la semàntica, i sempre ajustat a l’esperit i a la lletra de l’escriptura hebrea. Lluís Faraudo, avesat als papers medievals, aprofita aquesta experiència lingüística per traduir Rabelais i retraduir Turmeda. Ho feia, no en el català normal del seu temps, ni en un català decoratiu com el de Clascar, sinó en un pastitx medievalitzant, saborós i llibertí. La disputa de l’ase, d’Anselm Turmeda, s’ha perdut en el seu original català, i només en resta una versió francesa del 1544: Faraudo —Lluís Deztany— intentà una reconstrucció del que hauria pogut ser, aproximativament, l’escrit del frare renegat. Amb Rabelais, en cercar la simulació medievalista, pretenia de donar al lector català la mateixa impressió de llengua arcaica que el lector francès d’avui sent davant el Gargantua i el Pantagruel. Les versions de Faraudo de Saint-Germain exigien molt enginy i molta erudició —i una concepció de la literatura, en el fons, molt dins la línia del seu admirat Rabelais.





II. La plenitud del Noucents


(1911-1931)





1. Institucionalització d’una «nova» cultura





Un període constituent


De fet, és a partir de l’abril del 1907, quan Enric Prat de la Riba ocupà la presidència de la Diputació Provincial de Barcelona, que la cultura catalana renaixent entra en vies d’institucionalització. La situació es consolida més tard, el 1914, en constituir-se la Mancomunitat de Catalunya, també presidida pel mateix Prat. Tota la intel·ligència i tota la voluntat d’«home de govern» que hi havia en Prat de la Riba es posaren al servei d’aquella modesta possibilitat. Fins a la seva mort, el 1917, menà personalment les regnes de la política catalana i va treure un gran partit dels escassos mitjans de gestió que li permeteren de controlar. Ha estat anomenat «el Seny Ordenador de Catalunya», i la fórmula, més aviat engolada i molt noucentista, no deixa de ser justa. I convé insistir en el fet que ell, home format en l’esperit del Vuitcents, amb una vena netament romàntica en la seva ideologia, es va convertir, des dels seus càrrecs oficials, en l’agent més decidit i hàbil del Noucentisme.

Advertirem que Prat de la Riba només veia en el Noucentisme propugnat per Eugeni d’Ors el suport conceptual, doctrinari, d’un programa d’acció que convergia amb el seu: donar una plena normalitat «europea» a la cultura catalana, i aconseguir-ho, si era possible, com una obra de govern. Des del punt de vista de l’eficàcia positiva, no era altre el postulat fonamental que predicava Xènius en el seu Glosari —el glossari que el mateix Prat acollí a les planes del seu propi diari, La Veu de Catalunya—: una consigna de normalitat.

Normalitzar, per a aquella generació i en la Catalunya d’aquell temps, no solament era posar ordre en allò que ja existia: encarrilar iniciatives en marxa, codificar l’idioma, rectificar desvaris o esmenar anacronismes. Equivalia també a crear del no-res, o amb poques possibilitats materials i humanes, tot el que feia falta: suplir les deficiències de l’Estat, atendre les necessitats pràctiques de la societat catalana, ampliar-ne el repertori d’ambicions intel·lectuals. L’època de Prat fou un període constituent de la cultura catalana. «Europa» havia estat model i obsessió per als modernistes, però només ara l’apropament i la imitació esdevenien «conscients» i tenien una autèntica consistència fecunda. I tot això sense retallar res del principi purità del «nacionalisme». Com observa Maurici Serrahima, «Prat deia que per a arribar a ésser nosaltres mateixos ens calia passar pel camí d’ésser com els altres», és a dir, «com els altres que havien aconseguit d’ésser ells mateixos».

Prat de la Riba i la Lliga endegaven així les aspiracions de la burgesia catalanista, en les seves inevitables col·lisions amb les rutines de l’Estat i amb les oligarquies que el controlaven. Condemnats a ser «homes constantment d’oposició» (Cambó) dins el marc espanyol, encara que sense renunciar a intervenir-hi, aquests grups polítics es plantejaren el problema de refer el seu país, de promoure la seva organització en un pla d’efectivitat dinàmica, ja que amb això afermaven la seva pròpia empenta de classe. «Aquesta va ésser la jugada d’aquells qui, financers, industrials o comerciants, especialment relacionats amb el ram tèxtil o la petita metal·lúrgia, veien el futur com un desenvolupament pròsper de les empreses, amb l’aportació dels tècnics i dels treballadors del país, o sia com un millorament de l’esforç i del rendiment total dels catalans, baldament fos a benefici principal del mateix grup hegemònic. Per a aquests fins, aquest grup necessitava cultura, formació professional, educació en tots sentits; necessitava un clima de llibertat empresarial, necessitava ordre públic i necessitava el prestigi d’una classe dirigent respectada, d’una veritable aristocràcia. Aquest era el grup humà que políticament es manifestava amb la Lliga». L’enunciat d’Alexandre Cirici és exacte.

Des de la Diputació de Barcelona, des de la Mancomunitat, Prat de la Riba i els seus col·laboradors i continuadors varen dur a terme una sèrie de realitzacions sense precedents, pel seu volum i per la seva intenció, en l’àrea del Principat: nombrosos centres docents, elementals i superiors, laboratoris i serveis tècnics, biblioteques i museus, corporacions acadèmiques. Bastarà dir que, en pocs anys, la fesomia cultural de Catalunya canvià profundament: l’obra de la Mancomunitat, seguida i sostinguda per gent de la més diversa afiliació ideològica i social, es convertí en una plataforma de normalitat com segurament no haurien pogut ni somiar els missioners de la Renaixença. De retruc, el català passà a ser la llengua habitual en càtedres i en revistes, en tràmits i en seminaris, en llibres i en oficines. Els avantatges intrínsecs d’aquella expansió institucional quedaren doblats en aconseguir que la identificació entre el fervor culturalista i la batalla per la llengua esdevingués completa. Un representant típic de l’esquerra local anticatalanista, Àngel Samblancat, als dos anys de funcionar la Mancomunitat, ho admetia en aquests termes: «Esta gente representa aquí la inteligencia, el método, la capacidad. Nosotros representamos la incompetencia, la incoherencia, la brutalidad, los malos modos… Hace poco, la Diputación de Barcelona ha publicado un volumen titulado Guia de les Institucions científiques i d’ensenyança… Si el pueblo lo leyera, los republicanos quedarían sin votos. Ese libro es la justificación de la existencia y del crecimiento de la Lliga». Prat de la Riba, manyós, no va prescindir de ningú —catalanistes republicans com Pere Corominas, catalanistes socialistes com Rafael Campalans, individualitats «extravagants» com D’Ors i Pijoan— per aconseguir els seus propòsits. El resultat no podia ser atribuït al mèrit exclusiu d’un partit: del seu.





Circumstàncies del Principat


Tanmateix, aquest partit i la classe que el nodria, la Lliga i la burgesia regionalista, hagueren de plantar cara, alhora, a l’hostilitat de l’Estat oligàrquic i a la rebel·lia no sempre latent de la classe obrera catalana. El punt culminant del primer afrontament fou l’Assemblea de parlamentaris, el 1917: en aquella ocasió els homes de la Lliga saberen articular l’aliança de les forces menys immobilistes de la política espanyola, i adoptaren conjuntament una actitud revolucionària contra el govern de Madrid. Republicans, socialistes i nacionalistes van coalitzar-se contra el clan que manegava el poder de la Monarquia. Però l’episodi va acabar d’una manera poc brillant, i la Lliga pactà amb l’«enemic» i va intervenir en el nou gabinet governamental espanyol. Per la seva banda, la inquietud proletària s’agreujà des del mateix 1917. Entre el gener del 1919 i el desembre del 1923 es produïren al Principat més de set-cents assassinats «polítics». El terrorisme exercit per les organitzacions anarquistes i el pistolerisme dels anomenats Sindicats lliures ordits per la burgesia, més la descarada provocació oficial, donaven al conflicte un perfil sinistre i sense sortida lleial. Cal afegir a tot això el neguit que hi introduïen, el 1921, els incidents de la guerra del Marroc. La crisi era general: de l’Estat, del règim de la Restauració, de la posició «regional» de la burgesia catalana. I tot plegat anà a parar a la Dictadura del general Primo de Rivera: setembre del 1923.

El catalanisme burgès no veié amb mals ulls la intromissió pretoriana, que garantia l’ordre públic i podia extirpar, sense escrúpols jurídics, el terrorisme anarquista. Però, malgrat les aparences, la Dictadura havia de decantar-se per la defensa dels interessos tradicionals de l’oligarquia latifundista; també, per necessitat, alçava la bandera de l’espanyolisme davant les exigències emancipadores de la perifèria peninsular. A Catalunya, els quadres dirigents foren rellevats immediatament. La Presidència de la Mancomunitat passà de mans de Puig i Cadafalch, home de la Lliga, a mans d’Alfons Sala, supervivent del vell provincianisme polític i antinacionalista confés. La mateixa Mancomunitat fou suprimida el 1925. Les repercussions del canvi en el terreny cultural foren extraordinàries.

Un altre sector de la burgesia catalana accedia als instruments locals de poder (Mancomunitat, Diputació, Ajuntaments, etc.). Tornem a la descripció d’Alexandre Cirici, que puntualitza gràficament el contrast: aquests sectors «basaven llur predomini financer en l’ajut d’organismes oficials. Amb mentalitat monopolista, tenien marcada preferència pels negocis subvencionats (de transports marítims o urbans, per exemple) o per negocis relacionats amb les obres públiques (com el ciment, per exemple). Aquest grup estava interessat en tot el contrari de l’altre. La cultura li feia nosa, perquè sentia que una promoció popular acabaria esbandint-la. La formació professional la deixava indiferent, atès que els seus negocis es feien important masses de peonatge». Amb la Dictadura, aquesta burgesia arrabassà a l’altra «el seu món institucional a mig fer» i el destruí. La proscripció del català com a llengua oficial, co-oficial o simplement pública, no tardà a ser decretada.

Entre el 1923 i el 1930, la paràlisi política imposada per Primo de Rivera amb prou feines si emmascarà l’evolució real que es produí en la societat catalana enfront de les qüestions essencials. La Lliga, conscient d’haver fet un pas en fals, marcà les seves distàncies amb la Dictadura. Quan les subvencions econòmiques dels organismes locals per a la cultura catalana van ser suprimides, alguns mecenes van fer-se càrrec d’iniciatives més importants: l’ajut de Francesc Cambó, el de Rafael Patxot i Jubert, i d’altres, permeteren, efectivament, la continuïtat o la iniciació de treballs d’exemplar transcendència (publicacions de l’Institut d’Estudis Catalans, dels Estudis Universitaris Catalans, etc.; Fundació Bernat Metge, Fundació Bíblica Catalana, Fundació Patxot, etc.). La consigna «Catalunya endins!» fou llançada per intel·lectuals, com Joan Estelrich, íntimament vinculats a la Lliga. «Catalunya endins!» constituïa una invitació al replegament fèrtil, a la tasca silenciosa i eficaç, a l’autoconcentració: ja que no eren possibles les sortides a la superfície política, calia aplicar tota l’energia a la feina intel·lectual. Amb això es potenciaria el fet consumat d’una cultura catalana sòlida i independent, vàlida per ella mateixa, sortida de la voluntat de Catalunya malgrat les adversitats. Mai com aleshores —constata un testimoni tan poc sospitós com Bartomeu Soler— no es vengueren tants diaris en català, es tiraren tants exemplars de llibres en català, es van poder mantenir sense angúnies les temporades de teatre en català… La reacció popular semblava sana i vigilant.

La reacció popular, tanmateix, havia d’anar més enllà. La Lliga va perdre la seva posició dominant dins el moviment nacionalista. Després de 1917, en accentuar-se el col·laboracionisme de la Lliga amb el Govern, les possibilitats de dissociar catalanisme i conservadorisme augmentaren notablement. Una gran massa de gent, sincers militants dels partits d’esquerra —republicans— espanyols, però també sincerament catalans, sentimentalment «catalanistes», pogueren aleshores enrolar-se en un catalanisme ja redimit de la tara «conservadora». L’ex-coronel Francesc Macià, protagonista dels fets de Prats de Molló (1926), confereix una pinzellada heroica al nou corrent i guanya per a l’esquerra catalanista nombroses simpaties. A la caiguda de la Dictadura, el crit de «Visca Macià!, Mori Cambó!» indicava la cancel·lació del monopoli de la Lliga i una nova orientació del Catalanisme. Indicava, sobretot, que la decisió majoritària era clara: els esdeveniments immediatament posteriors ho certificaven. El 1931, la cultura catalana, a conseqüència de la victòria electoral, recupera les trinxeres que havia bastit Prat de la Riba i que havien estat inutilitzades o enrunades. La continuïtat, sota el trauma de règim que aleshores es produí, estava salvada.

La Generalitat no va ser menys sensible que la Mancomunitat a les necessitats de la cultura catalana, i el treball fou reprès el 1931. L’idioma recobrà les seves posicions oficials, i les millorà. Tots els afanys i totes les suors esmerçades a aconseguir-hi una normalitat social —per a la literatura, que és el que ens interessa aquí— semblaven consumades amb èxit. El que s’esdevingué després ja pertany a un altre capítol d’aquesta història.





La resta del mapa


Ni les Balears ni el País Valencià, i encara menys el Rosselló no van viure la mateixa efervescència cívica, i per tant, tampoc no van ser paral·leles les seves evolucions culturals. A les Illes, un tebi regionalisme catalanitzant començà a irradiar des de les minories lletraferides, bé que sense assolir una autèntica penetració popular. De tota manera, allà hi havia un ferm supòsit «literari»: l’Escola mallorquina il·lustrada amb els grans noms de Costa i Alcover. L’Escola perdura i, sense sortir de la seva petita tradició, es descobria amb notòries afinitats respecte a les tendències que el noucentisme introduïa en la poesia catalana del Principat. Més «aïllat» que el de les Illes fou el modest món literari autòcton del País Valencià: fins al principi del segle XX encara eren vigents els tòpics més rebregats dels Jocs Florals vuitcentistes. Cap al 1907, però, s’inicia en la societat valenciana un lleu però decidit corrent nacionalista dins el qual la problemàtica de la literatura indígena aconsegueix un reajust més seriós. Els poetes joves d’aleshores —Miquel Duran de València, Jacint Maria Mustieles, Daniel Martínez Ferrando— es feien porosos a les seduccions de la literatura del Principat i tracten de situar se a un nivell d’actualitat en funció del que s’hi esdevenia. Al Rosselló, la influència francesa —lingüística, cultural— havia estat molt intensa i els gèrmens de la Renaixença no trobaren un ambient massa favorable. Però la fidelitat literària al català no es va interrompre i a les primeres contribucions de Justí Pepratx, d’Albert Saisset, de Josep Bonafont, als estudis erudits d’Amadeu Pagès (1865-1952) i de Joan Amade (1878-1949), seguiren rebrots esporàdics i repetits de poesia i prosa, molt «pairalescos», dignes de ser citats: Esteve Casaponce, Carles Grandó, Simona Gay, Edmond Brazès, Abdó Poggi, etc. Josep Sebastià Pons és el gran poeta del Rosselló i amb ell la producció literària catalana de l’altra vessant dels Pirineus entra novament en l’òrbita de la seva vertadera normalitat nacional.

Aquesta normalitat, d’altra banda, va conquerint de mica en mica altres baluards, dels quals el més important és, sens dubte, el de la superació del dialectalisme i, en conseqüència, l’extensió general de les Normes ortogràfiques de l’Institut d’Estudis Catalans a tota l’àrea lingüística. L’Institut les havia promulgades el 1913: el sector més diligent i avançat dels grups literaris de les altres regions no tardaren a acceptar-les, entre picabaralles amb partidaris de criteris passatistes i diferencials. Cap al 1931 ja es pot dir que l’actitud antinormalística era, tant a les Illes com al País Valencià i al Rosselló, minoritària i desprestigiada. La pruïja d’una diferenciació regional també perdé terreny. «Molts valencians i balears creuen encara que l’obra d’unificació del català escrit suposaria la supeditació de llurs varietats dialectals al català de Catalunya», advertia Pompeu Fabra el 1920, i contra aquestes reticències, filles d’un mal entès i suspicaç amor propi localista, el filòleg oferia i predicava la solució lògica: que els escriptors valencians i balears emprenguessin «una obra de forta depuració» dels seus respectius dialectes, desterrant-ne els castellanismes i les corrupcions comarcals, i recolzant-se en el model insigne dels clàssics medievals de cada regió, perquè, un cop fet això, «les diferències que encara trobaríem entre el català de Catalunya, el català de València i el català de les Illes es reduirien a unes quantes divergències morfològiques». Amb millor o pitjor fortuna, aquest fou el criteri que seguiren. La unificació de la llengua escrita —base de qualsevol normalitat— obtingué un punt de just compromís. Així es pot veure en la revista i en les edicions de l’Associació per la Cultura de Mallorca, de Ciutat de Mallorca; en les de la Societat Castellonenca de Cultura, de Castelló de la Plana; en la revista Taula (1927) i en els llibres de L’Estel (1928) de València, etc.





2. Delimitació del Noucentisme





També sobre el Noucentisme haurem de fer matisacions i reserves semblants a les que ja hem fet en parlar del Modernisme. Sovint, crítics i historiadors engloben sota aquella designació el període sencer de la literatura catalana que nosaltres hem acotat ací: 1911-1931. De vegades, a tot estirar, alguns escurcen el límit fins al 1920, data en què Eugeni d’Ors, pontífex del moviment, deixa d’escriure en català. És discutible —i nosaltres la discutírem de seguida— la qüestió dels límits cronològics del Noucentisme. Però deixant de banda aquest punt, i tant si s’admet la delimitació 1911-1931 com si es decideix que la que val és la de 1911-1920, sempre hi haurà un risc incòmode de confondre la part amb el tot, si definíem aquests anys com a noucentistes i prou. Evidentment, hi va predominar allò que, en idees i en obres, hem convingut d’anomenar Noucentisme: el Noucentisme i els seus epígons. Però el Noucentisme no arribà a ocupar totalment la literatura catalana de l’època. De més a més, una sèrie d’equívocs subtils fa que, més d’un cop, els crítics bategin de noucentistes coses que no ho són de fet. Avui, amb la suficient perspectiva de temps, podem precisar una mica les fronteres noucentistes i donar a cadascú el que li pertoca. Eugeni d’Ors i Josep Carner, noucentistes arquetípics, foren pràcticament de les mateixes promocions que Joan Puig i Ferreter i que «Gaziel», els quals no tenen gairebé res, o no res, a veure amb el Noucentisme. Com Josep Pla, Joan Salvat-Papasseit, Josep M. de Sagarra, també tenen escassíssims punts de contacte amb els noucentistes o neonoucentistes Joan Crexells, Carles Riba, Agustí Esclasans, Joan Estelrich, de la seva mateixa generació.

És indiscutible que el 1911 es produí un autèntic trencament a les lletres catalanes: simbòlicament el representarien la mort de Joan Maragall i l’ascens d’Eugeni d’Ors a la Secretaria de l’Institut d’Estudis Catalans. Des d’aquell any, els grans escriptors de l’etapa anterior —modernistes o no— «callen» definitivament. Desapareix Maragall, es retira Costa i Llobera, Joan Alcover només publicarà, més tard, els Poemes bíblics, i Joaquim Ruyra continua escrivint amb tanta parsimònia que amb prou feines si es fa notar. El 1906 havia estat un moment crucial: coincidiren davant el públic, en significativa coetaneïtat, l’Enllà de Maragall, les Horacianes de Costa i Llobera, Els fruits saborosos de Josep Carner i les primeres Gloses de l’Ors a La Veu de Catalunya. Fou el punt de flexió, que el 1908 es decantava ja definitivament cap al futur amb l’aparició de La muntanya d’ametistes de Guerau de Liost.

Després del 1911, tot és ja una altra cosa: noucentista o no, però una altra cosa. L’eficàcia ordenadora de Prat de la Riba, les urgències del moment, els aires que arribaven d’Europa, no deixaren ja espai per a l’anarquisme literari, o el reduïen al mínim. Els plantejaments havien de ser molt diferents. Una manera d’encarar-s’hi fou la noucentista; però n’hi hagué d’altres: la de Puig i Ferreter, la de «Gaziel», la de Pla, la de Salvat-Papasseit, la de Sagarra. Buscant amb alguna intenció una primera línia divisòria, potser convindria trobar-la en la generació nascuda entre el 1880 i el 1890: entre aquells anys nasqueren D’Ors i «Gaziel», Carner i López Picó, Puig i Ferreter i Josep Sebastià Pons, Josep Maria Junoy i Agelet i Garriga.

No cal ni dir que aquestes divisòries són un si és no és convencionals. En la nostra exposició no hem vacil·lat a situar en les planes dedicades al Modernisme escriptors com Josep Pijoan, Alfons Maseras, Josep Lleonart o Francesc Pujols, també nascuts la dècada 1880-1890: la seva vinculació directíssima a Joan Maragall ens hi autoritzava. I, al contrari, en el període noucentista hem d’incloure Jaume Bofill i Mates, el Guerau de Liost que amb Josep Carner presideix la primera poesia catalana del segle XX. Bofill i Mates, amb tot, havia nascut el 1878. No hi ha més remei que cedir davant d’aquestes irregularitats si el que es pretén és d’esbossar una sinopsi vàlida, o, en tot cas, útil.

Avançarem de seguida que la segona fornada d’escriptors noucentistes, o bé no-noucentistes però lligats al mateix cicle cultural caldrà fixar-la entre els nascuts del 1891 al 1901: Joaquim Folguera, Eudald Duran i Reynals, Joan Crexells, Joan Salvat-Papasseit, Carles Riba, Josep Pla, J. V. Foix, Carles Soldevila, Josep M. de Sagarra, Joan Estelrich, Ventura Gassol, Ernest Martínez Ferrando, Agustí Esclasans, Ferran Soldevila, Miquel Llor, Marià Manent, Tomàs Garcés… Aquesta promoció comença a publicar entorn del 1920: grosso modo, la vigília o l’endemà de a deserció lingüística d’Eugeni d’Ors. La majoria d’ells, en un moment de sinceritat, haurien pogut repetir la confessió d’Esclasans: «Jo no podré negar mai que sóc un fill del Glosari». El prestigi i la lliçó de Xènius els condicionà la formació, encara que alguns, més tard, aconseguiren d’alliberar-se d’aquesta seducció, i tots, a més, aparentaren renegar-lo, fins i tot en termes vergonyosos. Només uns quants semblen haver-se mantingut impermeables a la suggestió del Glosari: Salvat-Papasseit, Pla, Sagarra, Gassol. El 1901 hem de traçar una nova frontera generacional: els literats catalans nascuts després d’aquesta data, que iniciaren la seva tasca en temps avançats de la Dictadura, escapen positivament de l’esquema que hem adoptat. Els seus criteris són ben altres, com ben altre és el seu horitzó vital i històric i ben altra la gamma dels seus problemes.





3. Eugeni d’Ors





Imperi i destronament de Xènius


Eugeni d’Ors havia nascut a Barcelona el 1882. Ja el 1899 comença les seves col·laboracions en revistes catalanes i castellanes de caràcter subaltern, però ben aviat s’introdueix en algunes publicacions importants que aleshores eren, naturalment, de rigorosa observança modernista, com Els Quatre Gats i Pèl & Ploma. El primer de gener del 1906, La Veu de Catalunya inicia una nova secció, sota la rúbrica Glosari que havia de fer-se famosa i que faria famós el pseudònim de Xènius amb el qual D’Ors la subscrivia.

La glosa era un article breu, concís, epigramàtic de vegades, de tema generalment «intel·lectual» i de to «definitori»: una lliçó diària, ràpida, vistosa i incitant. Des de la seva tribuna periodística, Eugeni d’Ors airejava i valorava les darreres novetats culturals de l’estranger, revisava el panorama literari del país, fantasiejava retalls de filosofia, justificava i corejava les iniciatives institucionals de Prat de la Riba, impartia indulgències i excomunions en nom d’una nova doctrina, ètica i estètica. Amb aquell dietari, que registrava «les palpitacions del temps», donà durant anys als lectors de l’òrgan de la Lliga una ració quotidiana de curiositat, d’enginy, d’amena literatura. En ocasions, una cadena de gloses constituïa unitat independent i passava al llibre: aquest fou l’origen de les narracions La ben plantada i Gualba, la de mil veus; de les sèries ideològiques Tina i la guerra gran i La vall de Josafat; de la divagació lírica Oceanografia del tedi. Algunes edicions en volum o en quaderns, amb el títol de Glosari, salvaren de la dispersió i de l’oblit molts altres textos de Xènius. El 1950, als trenta anys de la seva fuga, D’Ors autoritzava la impressió de la seva Obra catalana completa, de la qual només ha aparegut un volum amb el Glosari de 1906 a 1910.

La irrupció de Xènius fou un fenomen insòlit: el jove «glosador», que es movia equívocament entre la frivolitat canònica de l’article de diari i l’engolament sibil·lí dels professionals de la metafísica, causà un singular impacte tant en el lector mitjà com en el lector culte. D’Ors era una «sorpresa»: no hi havia precedents, des que començà la Renaixença, d’un escriptor tan dotat per a l’especulació i per a l’esprit. I dic «esprit» perquè, en el fons, aquesta fou —en francès i a la francesa— la gran virtut de Xènius: l’ideal d’una europeïtzació literària que aquí, encara, era apreciada en funció de França. Mig «fisòsof» mig «literat», Xènius obtingué una audiència extensa, fins i tot en sectors que per principi se li haurien d’haver oposat. Per a un primer recueil del Glosari, D’Ors aconseguí un pròleg de Joan Maragall —que no va ser publicat aleshores— i un altre de Raimon Casellas: dos modernistes, doncs, estaven disposats a apadrinar-lo. Això era el 1907. El 1912, Diego Ruiz li va dedicar un petit assaig. El 1914, dos joves noucentistes, Ramon Rucabado i Josep Farran i Mayoral, recullen i tradueixen al castellà una sèrie de «gloses» amb el títol de La filosofía del hombre que trabaja y que juega. En aquesta edició, s’hi inseria, de més a més, un estudi de mossèn Frederic Clascar (sense comptar-hi uns elogis forasters de Miguel de Unamuno i Manuel García Morente). Dos modernistes més hi havien d’aportar un nou ajut de prestigi: el 1918, Francesc Pujols dedica a l’Ors cinc capítols del Concepte General de la Ciència Catalana, i el 1920, Alfons Maseras selecciona i tradueix, també al castellà, un bon paquet de «gloses». Entre la generació posterior, la devoció per Xènius fou inicialment gairebé unànime (Esclasans, Riba, Estelrich, Crexells, Carles Soldevila, Josep M. Capdevila). I fins i tot un escriptor tan allunyat del Noucentisme com Josep Pla, immune per temperament a les toxines orsianes, ha proclamat el seu deute amb Xènius, en l’etapa de les lectures de joventut.

Prat de la Riba, que havia endevinat les grans possibilitats literàries de Xènius i que li obrí les pàgines de La Veu, va tenir fe, també, en la seva capacitat d’empresari cultural. Amb Josep Pijoan, D’Ors fou un dels més directes col·laboradors en la política de cultura que Prat duia a terme des de la Mancomunitat. Fou secretari general de l’Institut d’Estudis Catalans i ocupà diversos alts càrrecs a les dependències d’aquella entitat: amb aquestes o amb d’altres investidures jeràrquiques, va intervenir en la fundació, el redreçament o la incitació de diverses empreses docents i acadèmiques.

Les seves atribucions arribaren a semblar omnímodes, en tant que funcionari, i venien reforçades per la gran autoritat que li guanyava la seva obra d’escriptor i d’ideòleg. L’acusaren de voler ser el dictador intel·lectual de Catalunya i potser no anaven gaire errats: l’heliomàquia —«lluita per les llums»— que D’Ors s’havia proposat només era possible mitjançant operacions de poder, i d’acord amb una planificació rigorosa, i ell tenia a l’abast els mitjans que Prat de la Riba li deixà i un bon repertori de projectes. La temptació era massa gran perquè sabés defugir-la. A la mort de Prat de la Riba, la seva posició dins la Mancomunitat ja no comptà amb una protecció incondicional. D’altres circumstàncies es confabularen contra D’Ors: el seu magisteri, indiscutible, començà a fer nosa als qui havien estat els primers d’aprofitar-se’n. Un anecdòtic embolic d’enveges i de vanitats s’anà teixint al seu voltant. «La fatalitat de la manera de Xènius és crear Xènius petits», anotava Josep Pla el 1919. La conjura, la tramaven els «Xènius petits» i els buròcrates i polítics de la Mancomunitat. D’Ors hagué de retirar-se.

Xènius, doncs, «va morir» el 1920: Eugeni d’Ors es convertí en Eugenio d’Ors i el seu Glosari, successivament, en Nuevo glosario i Novísimo glosario. Per la seva banda, es tractava d’una autèntica «traïció»: deixava d’escriure en català, per «venjança» contra l’hostilitat que li dedicaven els seus deixebles i l’element oficial, i cal reconèixer la falta de lògica de la seva reacció. La seva «retirada» fou seguida d’una allau d’injúries: «trànsfuga», «se fue con la novia rica», «pedant», etc. Els «Xènius petits» que els anys vint etzibaren aquests dicteris contra l’Ors, passat el temps, no tots van poder escapar a acusacions similars: Joan Estelrich, espècimen complet de Xènius petit, acabà sent potser encara més trànsfuga que el seu renegat mestre… El «cas D’Ors» fou tan sinistre com significatiu. Sense entrar ací en el fons de la qüestió, no hi ha dubte que les conseqüències no van ser precisament positives per a la literatura del país: aquesta perdé un escriptor, un dels seus millors escriptors. El que Eugeni d’Ors va escriure després —no morí fins al 1954—, en castellà o en francès, ja no «pertany» a la literatura catalana: i el que escriví fou molt i no gens menyspreable. El Xènius primitiu, el del Glosari del 1906 al 1920, és una peça valuosíssima del Noucentisme català. Avui, distanciats dels prejudicis i de les picabaralles d’aleshores que emmascararen aquest fet, no D’Ors, però sí Xènius resta definitivament considerat com una «figura de popa» de la recuperació intel·lectual de Catalunya i del català.





Noucentisme versus Vuitcentisme


D’Ors fou el líder abanderat de la ruptura amb el Modernisme: amb el Vuitcentisme, en general i en qualsevol-de les seves variants. Rebutjà l’herència romàntica pel seu contingut irracional —«caòtic», «naturalista», «rústec», «misticoide», «indefinit», etc. Una «glosa» especialment representativa, Amiel a Vic, fou triada per D’Ors per a encapçalar el cicle dels seus llibres: l’Amiel de Vic era Francesc Rierola (Manlleu, 1857-Vic, 1908), un afeccionat de la literatura, que deixà un «diari íntim», reflex irrecusable de la mentalitat fi de segle a Catalunya. Aquest Amiel de via estreta adquiria el valor de símptoma local tremendament típic: en major grau, fins i tot, que el més «modernista» dels modernistes de Barcelona. El diari de Rierola consignava amb ingènua diafanitat les preferències i les conviccions d’un home de la seva època. D’Ors era de l’època següent: la posteritat dialècticament oposada. La seva «glosa» a l’inconegut i obscur Rierola traslluïa tot el programa del Noucentisme. Xènius va creure que, amb el nou segle, s’estava produint un canvi de conjuntura cultural.

El Noucents és el contrari del Vuitcents: enfront del «caos», l’«ordre»; enfront de la «natura», la «cultura»; enfront del «rústic», l’«urbà»; enfront de la «mística», la «raó»; enfront del que era «indefinit», el «clar i distint». Etcètera. L’alternança d’inclinacions «clàssiques» i «romàntiques» —més tard, ell mateix, en comptes de «romàntiques» en dirà «barroques»— es perfilava, davant els ulls D’Ors, com una llei històrica constant. Al seu temps, li pertocava ser «clàssic». El Noucentisme seria, doncs, un nou «classicisme» i, a més, D’Ors precisava que el «classicisme» és intrínsecament superior al «romanticisme», segons una axiologia dogmàticament pressuposada. Tota la cultura catalana, des de la Renaixença, havia estat produïda en «un mateix sentit, en sentit de Romanticisme»: «el cas isolat d’un Costa i Llobera no compta». Amb el Noucentisme s’obria l’etapa d’un «classicisme essencial».

Un dels seus punts de referència fou Maragall, «el nostre darrer gran romàntic». D’Ors admirà molt Maragall, però se li oposà en una permanent i no dissimulada polèmica doctrinal. Maragall era el «pànida»; ell era el «geòmetra»: «Geometria versus Pan», tal fou el seu plantejament. D’una banda, totes les vel·leïtats irracionals o irracionalistes, que el déu silvestre xifrava com a emblema mitològic; de l’altra, el rigor racional portat a l’extrem, fins i tot en poesia. En el pròleg a La muntanya d’ametistes, de Guerau de Liost, Eugeni d’Ors dirà expressament: «La Paraula no ha estat mai viva». Per a ell, «la vida no és altra cosa que la perfecció», i potser, alguna vegada, la Paraula arribi a ser —antimaragallianament— «viva» de debò, si el poeta la situa en un estadi sublim de perfecció. Es tracta, evidentment, d’una perfecció «formal», però partint d’un concepte molt ampli de la «forma». D’un poeta de l’Escola Mallorquina, i per tant «formalista», Gabriel Alomar, és la següent anotació: «Un dia vaig dir: “El tercet com a forma de triangulació poètica, no té més que una excusa: la Divina Comèdia”. Record que Eugeni d’Ors va replicar-me: “No, no. La Divina Comèdia no té més que una excusa: el tercet”». I addueixo Alomar perquè es vegi ben clar que el Noucentisme predicat per Xènius anava bastant més enllà que el parnassianisme equànime dels insulars. I per això, el poeta «noucentista» per excel·lència, per a D’Ors, fou Guerau de Liost, i potser el seu entusiasme s’hauria estès fins a Carles Riba si hagués aconseguit la plenitud de les Estances: la poesia pura a la manera de Paul Valéry. En termes més generals, l’actitud de Xènius era d’un intel·lectualisme pur i contundent. Més ben dit: d’un intel·lectualisme irònic. Perquè la raó, per a D’Ors, «no és tota la vida», encara que sí que és «el millor de la vida»: «no és tota la vida», i la resta, per tant, també compta. És la part du feu: la ironia —virtut socràtica: clàssica— consisteix en una afirmació que admet el marge d’una divergència.

Tot això era una presa de posició confiada: quan Xènius decidí de designar-la amb el nom de Noucentisme es deixà endur per l’esperança optimista que el segle —el XX: el Noucents complet, si més no— s’alinearia darrere d’aquelles conviccions concretes. Era una il·lusió petulant. D’Ors es negà a reconèixer-ho fins al darrer moment, tot i que, després del 1920, i d’haver dimitit del català, anà abandonant progressivament l’ús del vocable «noucentista» per a significar el que era més específic de la nostra centúria. El Noucents desmentí Xènius més del que ell volgué acceptar: els «ismes» estètics d’entreguerres, majoritàriament de signe irracionalista, contradeien la fe orsiana en l’intel·lectualisme triomfant. Xènius els va treure importància, i els qualificà de «recaigudes» passatgeres i curables. Més tard, les filosofies existencialistes inutilitzaren definitivament, amb la seva sola presència, aquell olímpic esquema d’un Noucents monocord: en realitat, en aquest segle XX, l’intel·lectualisme no ha estat ni tan sols predominant. No li faltaren a D’Ors escriptors i ideòlegs que convergissin, en altres països d’Europa, amb la seva teoria. Però, en conjunt, això no permetia de parlar del Noucentisme com d’una «vocació» de l’època.

Als Països Catalans, però, la llavor doctrinal de Xènius trobà un terreny extraordinàriament propici. El clima general era, en l’ordre polític i en l’intel·lectual, favorable a l’èxit de les consignes que invitaven a la normalitat. Hi coadjuvava, encara, el fet que els dos poetes màxims d’aleshores, Guerau de Liost i Josep Carner, no eren menys noucentistes que D’Ors, per bé que no s’identifiquessin del tot amb les seves teories. El Noucents, a Catalunya, entre el 1910 i el 1930, oferia totes les aparences d’haver de ser realment «noucentista»: orsià. En això, Xènius no s’enganyava.





Una mena, eficaç, de filòsof


Darrere el Noucentisme, Eugeni d’Ors hi posava tota una «filosofia». Sens dubte, com en el fons de qualsevol altra actitud intel·lectual o artística, ètica o científica, en el fons del Noucentisme hi havia una Weltanschaüng més o menys explícita, però coherent. D’Ors tractà de donar a algunes de les seves qüestions el to d’una exposició tècnica, de filòsof «professional», i ho féu en breus opuscles i comunicacions a congressos del ram: Religio est libertas, Le résidu dans la mesure de la science par l’action, La formule biologique de la logique, Els fenòmens irreversibles i la concepció entròpica de l’univers, etc. Dictà també cursos de conferències de caràcter més ampli —un a Buenos Aires, el 1921, es publicà sobre apunts dels oients amb el títol d’Introducción a la filosofía—, i fins als darrers anys de la seva vida conservà el desig d’estructurar orgànicament el seu pensament: El secreto de la filosofía (1947) fou el resultat final de les seves meditacions, per cert no massa interessant.

D’Ors, però, fou «filòsof» d’una altra manera: el filòsof humil de l’article diari a La Veu, el filòsof del Glosari. Ell mateix, amb honrada alegria, s’avingué a reconèixer que la seva era una «metafísica d’estar per casa». No rebaixava així la dignitat dels problemes ni de les solucions teorètiques que ell s’empescava: es reduïa simplement a assumir el paper catequístic, dirigit a l’eficàcia immediata, que li proporcionava el periòdic. El filòsof es resigna a exercir de mestre d’escola —o gairebé—: la seva «metafísica», tot i ser tan metafísica com la del més saberut dels metafísics d’escalafó, davalla al paper quotidià, al públic indiferenciat i als temes banals. Serà una «metafísica domèstica»: «d’estar per casa», en sabatilles. És el Glosari.

Xènius no inventava el gènere. Tenia precedents, i molt il·lustres, i —sobretot— molt efectius. Intencionadament, D’Ors evocava un model: Voltaire. Refer contra Voltaire el Diccionari filosòfic portàtil de Voltaire és un projecte que el jove D’Ors ja es proposa el 1903. Després ens ocuparem d’aquest contra. Ara ens interessa el procediment. «El Diccionari filosòfic portàtil, típic de l’Enciclopedisme del Divuit, ve a ésser una mena de Glosari», adverteix en els primers mesos de la seva col·laboració a La Veu de Catalunya. I no solament Voltaire. També els humanistes del Renaixement podrien ser-hi recordats. El «filòsof» —això és el que compta— no s’aïlla en la seva torre d’ivori, sinó que integra la filosofia, la seva filosofia, en la vida, o sigui, en un públic sociològicament predeterminat per a la seva lectura: el filòsof, doncs, aspira a ser eficaç. L’eficàcia de l’intel·lectual fou una constant preocupació d’Eugeni d’Ors. Les «renovacions» socials, els «canvis» útils, són inseparables de l’acció intel·lectual dels «intel·lectuals», és a dir, dels «metafísics d’estar per casa». «Els metafísics d’estar per casa acompanyen totes les revolucions i les esculpeixen. Un dia són batejats “humanistes”, i es diuen Erasme; altre dia són batejats “enciclopedistes”, i es diuen Diderot». Xènius ja es veia a si mateix en aquella línia: dins la família dels Erasme i dels Diderot, humanista i enciclopedista a escala «de periòdic», com ho exigien les circumstàncies de l’època. I a la manera d’Erasme i de Diderot, la literatura —la seva literatura— era per a Xènius un instrument: una arma. En l’àmplia estratègia de la normalització de la seva societat, l’home de lletres té reservat un lloc de combat en l’avantguarda. De combatent i de mentor, alhora. Perquè política i cultura es coordinen: més concretament, la política hauria de subordinar-se a la cultura, i només una «Política de Cultura» tindrà un sentit creador.

Fins a cert punt, Eugeni d’Ors pogué legítimament il·lusionar-se en aquella mena de parentiu amb humanistes i enciclopedistes. S’hi assemblava, és clar, en la disposició primera: polèmica, militant, enrolada en la seva campanya diària per «les Llums». Hi coincidia també en la diversitat i en l’agudesa d’atenció: res no li era estrany, com a tema per a reflexionar o per a decidir, i el seu repertori d’interessos intel·lectuals tenia l’elàstica i proteica multitud de facetes que caracteritzava els grans lluitadors del Renaixement i del XVIII.

Finalment, Xènius es proclamava «racionalista» —i ho era, a la seva manera—, i semblava connectar així amb la millor vena «liberal» del pensament europeu, que els Erasme i els Diderot havien promogut amb triomfal energia. Però és en aquest punt on Eugeni d’Ors s’allunya ja dels seus hipotètics predecessors. L’homologació que ell invocava no era vàlida.





Idees per a una burgesia «a la defensiva»


Els «humanistes» i els «enciclopedistes» representen estadis progressius d’una trajectòria alliberadora, l’arrel «material» de la qual hem de buscar en l’élan de la burgesia europea com a classe ascendent. La situació de Xènius era ben diferent. Tot i que, en termes relatius, la burgesia catalana del principi del XX encara podia considerar-se «classe ascendent» en relació amb les estructures arcaiques de l’àmbit social regit per l’Estat espanyol, no és menys cert que es tractava ja d’una burgesia «a la defensiva» davant traumes i amenaces previsibles. D’Ors n’havia de ser el portaveu. En conseqüència, l’«humanisme» i l’«enciclopedisme» de Xènius havien de tenir, inevitablement, un signe «conservador», més aviat oposat, si no al d’Erasme, al de Diderot. De fet, el Glosari conté gairebé totes les peces de la panòplia de fórmules i d’arguments que constitueixen el cos d’idees del conservadorisme tradicional del Principat, però restaurades, lubrificades, i posades al dia des d’unes premisses culturalistes noves. Malgrat tot el que el podria distanciar, en qüestions teòriques, dels epígons doctrinals de la línia Balmes - Mañé i Flaquer - Torras i Bages - Maragall - Prat de la Riba, Eugeni d’Ors s’instal·la en la mateixa trinxera.

No és difícil d’entendre, doncs, que reclamés de refer contra Voltaire el Dictionnaire de Voltaire: la pretensió era la de «refutar» Voltaire en el seu propi terreny, i amb els seus mateixos mitjans dialèctics, sense recórrer a les argúcies de fons romàntic. Voltaire, no cal ni dir-ho, només era un símbol o una referència: en adduir-lo, D’Ors es referia al gruix del corrent del liberalisme occidental i a les seves seqüeles democràtiques. Els crítics reaccionaris solien embrancar-se sovint en objeccions d’extracció sociològica, religiosa o sentimental. D’Ors defensa la posició conservadora, no en nom de la «societat», de la «fe» o de la «història» —que no s’estava de menysprear, per cert—, sinó en nom de «la Raó». La simpatia que demostra més d’un cop pels escriptors i els ideòlegs francesos de la corda de Maurras és molt significativa. Xènius anunciava l’hora en què havia de sonar «la Marsellesa de l’Autoritat», i predicà la «Santa Continuïtat», i una mena de paternalisme polític que no tenia res d’ingenu. Això explica, de més a més, les vel·leïtats posteriors d’Eugenio d’Ors: les seves afeccions «corporativistes», el seu faible per Mussolini, algunes altres concomitàncies de signe similar. De moment, és a dir, en temps de Prat de la Riba, els criteris i les receptes de Xènius no podien ser més oportuns: encaixaven perfectament amb allò que Prat volia i serviren la classe dirigent amb indiscutible intel·ligència. La «restauració» conservadora que ell va acomplir no va obtenir, però, seguidors. Només Joan Estelrich, teòric oficial de la Lliga fins al 1936, recull parcialment la seva herència.





Corol·lari estètic


Potser seria excessiu afirmar que el programa estètic del Noucentisme era un subproducte d’aquesta actitud sòcio-política. Cal recordar, d’entrada, que no pocs noucentistes declarats discreparen de la Lliga conservadora, i precisament el partit Acció Catalana, fundat el 1922 en franca oposició a aquella, va ser presidit per Jaume Bofill i Mates i reuní el bo i millor de la intel·lectualitat catalana de l’època. Però la profunda influència personal de Xènius era determinant i les distincions de matís, tant com les hostilitats de grup i de disciplina, no esborraven una afinitat. La vocació d’ordre, el culte del cànon, el gust per la regla, al nivell literari, van ser compartits per tots els «noucentistes» —els quals, en el fons, són noucentistes precisament per això. Quan Xènius escriu que «tot el que no és tradició és plagi» i aixeca la bandera del «classicisme», no fa més que reflectir conviccions generals, anhels convergits, una difusa unanimitat.

L’art arbitrari que D’Ors propugnava és l’art que practicaven Josep Carner, Guerau de Liost, López-Picó, i el que havien de practicar després Duran i Reynals, Carles Riba, Agustí Esclasans, Carles Soldevila. Durant molts anys, la literatura catalana es desplegà sota la pressió preferent d’aquests estímuls. En acabar-se el «pontificat» de Xènius, la substància del seu magisteri perdurà convertida en obvietat. Carles Riba gosà dir —en Els Marges— que la seva va ser «una generació per a la qual el Glosari ja no significa res d’íntim i de conviscut», però així negava una enorme evidència. La repugnància davant la «traïció» lingüística de l’Ors no aconseguia d’amagar el fet d’una filiació directa respecte a la seva obra.





4. Factors d’estabilització





La incitació orsiana a la normalitat era una autèntica Kulturkampf d’ambicioses proporcions. Es plantejava, també, com un pla peremptori. «Au!, de pressa, de pressa!, vinguen Museus, vinguen Acadèmies, vinguen Exposicions, vinga Cultura, vinga Educació, vinga Vida Civil…», exclamava Xènius. Una vegada més, la urgència de cremar etapes s’imposava. Només que, ara, tot estava subjecte a una coordinació, tàcita almenys, i s’orientava cap a crear la base estable d’unes realitzacions d’ordre institucional. Un mínim d’estructura permanent podia vertebrar, ja per sempre, l’ascens de la cultura catalana. I exactament aquesta fou la «política» Prat-Ors: una «política pedagògica», sobretot, en el sentit més ampli de la paraula. Implicava tant l’erecció d’escoles primàries, l’ensenyament tècnic i professional, l’orientació de mestres, les biblioteques populars, com la constitució de fons bibliogràfics especialitzats, el foment de la investigació científica, el rellevament dels cossos acadèmics. Tot això era emprès en part per compensar les deficiències de l’Estat en la seva funció cultural. Però més que res es pretenia d’equipar el país amb un utillatge intel·lectual «a l’europea» dins de la seva pròpia tradició: és a dir, consolidar l’edifici incipient d’una nova cultura catalana. Les temptatives anteriors havien estat insuficients: pecaren d’incoherència, els mancà propòsit clar, resultaren contradictòries o puerils i no foren projectades des del poder. Prat de la Riba donà l’empenta i l’ajut que només el poder podia donar, i D’Ors ho decorà tot amb les pertinents justificacions.





L’academització de l’idioma


On es feren més visibles els guanys de la normalització va ser en el terreny lingüístic. Hem d’insistir en el fet que la llengua és, inflexiblemnt, l’objectiu essencial: la cultura que es volia promoure ha de ser cultura «en català». I en aquell moment, per una imperiosa exigència material, es féu inajornable l’academització de l’idioma. Pompeu Fabra havia preparat el seu «sistema»: codificació gramatical i depuració lexicogràfica. Aquesta «reforma», que el sentit comú i la utilitat pràctica haurien aconsellat en qualsevol moment, prenia una particular actualitat dins els processos normalitzadors del Noucentisme. I la reforma de Fabra reeixí. I havia de reeixir perquè era lògica, justa i oportuna. N’accelerà la instauració el suport oficial que Prat de la Riba va donar-li amb la seva autoritat personal i amb la de les institucions que anava bastint. Fins al 1913, les «normes» ortogràfiques de Pompeu Fabra havien estat una proposta privada per a la solució de determinats problemes lingüístics del català: aquell mateix any, en adoptar-les l’Institut, van convertir-se en un ordenament gramatical de validesa absoluta, obligatori a les dependències culturals i burocràtiques de la Mancomunitat, i de retop, admès sense discussió per entitats i publicacions de tota espècie. L’Institut avalà el Diccionari ortogràfic del 1918 i el Diccionari general del 1932, que aparegueren amb la signatura de Fabra. Les gramàtiques del mateix Fabra, tant si eren editades sota els auspicis de l’Institut com si no ho eren, aconseguiren la mateixa obediència general. Si més no, el desig dels escriptors i dels editors era de sotmetre’s als seus preceptes.

Les «regles» i les «orientacions» de Pompeu Fabra, òbviament, incidiren sobre uns usos literaris de l’idioma més o menys anquilosats, i la implantació hagué de tenir efectes revulsius. A la llarga, estaven destinades a suggerir un rigorisme metòdic i una mica eixut: fou cap als anys 30 quan això s’esdevingué, i a determinats escriptors d’aquests anys se’ls podria retreure, amb justícia, una certa «superstició de la gramàtica», com acusava Salvador Espriu. «El català de la tercera dècada del Noucents no s’assembla ja massa al dels seus començos», recordaria D’Ors el 1950: el Glosari, segons el seu autor, encara pogué estalviar-se les «arbitrarietats per massa pedantesques» que afligiren la llengua literària posterior. També Josep Carner es mogué dins una llibertat idiomàtica alegre i elàstica. D’Ors, i Carner, i la majoria dels noucentistes de la primera fornada, «seguiren» Fabra, però sense renunciar a jocs, a experiments i a llicències que els permetien, indiscutiblement, una major mal·leabilitat d’estil. A mesura que anà passant el temps, la preocupació dels escriptors per la «correcció» es féu insistent —d’altra banda, correlativa a una «intel·lectualització» més accentuada de les intencions literàries—, i entre els escriptors de la generació de Carles Riba la llengua arribà a ser un material limitat, incolor i rígid: el mateix Riba, Carles Soldevila, Agustí Esclasans, Cèsar August Jordana, van escriure un català asèptic, d’una diafanitat acadèmica immaculada, fins i tot amb el risc d’allunyar-se fredament del sentit viu del costum col·loquial. Els literats menys «intel·lectualitzats», com Josep M. de Sagarra i Josep Pla, titllats d’«incorrectes», conservaran, en canvi, la gràcia, la força i la lluminositat de la paraula domèstica, del gir popular, de la riquesa instintiva de les comarques.





La professionalització de l’escriptor


Simultàniament, hi despunta un altre signe inequívoc de maduresa: comença a perfilar-se la figura de l’home de lletres en la seva condició «normal», és a dir, com algú que fa de l’escriure un ofici. La Renaixença s’havia nodrit de la bona voluntat i dels lleures impunes de gent sense gaires angúnies financeres: clergues, rendistes, propietaris rurals, catedràtics. Cap a la fi de segle, al costat del lletraferit diguem-ne burgès, apareix el «bohemi» de penosa subsistència, i l’un i l’altre, en curiosa companyia, militen en el Modernisme. De vegades fins i tot es dóna el cas mixt del bohemi ric, com Rusiñol. El denominador comú de tots ells fou el caràcter aleatori de la seva ocupació literària: o s’hi dedicaven a estones perdudes, o l’assumien sense recompensa congruent. En qualsevol hipòtesi, s’hi implicaven sovint la frustració, el rendiment mediocre, l’escassa serietat professional.

L’ideal de «normalitat» comportava la correcció d’aquell estat de coses en la mesura que fos possible. Objectivament, era problema de públic. «Els escriptors en llengua catalana, dominen el nostre públic?», es preguntava Joan Alcover el 1910; «tenim parròquia bastanta, en competència amb els estranys, per viure de la ploma?». La «competència» que el poeta mallorquí sembla al·ludir no hi comptava: a l’escriptor en castellà de l’època tampoc no li era fàcil de viure de la ploma. Però no hi ha dubte que, tot i que ja s’havia guanyat molt de terreny, la literatura catalana renascuda encara no disposava d’una clientela tan extensa com perquè la remuneració de l’escriptor fos possible en termes de mercat. «Per això la nostra literatura», dirà caricaturescament Josep Pla, «no pot ser res més que una cosa de capellans, de candidats a capellans i de senyoretes. Vull dir, de persones que han nascut per a l’habitualitat del sacrifici sistemàtic».

L’important, tanmateix, era que, a pesar d’aquestes perspectives tan magres, s’intentés de superar l’amateurisme literari i que l’escriptor aspirés a ser només —o bàsicament— escriptor. Hi hagué qui, com Eugeni d’Ors, va disposar d’uns avantatges excepcionals. Hi hagué també qui, com Agustí Calvet, dimití provisionalment davant la migradesa dels guanys previsibles. «Voltada pertot arreu d’un bosc de fàbriques i xemeneies, i feta Barcelona un formiguer de botigues i despatxos que remenaven milers de milions», escriu «Gaziel», «en aquella esquifida horta de la literatura catalana no hi voleiava, en canvi, ni una trista pesseta». Les condicions econòmiques en què la majoria dels escriptors havien de treballar eren més aviat estretes. «L’estrany no és que a Catalunya s’escrigui tan poc», exclamava Esclasans, el 1930; «l’estrany és que encara s’escrigui!».

Però s’hi escrivia i l’escriptor anava deixant de ser un aficionat. Hem de tenir present, amb tot, que justament aleshores i per raons intrínseques d’estètica —comunes a totes les literatures occidentals— la producció literària catalana tendia cap a un minoritarisme evident. «Amb un bri d’exageració, podríem dir que tots els qui llegim som especialistes: o bé escrivim, o bé hem escrit, o bé ens preparem a escriure», observava Carles Soldevila. Això agreujava una situació que ja venia viciada pel fet que la llengua continuava sent «subalterna», fins a cert punt, en els costums i en l’oficialitat. La «literatura» catalana depenia, en la seva solidesa social, de l’extensió de la lectura en català. El periodisme i el mecenatge, d’alguna manera, van ser recursos que suplien la modèstia dels ingressos derivats del llibre. Sobre aquestes bases, dèbils però animoses —i animoses per una decisió tossuda dels mateixos escriptors—, s’establia l’«home de lletres» català: l’«home de lletres» en català.





L’expansió de les publicacions


I la «lectura» anà creixent. Les publicacions periòdiques proliferaren: n’hi havia de tota mena. Naturalment, eren en català les que feien de portaveus de la política catalanista o simplement catalanoide —és a dir, espanyolista, però d’orientació favorable a la llengua del país. La política, al Principat, durant les tres primeres dècades del segle XX, es veié condicionada decisivament per la qüestió de la llengua. Junt a les revistes i els diaris de combat sorgiren papers, també d’aparició regular, que atenien necessitats d’índole molt diferent: professionals, tècniques, científiques. Tot això ja venia del període anterior, però ara s’incrementa. Pot dir-se que, malgrat tots els entrebancs estatals i la modèstia dels mitjans, cap al 1930 no hi havia un sector «viu» en la societat catalana que no tingués el seu òrgan d’expressió en català: biòlegs i financers, industrials i jugadors d’escacs, decoradors i filòlegs, eclesiàstics i puericultors. Els setmanaris satírics i infantils augmentaren notablement. La llengua, doncs, s’introduïa en els més diversos sectors de l’activitat intel·lectual i paraintel·lectual. Si el llibre encara circulava en tiratges limitats, l’abundància de diaris compensava d’alguna manera aquesta difusió restringida i li aplanava el camí per a millors probabilitats. La literatura, per tant, anava beneficiant-se de reforços marginals.

Mereixen ser citades amb especial respecte unes quantes revistes que, per la seva singular dedicació a la literatura, i per haver-la servida amb notable dignitat, jugaren un paper important en la vida intel·lectual catalana d’aquells anys. No hi ha dubte que la més representativa fou La Revista, fundada el 1915 per Josep M. López-Picó, i en la qual intervingué, fins a la seva mort, Joaquim Folguera, inspirador i col·laborador regular. La Revista presentà sempre uns sumaris d’amplitud generosa pel que fa a la procedència nacional i ideològica dels textos publicats. Dedicà gran espai a les traduccions de poesia, teatre i assaig, tant de clàssics com de moderns; en les seves planes convivien alguns supervivents del Modernisme i molts representants del Noucentisme, i hi trobaren acollida les primeres inquietuds de l’avantguarda i els primers passos, insegurs encara, de la generació del 1936. Però López-Picó era un noucentista declarat, i Folguera pertanyia a la segona fornada de la mateixa tendència: La Revista hagué de reflectir, per tant, aquest origen amb una lògica preferència. Agustí Esclasans, Ramon Rucabado, Josep Farran i Mayoral, Carles Riba, noucentistes típics, cooperaren còmodament a l’empresa de López-Picó i de Folguera.

De signe no gaire diferent fou La Nova Revista (1927-1936), animada per Josep M. Junoy. Una Revista de Poesia (1925), que al principi va dirigir Marià Manent, s’especialitzà en la lírica més selecta. La «revolta literària» es manifestà en diverses temptatives: Un enemic del poble (1917) i Arc Voltaic (1918), de Joan Salvat-Papasseit; Trossos (1917), del mateix Junoy i de J. V. Foix; L’Amic de les Arts (1927), que controlava J. V. Foix. Afegim-hi, iniciada el 1924 per Antoni Rovira i Virgili, la Revista de Catalunya, d’«alta cultura»: la ponderació, la solvència i el noble eclecticisme dels seus propòsits li asseguraren una autoritat superior i indiscutible.

Una ullada a les editorials hauria de completar aquest esbós dels «progressos» de la literatura catalana durant el primer terç del Noucents. L’editor, en aquells anys, acompleix una missió d’estímul literari que excedia l’estricte camp comercial. Alguna d’aquestes iniciatives tenia encara un fons de mecenatge, com és el cas de l’editorial Alpha, de Francesc Cambó, que publica les obres de la Fundació Bernat Metge, de la Fundació Bíblica Catalana i de la Fundació Hebraico-Catalana. Vinculada al diari de la Lliga —La Veu de Catalunya—, s’inicia l’Editorial Catalana, amb les seves col·leccions «Biblioteca Catalana», d’autors indígenes, «Biblioteca Literària», de traduccions, i «Enciclopèdia Catalana», de divulgació cultural. Antoni López-Llausàs, hereu d’una tradició familiar dedicada a les edicions en català, animà col·leccions de caràcter similar («Univers», «Catalònia», etc.).

Des de Badalona, Edicions Proa —amb Joan Puig i Ferreter com a director—, llança les sèries d’«A tot vent», de novel·la nacional i estrangera, extraordinàriament prestigiades. A Sabadell aparegueren els llibres de «La Mirada», que escolliren Francesc Trabal i Joan Oliver. L’erudit Josep M. de Casacuberta, el 1924, comença a publicar una biblioteca de clàssics catalans de l’Edat Mitjana —«Els nostres clàssics»— dins la seva Editorial Barrino, a la qual seguiren altres col·leccions de variada intenció.

Les referències que acabem de fer se cenyeixen a la literatura estricta i a la seva circulació normal, en forma de volums de preu assequible i destinades a un públic culte de tipus mitjà. Al costat d’aquestes fóra obligat de mencionar —mencionar com a mínim— una altra mena d’edicions: les reduïdes, de bibliòfil, i les anomenades «populars», sense gaires pretensions literàries. El llibre de luxe, en català, que en plena Renaixença havia tingut ja una excel·lent sortida, no decaigué. Les edicions d’abast majoritari respongueren a finalitats concretes: religioses, moralitzants, polítiques, educatives, etc. Treballaven sobre terreny propici i el seu èxit era infal·lible. La «Biblioteca Patufet», per a nens, i la «Biblioteca Gentil», del gènere sentimental, van ser dues insignes creacions de Josep M. Folch i Torres, conformistes i trivials, però que incorporaren immensos sectors socials a la lectura catalana.





5. La poesia del Noucentisme





Imperi de la poesia


En la seva primera etapa, el Noucentisme sembla abocar a un predomini absolut de la poesia. Potser resultava inevitable, això, i el fenomen tindria unes arrels directes en aquell «art arbitrari» que Xènius predica i que tothom vol professar. Joaquim Folguera confessava que una de les seves inclinacions de joventut fou «l’obsessió de la forma». Era una manera de dir-ho. I és ben explícit quan hi afegeix: «Em captiva més la sonoritat d’un Zanné que la profunditat d’un Maragall». En el fons, també podem acudir a unes paraules amb què Carles Riba tractà de definir l’obra de Josep Carner: «uns versos sense altra finalitat que llur mateixa perfecció somrient». L’ideal de «perfecció somrient», en literatura, només trobava una sortida apta: precisament els versos. La poesia o, a tot estirar, el conte. Un noucentista de la segona fornada, però mort prematurament, Eudald Duran i Reynals donà la mesura de tot el que el Noucentisme podia arribar a rendir en prosa de ficció. Les narracions curtes de Duran i Reynals —com algunes de Martínez Ferrando, i com, naturalment, les de Josep Carner (Les bonhomies) o de López Picó— són autèntics poemes en prosa: narracions en les quals la rotunditat i la delícia formals prevalen sobre el contingut de realitat. En tot el Noucentisme hi ha com una mena de por a la realitat: un recel o un desinterès per l’espectacle de la vida quotidiana en les seves facetes més amargues. No serà necessari indicar que amb aquestes aprensions la novel·la era impossible. Com a màxim, quan els noucentistes volgueren acostar-se a una voluntat de realisme, el resultat fou la sàtira, que és el cas d’alguns poemes de Guerau de Liost i de Carner. Però la sàtira, tot i ser realista, no deixava d’incloure un ingredient d’estilització. Estilització era la poesia satírica de Guerau de Liost i de Josep Carner, i ho era també la seva poesia lírica. L’obra es convertia en «estil», sempre: en «forma». La poesia, concebuda com a forma —sobretot com a forma—, fou la preciosa oportunitat de l’art arbitrari. I cal entendre per «forma» tant el mòdul retòric a què el poema era sotmès com el procediment mateix de la poetització. En oposició a la indiferència per la «preceptiva literària» que mostraren els modernistes —començant per Maragall—, el Noucentisme reivindica el cànon constructiu del poema. El sonet, per exemple, va ser proclamat model d’«arbitrarietat». I d’elegància: «el sonet és poesia amb guants», afirma Carner el 1903. L’estrofa d’estructura comptabilitzada, i per la seva intrínseca voluptuositat sonora —retòrica—, s’imposa. I, de més a més, sense sortir del món de la «forma», poetitzar fou per als noucentistes metaforitzar: «estilitzar».





L’art de l’artifici


L’antagonisme Xènius-Maragall —i amb la fórmula orsiana ja reportada— pot ser-nos molt útil per a aclarir el fons de la qüestió. «Un geòmetra lluitava amb un pànida». L’adepte de Pan era Maragall, el pulcre, assenyat i burgès don Joan Maragall; l’amic de la geometria era l’exuberant, dispers i alegre Eugeni d’Ors. La paradoxa «personal» és secundària. No hi ha dubte que, amb tota la seva circumspecció de prohom, Maragall era un pànida, i, alhora, amb tot el seu èmfasi vital, Xènius encarnava el geòmetra. De cara a la poesia, hem vist en què s’especificava la pugna. D’Ors definirà la poesia de Maragall amb el terme acusatori d’«interjeccional». El Noucentisme pretenia de realitzar una poesia «antiinterjeccional»: una poesia que, en lloc de l’espontaneïtat, erigís l’artifici com a valor bàsic del seu propi sentit. La poesia, més que «inspirada» —romànticament inspirada—, serà «construïda» —clàssicament construïda—: el que per a Maragall havia de ser el residu d’un «estat de gràcia», il·luminació o febre, ara és resultat d’una «recerca» tècnica, deliberada i astuta.

En alguns casos, com en el de Guerau de Liost, la «recerca» es feia i es manifestava fins i tot coram populo: no és ja que el poema presenti, en la seva versió inicial, signes clars del procediment, sinó que el poeta no dubta gens a reeditar un llibre —La muntanya d’ametistes el 1933, la primera versió del qual era del 1908— totalment reelaborat, posant davant els ulls del lector les represes del procés creador. D’altres poetes, com Josep Carner, sembla que escriguin al dictat d’una facúndia enginyosa i instintiva que exclou la premeditació, la tenacitat i la llima: sembla que els seus versos neixin d’un do innat, de meravelloses possibilitats, fàcil. Però non vi si pensa quanto sangue costa, que deia el Dant, i fóra temerari de suposar que no era així. D’altra banda, també Carner pateix els escrúpols propis d’una ètica de l’artifici, i en la darrera edició de la seva poesia, datada del 1957, sotmet tots els seus poemes a una revisió exigent. Res més allunyat de qualsevol mena d’espontaneïtat que la poesia catalana noucentista.

El fenomen no és local. Naturalment, al Principat responia a una dialèctica particular: Noucentisme versus Modernisme. Però aquest retorn a l’artifici no deixava de tenir notòries concomitàncies amb diversos moviments coetanis de la poesia europea, i especialment, amb el sector més lúcid del simbolisme francès. Perquè, per «artifici», cal entendre molt més que un simple interès per la «perfecció formal». La «perfecció formal» és potser el seu aspecte menys profund. L’«artifici» és desitjat, amb un major o menor grau d’intensitat, en l’operació mateixa de l’expressió lírica. Poetitzar és metaforitzar, i metaforitzar en un grau de suprema subtilesa. Les paraules, subjectes a una «alquímia de tortura» —per dir-ho amb el circumloqui que emprà l’Ors en el pròleg a La muntanya d’ametistes—, es presten a refulgents síntesis al·lusives. És el principi d’un camí que menarà al que l’abbé Brémond, exegeta de Paul Valéry, reduí a l’etiqueta de «poesia pura».

I en això també hi té la seva part la musicalitat verbal, el sensualisme prosòdic o simplement iònic, els ritmes d’estructura suggerent. Si Guerau de Liost es distingeix per la plàstica densitat de les seves imatges, Josep Carner sobresurt per la fluïdesa i la rotunda gràcia melòdica del vers: López-Picó, molt per sota d’ells, aconsegueix potser un equilibrat domini dels dos avantatges. La poesia catalana, amb aquesta experiència, i amb les admirables obres en què s’encarnava, es reintegra per fi al nivell cronològic que li pertoca: s’«europeïtza» definitivament. En Maragall, malgrat el seu extraordinari gruix «poètic», encara és «anacrònica»: amb Guerau de Liost, amb Josep Carner, amb López-Picó, la lírica catalana se situa a l’altura dels temps. Maragall és gairebé vint anys més jove que Mallarmé, i no ho sembla; Guerau de Liost i Josep Carner s’arrengleraren ja —i de ple— en la normalitat de l’Europa intel·lectualment viva.





Preferències


I per cert que, com un tret privatiu, també podríem assenyalar en els poetes noucentistes del Principat el fons comú, extrapoètic —ideològic— però poèticament significant, del «catolicisme». La «reacció» enfront del Modernisme sembla que tingui també aquesta conseqüència. Entre els modernistes havia predominat l’ateisme sense embuts, d’ascendència o afinitat àcrata; tampoc no hi era insòlit el tipus «indiferent», més o menys agnòstic, estil Rusiñol; i, al costat dels cristians d’estricta observança, abundaven els que, com Maragall, vacil·laven davant les adhesions massa contundents. El Noucentisme fou, en canvi, un intent de recuperació «catòlica». Ho fou, d’entrada, com a actitud «intel·lectual» genèrica, i D’Ors en donava la pauta: la idea de «catolicitat» —universalisme, unitat, tradició romana— encaixa justament amb els esquemes noucentistes. Convé advertir, tanmateix, que es presenta amb una voluntat «liberal» molt diferent de la que havia prevalgut fins aleshores en el sector conservador del catalanisme. Mentre el bisbe Torras i Bages encara proclamava que «Catalunya serà cristiana, o no serà», Prat de la Riba aigualeix aquesta posició en reconèixer que «Catalunya podria ésser lliurepensadora sense deixar d’ésser Catalunya». Pel que fa a la «religiositat» estricta del catolicisme literari noucentista, més aviat sembla reduir-se a una vaga efusió superficial que, evidentment, està mancada del nervi i del patetisme que trobàvem en Verdaguer o en el mateix Maragall, i resta dispersa entre la brillantor de les fórmules sentimentals i culturals, l’apologètica d’aficionats —d’aquí l’èxit de Chesterton els anys vint i trenta— i el fons maurrassià d’un pragmatisme polític mal dissimulat. «Catòlics» van ser Xènius, Guerau de Liost, Carner, López-Picó, Josep M. Junoy; «catòlics» seran la majoria dels neonoucentistes que els succeïren, com Farran i Mayoral, Josep M. Capdevila, Agustí Esclasans, Carles Riba, Joan Estelrich. Només molt excepcionalment, però, es produeix l’enduriment ideològic en aquesta direcció, i el cas de Ramon Rucabado n’és un dels pocs exemples que es podrien citar. En general, les manifestacions teòriques i pràctiques són menys fosques i inflexibles.

Aquest catolicisme té una forta presència en la temàtica de la poesia. Hi coincideix amb una altra propensió marcada: el tema «urbà». De la barreja surt «aquell to ciutadà-religiós, purament per reflex», que Agustí Esclasans anomenava «poesia jesuítica» i que no costa gaire de detectar com a característica dels lírics barcelonins del primer quart de segle. Barcelona —una certa Barcelona, sens dubte— ocupà una gran espai en la literatura catalana de la Renaixença, i això s’accentua en el període modernista. Xènius propaga el «mite» de la Ciutat: de la Ciutat, en abstracte, com a categoria encarada al rústic, a la simple aglomeració —al «campament de pedra» que deia ell—, a la Naturalesa intonsa.

Una mica de tot això se’ls encomana als poetes de la primera lírica noucentista, i aquesta Ciutat ideal —Catalunya-ciutat, de vegades— calia que fos, naturalment, una Barcelona més o menys metamorfosejada. Carner i López-Picó, sobretot, van ser uns poetes entranyablement «barcelonins». Fins i tot Guerau de Liost, tan lligat a la fascinació plàstica de l’espectacle feréstec del món extraurbà —recordem els seus títols La muntanya d’ametistes, Selvatana amor, Ofrena rural—, dedica La ciutat d’ivori a la seva Barcelona adoptiva. Aquest aire ciutadà de la poesia noucentista és perceptible fins i tot quan el motiu del poema no és explícitament barceloní.

I tant aquest aspecte urbà com el religiós, convertits en matèria poètica o poetitzable, passaren a la generació següent, i gairebé no hi ha versificador excel·lent o menor que no els pagui el seu tribut: Barcelona s’havia constituït definitivament en capital literària de la llengua catalana, i el catolicisme seguia sent una obvietat personal per a molts poetes, fets —tots dos— que expliquen aquella perduració. Els darrers badalls del Neonoucentisme podrien fixar-se en textos com el Poema de Barcelona (1949) d’Esclasans i l’Esbós de tres oratoris (1957) de Carles Riba. Tot no vol dir, és clar, que els temes indicats no tinguin també la seva versió al marge de la classificació noucentista (Salvat-Papasseit, Josep M. de Sagarra, J. V. Foix, etc.).

Una altra particularitat que cal subratllar en la poesia del Noucentisme és el restabliment de la sàtira en la seva millor dignitat literària. Als Països Catalans, com a tot arreu, mai no havia deixat d’haver-hi poesia satírica: precisament la poesia satírica hi havia estat una de les poques constants de la Decadència i en les primeres etapes de la restauració cultural de l’idioma. Però aquesta tradició ininterrompuda es mantingué, de fet, al marge dels propòsits que generalment són atribuïts a la «literatura». Els poetes noucentistes rescataren la sàtira del ghetto de la grolleria i de lluita interessada en què s’havia autoreclòs, i la van restituir al lloc que li pertocava.

Potser hi contribuí el gust per la ironia, medul·lar en les maneres del Noucentisme. Res no s’assembla tant a la sàtira com una ironia exacerbada. Sàtires i Somnis són, en efecte, dos dels millors llibres de Guerau de Liost, i en Auques i ventalls i en Bella terra, bella gent, Josep Carner exerceix la seva prodigiosa causticitat, tan fina com violenta. Sorprèn una mica que enmig de l’habitual i progressiva «tensió» lírica, que és la dominant del Noucents poètic de Catalunya, s’obrís pas el realisme de la sàtira. Enfront de l’enrariment cada cop més intens de la tendència metaforitzant, la sàtira s’expressava en termes directes, col·loquials, àcids. De tota manera, la sàtira, a pesar de la seva gloriosa importància, tampoc no hi representa un volum massa considerable. En la segona etapa noucentista, en el Neonoucentisme, només compta amb la magnífica aportació de Pere Quart. Més tard. Salvador Espriu en recull l’herència, encara que amb un signe molt diferent.





L’elegant anglofília


Marià Manent pogué dir de Guerau de Liost que tenia «algo de Dickens i algo de Mallarmé». La invocació de Dickens anava per la banda de l’humor, i la de Mallarmé pel vessant simbolista. Com a definició aproximativa, no podia ser més justa. I bé que Dickens no sembli una «referència» massa acceptable en el camp de la poesia, a l’hora d’indicar fonts, no hi ha dubte que té el seu sentit. Com en tindria respecte a Carner. Carner ha traduït Dickens al català. I Mark Twain. L’«amistat» real o imaginable que els dos primers poetes noucentistes dedicaren als mestres de l’humour anglosaxó havia de tenir conseqüències segures en la respectiva decisió poètica. Però, al capdavall, això només és indici d’una novetat: l’acostament català a la literatura de llengua anglesa.

Aquest acostament sembla problemàtic en Guerau de Liost: és diàfan i fonamental en Carner. «No hi ha dubte que començà un nou període de la moderna poesia catalana», va escriure Carles Riba, «el dia que Josep Carner es posà apassionadament a aprendre l’anglès per poder llegir en el text original els grans lírics de les dues illes»: els grans lírics de les dues illes i, afegiríem, els grans prosistes anglòfons d’una banda i l’altra de l’Atlàntic. La irrigació literària anglosaxona, suaument iniciada per alguns modernistes —més aviat decantats a França i a Alemanya—, suposà, segons Riba, «un eixamplament» i «un alliberament». Trencaven la rutinària tradició francòfila i els seus modestos annexos germànic i italià, que venien de l’impuls romàntic de la Renaixença i del doble afluent modernista i mallorquí. La poesia d’expressió anglesa ampliava l’horitzó de suggeriments tècnics i temàtics dels poetes catalans. I Carner, a més, aprofitava el conducte anglès per connectar amb la poesia xinesa, de la qual féu encantadores adaptacions en Lluna i llanterna.

L’anglofília del Noucentisme mereixeria una atenció molt més acurada i extensa que no ens permeten aquestes planes. Més tard, la seva força no va disminuir gaire. Entre els neonoucentistes predominaren encara models francesos; Riba mantingué el culte goethià i de retop, s’acosta a Hölderlin i a Rilke. Però la poesia anglosaxona hi penetra amb una eficàcia renovada. És fàcil de veure-ho en Josep M. López-Picó i es veu encara més declaradament en els poetes posteriors. De Joaquim Folguera pogué dir el seu col·lega i coetani Esclasans que era «el poeta més autènticament britànic de la jove Catalunya del primer Noucents»: «el nostre màxim poeta de l’elegància». I no deixa de ser simptomàtic aquest aparellament de «britanisme» i «elegància», de cara a la poesia local. Mai no ha estat desmentit per altres lírics igualment impregnats d’estímuls anglosaxons, començant per Marià Manent, el més distingit de tots. A partir de Josep Carner, l’atenció envers la poesia de llengua anglesa, i envers la literatura anglosaxona en general, creix i es fa fecundament útil dins el món literari català. Es multipliquen les traduccions de tota mena. Sense sortir de la lírica, són notables les versions i les adaptacions que de poemes anglesos o nord-americans van fer López-Picó, Folguera, Esclasans —Blake—, Tomàs Garcés, i sobretot Marià Manent, i la inclinació s’estén admirablement als escriptors del 36, entre els quals caldrà destacar Agustí Bartra amb Una antologia de la lírica nord-americana, i Josep M. Boix i Selva amb El paradís perdut, de Milton. És d’advertir, encara, i valgui la notícia tangencial, que el culte a Shakespeare, vinculat als orígens mateixos del romanticisme català, s’hi manté viu i eficaç: els Sonets del dramaturg, ja traduïts per Morera i Galícia, trobaren una altra excel·lent versió en vers —Els sonets de Shakespeare (1928)— deguda a Carme Monturiol i Puig. (Barcelona, 1893-1966).





La repulsa de les velles generacions


Amb tot això, el Noucentisme poètic anava prenent cos d’una manera irrevocable i de mica en mica desplaçava la barreja —o l’aliança— de resistències «renaixentistes» i «modernistes», que de cop i volta es cohesionà en un sòlid i endurit envarament agressiu. Contra el que és habitual en circumstàncies semblants, no van ser precisament els «joves» els qui més van destacar-se en l’atac: la polèmica de generacions i d’estils quedava plantejada, però eren els vells els qui s’hi mostraren incordiants, amenaçadors i agres. En el fons, els noucentistes, fidels a la seva consigna d’«urbanitat» —en totes les accepcions de la paraula— gairebé mai no sortiren de polleguera.

Un text de Folguera, llarg però inexcusable, ens descriu l’anècdota: «En vez de ser los jóvenes que ataquen y se agiten en contra la obra de los viejos, son los viejos los que mayormente se agitan contra la de los jóvenes. El Novecentismo es el blanco de las iras patriarcales y una curiosa gama de acusaciones cae contra él. Conferencias, folletos, articulos y hasta poesías, arrecian contra este movimiento, como si se tratara de la grippe espagnole o del tifus exantemático. Para ellos, novecentista es el poeta que no entienden, y el filólogo que legisla, y el pedagogo tecnicista, etc… Ellos saben que una conjunción copulativa en “i” latina no significa en el lenguaje “absolutamente” ningún trastorno; ellos saben que Mallarmé, Rimbaud, Patmore, Dehmel, Lucini, son menos diáfanos que Carner, Guerau de Liost, López-Picó, Riba; ellos saben que en Italia, hace algunos años, se unificó ortográficamente el idioma suprimiendo “haches” y provocando cambios más radicales que los que ha efectuado nuestro Institut d’Estudis Catalans; ellos saben que la prosperidad material de Alemania y Norteamérica están hechas a fuerza de tecnicismo, y que, en Francia, todas las conciencias vigilantes piden la revisión de sus valores pedagógicos para acabar con la trágica educación sentimental que ha liquidado la guerra europea; ellos saben, por su irrecusable evidencia, todas esas cosas y, no obstante, siguen hablando de que Pompeu Fabra está matando el idioma, de que Josep Carner es cada día más hermético, de que Eugeni d’Ors destruye el espíritu de los alumnos de nuestras Escuelas técnicas, etc». L’hostilitat al Noucentisme es produïa en tots els fronts.

En poesia, concretament, la discrepància prenia un aire molt particular, que, d’altra banda, tenia la seva correspondència en totes les literatures europees del moment: el «simbolisme» i les tendències filials introdueixen a tot arreu un tipus de «poesia» que contrastava escandalosament amb les formes de dicció banals i directes dels darrers esplais romàntics. El retret es unànime: els «vells» —i el públic rutinari que els segueix— «no entenen» els nous poetes, que semblen cada dia més «hermètics». En part per prejudici, en part per mandra mental i sempre en termes grotescos, la reacció contra la poesia incipient —ja no tan incipient si pensem en la cronologia de Baudelaire, de Rimbaud, de Mallarmé, per exemple— adopta formes d’una pertinàcia literalment estúpida. Les podríem documentar a Espanya, a Itàlia, a Alemanya, a Anglaterra, a la mateixa França. A Catalunya també sovintejaren, i —fet que ho agreuja i ho enverina— s’aliaren amb una oposició, de major abast, a tot el que el Noucentisme literari —i polític— implicava: ho acabem de veure en les paraules de Joaquim Folguera. I això explica el seu to més irritat, més frenètic. Joan Maragall, exempt d’aquestes crispacions, o almenys sense militar-hi, marca les distàncies en la seva justa mesura. Davant La muntanya d’ametistes, de Guerau de Liost, dirà: «Ho trobo en general massa pensat per ser poesia». «Ho tinc per un art de decadència, però magnífic», agrega. I enfront d’una altra obra primerenca del Noucentisme líric, Turment-frument de López-Picó, Maragall es dirigí així a l’autor: «Vostè…, no vol que la poesia es faci en vostè, sinó que vostè vol fer la poesia. Jo no crec que aquest sia el bon camí, però ja sé que vostè em dirà que hi té il·lustres davanters, i reconec que vostè en segueix noblement les petjades. Enhorabona. També és possible que segons la naturalesa de cadascú li convinga mellor un o altre camí; només cal saber-se escoltar profundament…».

Les frases reportades de Maragall pertanyen a cartes adreçades per don Joan a Guerau de Liost i a López-Picó: hem de descomptar-hi, doncs, el percentatge de cortesia propi d’una correspondència privada, amistosa, i, encara més, dirigida de mestre o consagrat a principiant. D’aquí que, davant de La muntanya d’ametistes, s’avingui a la qualificació d’«art magnífic», i, davant de Turment-frument, accedeixi a admetre que hi ha una «poesia» «segons la naturalesa de cadascú». Fins i tot podem suposar que Maragall, en arribar a aquestes concessions tan palmàriament allunyades de la seva poètica personal, era sincer: al cap i a la fi, deia, el Noucentisme, «aún combatiéndolo, debemos respetarlo, y en ningún modo podemos preterirlo». En tot cas, les seves observacions assenyalen la frontera que, en la lírica, separa el Modernisme del Noucentisme: per a Maragall, modernista, la poesia de Guerau de Liost resulta «massa pensada per a ser poesia», i troba deplorable que López-Picó «vulgui fer la poesia en comptes de deixar que la poesia es faci en ell». No censura els joves poetes que siguin «inintel·ligibles» o «hermètics», sinó la voluntat «intel·lectualista», el llevat crític que regeix la seva obra. L’enfrontament de la «paraula viva» amb «l’arbitrarisme», amb la poesia projectada com a «art» o «artifici», es fa aquí patent. Maragall no arribà a veure com aquesta tendència intel·lectualitzant es radicalitzaria en la ulterior evolució del Noucentisme. Un poeta tan poc «modernista» com el mallorquí Alomar, el 1919, es queixava, escandalitzat, que la poesia es convertís en «una construcción esotérica de verbalidades» i que es pretengués «reducir a fórmula algebraica la sugestión lírica». El 1919 es publicava el primer llibre de les Estances de Carles Riba, que encara no és el moment més «pur» —«esotèric», «algebraic»— del gran poeta…





L’eterna «englantina»


Recordem, finalment, que l’actitud noucentista se salvava de dissipar-se en esteticismes gratuïts gràcies a la seva forta arrel política. La «política de cultura» que predicava D’Ors i en la qual tothom s’afanyava, era indissoluble de la política tout court empresa per la burgesia catalanista: moviment i acció que, segons Folguera, tendien a «sistematitzar i estructurar» la «vida» dels catalans. El nacionalisme —Xènius serà l’únic a rebutjar aquest terme— es presenta ara amb una empenta i unes proposicions més rigoroses. El d’abans era simple regionalisme: «regionalismo que tiene el idioma como un juguete y no como un instrumento, la historia como un escudo y no como una escuela, la “tierruca” como una madre i no como una esposa», precisava Folguera. Literàriament, això es relaciona amb la notable estilització dels temes «patriòtics» en poesia. L’herència de l’englantinisme jocfloralesc, a penes deixada de banda pels modernistes, té en els poetes del Noucents una suau però interessant continuació.

I a propòsit de tot això val la pena d’exhumar unes frases de Joaquim Folguera que, aplicades al cas especial del País Valencià, on el grau de consciència era bastant més dèbil, revelen el fons polític estrictament militant que emmascara la flema culturalista d’aquells escriptors. «Ara com ara», diu Folguera, «l’obra dels poetes valencians deu fugir de tot absolut objecte literari. Ha de tenir una finalitat bàrbarament sentimental, acolorida i pintoresca. Ha de ser una obra en pugna amb la generació de demà». Folguera creu que potser és una «feblesa» d’avantposar l’objectiu patriòtic de la poesia valenciana a l’objectiu literari. «Però no hi podem fer més». Davant de la situació del País Valencià, el que semblava oportú era «una poesia destinada a efectes d’agitació ètnica immediata», encara que aquesta poesia hagués de remoure les quietes aigües del «bassal infecte del colorisme regional»: sempre que això es fes —puntualitzava— «amb una certa decència literària». Al Principat, «l’agitació ètnica immediata» ja no era cosa de poetes, com en temps de la Renaixença: l’ambient ja estava prou remogut, i la premsa, l’oratòria de míting, els esdeveniments mateixos, s’encarregaven de mantenir-lo així. La poesia, doncs, podia retirar-se als seus dominis, concentrar se en la seva pròpia entitat. Tanmateix, les citacions que hem adduït fan entreveure que, almenys teòricament, tot hauria pogut ser d’una altra manera.





6. Josep Carner





Guerau de Liost i Josep Carner són els primers poetes del Noucentisme estricte. Sens dubte, l’obra línia de Guerau de Liost s’acobla més justament al credo «arbitrari» que s’anava definint en les especulacions de Xènius, i el mateix D’Ors ho testimonia en el pròleg de La muntanya d’ametistes; Josep Carner, però, i malgrat que era una mica més jove, arribà a semblar més «representatiu», i obtingué així la consideració entesa de chef de file de la nova poesia. Carner, de més a més, s’avançà a tothom en l’esforç per desprendre’s dels inevitables tics modernistes que havien adquirit tota la seva generació per contagi en l’època de les provatures precoces, i al seu ascendent personal es deu el ràpid enrolament d’altres poetes en els quadres del Noucentisme. Així s’esdevingué amb Guerau de Liost. L’amistat de Carner amb Jaume Bofill i Mates fou decisiva: Carner va atraure Bofill cap a les seves posicions. Carner, diu Bofill i Ferro, «aportà a Guerau de Liost tota una moderna disciplina literària, i una tendència al gust poètic que tornava a valorar, amb un nou sentit, les fórmules clàssiques; el posà en contacte amb el preciosisme, que tant havia d’influir en la manera definitiva de Guerau de Liost, i l’inicià en un humorisme alliberat de les plagasitats del Dinou català». López-Picó i molts poetes de la promoció següent deuen a Carner estímuls i guies que havien de portar-los per camins semblants. El magisteri de Carner, reconegut amb unanimitat —reconegut i, com qualsevol magisteri, arribat el moment, més o menys reticentment excusat—, marca, de fet, una llarga etapa de la poesia catalana del segle actual. I aquest Carner «influent» és, sobretot, el Carner noucentista, el del primer impacte.

Havia nascut a Barcelona el 1884. La seva joventut, dedicada ja a les lletres, fou rica en anècdotes i triomfs que aviat van donar-li una amable celebritat de personatge central dels cenacles intel·lectuals de Catalunya. «A voltes, sembla que certs certàmens literaris forans només s’aguantin per premiar versos de Josep Carner», llegim al Glosari del 1907. El 1906 Carner va publicar Els fruits saborosos: els havien precedits el Llibre dels poetes (1904) i el Primer llibre de sonets (1905), encara indecisos.

Els fruits saborosos són ja plenament noucentistes i estrenen la nova etapa de la poesia catalana. Els versos i el periodisme —col·labora a La Veu de Catalunya— donaran a Carner un prestigi creixent: malgrat la mala fama d’inintel·ligible que li penjaren els seus detractors, aconseguí un públic ampli i fidel. El 1911, Prat de la Riba el porta a l’Institut d’Estudis Catalans. Des del 1921, en què ingressa al cos consular espanyol, viu gairebé sempre fora del país, i després del 1938 s’exilia voluntàriament. Mentrestant, la seva producció s’incrementa, i junt a narracions i assaigs, traduccions i peces teatrals, la bibliografia poètica de Josep Carner assoleix un volum important: Segon llibre de sonets (1907), Verger de les galanies (1911), Les monjoies (1912), La paraula en el vent (1914), Auques i ventalls (1914), Bella terra, bella gent (1918), L’oreig entre les canyes (1920), La inútil ofrena (1924), El cor quiet (1925), Sons de lira i flabiol (1927), El veire encantat (1933), La primavera al poblet (1935), Lluna i llanterna (1935), Nabí (1941), Paliers (1950), Llunyania (1952), Arbres (1945), Bestiari (1964). La seva obra anterior al 1957 fou reunida i minuciosament revisada aquest any en una nova edició —Poesia—, i, finalment, el 1968 aparegueren les Obres completes. Carner, que retornà circumstancialment a Barcelona la primavera del 1970, morí a Brussel·les aquell mateix any.





Noucentista i mentor de noucentistes


En els seus primers llibres, la identificació noucentista era literalment arquetípica. Des d’Els fruits saborosos ja es troben en la seva poesia totes les intencions, tots els gustos i regustos que se sumen en el programa líric del Noucentisme. Alguns d’aquests trets apareixen més o menys aconseguits en altres poetes, però només Carner els aplega i els combina tots.

El tòpic «mediterrani», que tant agradava a D’Ors, té en Carner una presència feliç, gràcil: noms, inferències i al·lusions procedents del repertori greco-llatí prenen en els seus versos una naturalitat i una fluïdesa innegables, i tot i no perdre el seu to convencional i culte, mai no es degraden en pedanteria. El tema «urbà» —la ciutat idealitzada pel somni «civil» noucentista— és també, en tant que «esperit» i «paisatge», una altra font generosa de temes de la poesia carneriana: Barcelona com a costum i com a il·lusió. Ho és, igualment, l’enginy matisat de sarcasme, allò que els noucentistes anomenaren «ironia», i que entre els poetes, i en Carner sobretot, deriva en sàtira, no massa profunda, però sempre punyent i viva. I tota la resta, tot el que era habitual i tradicional de la poesia, el sentiment de la natura, l’amor, la pàtria, passen en la de Carner pel subtil sedàs d’una estilització delicada. Com advertia Marià Manent, es nota en tot això «una sombra de desproporción entre la voluptuosidad verbal y el interés que tiene el poeta por lo que cuenta». Allò que el poeta «explica» no és secundari, però sí relativament secundari: és el seu «cant», en darrer terme, el que val i el que perdura. Aquest «cant», en Carner, com en els altres noucentistes, era el resultat d’una docta elaboració, d’un càlcul predeterminat, amb el qual es busca la «voluptuositat verbal», constituïda alhora per valors fònics i per imatges significatives.





Una llengua poètica


Cal remarcar un cop més, i valgui la reiteració, la singular circumstància «idiomàtica» en què Carner emprèn i munta la seva tàctica de «poetització». Perquè en aquest punt, potser, treballava amb un avantatge anòmal respecte als poetes homòlegs d’altres llengües europees. El català renaixent, després de l’enlluernadora desclosa de Verdaguer, que li obria les mines d’una parla rural entre virginal i barbuda, hagué de patir l’empobriment barceloní de Maragall: només els mallorquins van sostenir un criteri i un ús d’equilibri, precursors. El Noucentisme, en fer seu el projecte «normalitzador» de Fabra, superava simultàniament l’exuberància verdagueriana i la indigència dels modernistes: l’«acadèmia», acabada d’estrenar, posaria cada cosa al seu lloc. Però l’acadèmia tot just començava i era possible encara un marge de «llibertat» creadora.

«Tingueu el sentit del vostre llenguatge, i escriviu després com vulgueu», aconsellava Carner. I Carner sí que el tenia, aquest «sentit» —do o instint—, i en ell radica un dels ressorts més eficaços de la seva poesia. No s’estigué de res: el terme arcaic, el gir popular de la gran ciutat, el vestigi dialectal, el neologisme de pura i brillant invenció. Sobre el fons de l’«idioma comú», tot això era posat a contribució amb «mesura», naturalment, i, de més a més, amb el tacte suprem d’una oportunitat insubstituïble. Podem dir-ne «preciosisme», si volem: fou, però, un preciosisme que no s’excedia i que recercava en els seus propis recursos els efectes d’expressivitat i de gràcia sensual i intel·lectual, el poder suggestiu dels quals era precisament segur. Amb l’idioma més dúctil, fresc i feliç de què mai va disposar cap poeta català, Josep Carner bastí la delícia cristal·lina dels seus versos: la seva poesia com a màgia verbal.

El domini dels recursos estètics de l’idioma hi és prodigiós. La majoria de les cançons que sortiren de la seva ploma —Canticel, Cançó d’abril, etc.— fan la impressió de ser un miracle «automàtic» de la llengua. La paraula ascendeix a melodia, i el concepte o l’afecte que comunica s’afinen fins a esdevenir també una àgil reminiscència musical. O bé, a l’altra banda, el toc de pintoresquisme col·loquial és manipulat —joc ambigu del modisme folklòric i de la mistificació paròdica— amb experta agudesa: El diumenge del senyor Lluc, El diumenge del senyor Pere, El diumenge del senyor Quim, Auca de la coblejadora, etc. La dicció es fa «realista», i més induïda a la sàtira que a la lírica —per parlar amb una certa exactitud—, però sempre poètica: el llenguatge troba en els seus clixés, i en els propis contrastos, calc de gestos i de figures tendrament irrisòries, una mordacitat alada i desprevinguda. I entre tots dos límits —el «càntic» autosuficient i el pseudo-prosaisme— la gamma de registres és infinita, en la poesia de Carner. Potser la superfície del seu vers sembla més brunyida i canora en els seus primers anys. Costa i Llobera, enfront d’Els fruits saborosos, pogué desgranar elogis d’acurat ressò hel·lènic: una mena d’alegre «paganisme» de fons s’encarnava en una no menys vigorosa reverberació de ritmes, al·literacions, imatges. I així fou, fins al final. Amb el temps, certament, Carner aprèn a controlar la facúndia nativa, i dóna als seus poemes una contenció «interior» molt visible: en benefici de la densitat de «contingut». El pòsit dels anys hi té el seu pes. Però mai no renuncià a la millor de les seves facultats.





El pes del temps


De Carner va dir Unamuno, en carta a Josep M. de Sagarra: «Es poco trágico». Però no solament no era «tràgic» —ni falta que li feia— en l’accepció unamuniana de la paraula, sinó que ni tan sols s’estremia amb els grans fantasmes que tan sovint alimenten les meditacions o el tedi dels poetes. Com indicava Carles Riba a propòsit de les primeres obres de Carner, la natura, en la seva poesia, «és un fons sense espais metafísics darrere». El que Riba deia de la natura podria dir-se també de la resta: de l’amor, de qualsevol vivència «poetitzada». Hi ha en aquesta poesia una «mundanitat» serena, en la qual Déu i la mateixa mort rarament compareixen a torbar-ne la placidesa, si és que no s’incorporen decididament a la lluminosa bondat de l’univers carnerià.

Beneït siga Déu que ama el seny i el sentit

i ens atorga l’encant, i l’angoixa vol prendre,

i acabat del plugim i del vent d’una nit,

perquè fóssim més purs ens ha dat un cel tendre…



Només, de tard en tard, un borrall de malenconia apunta enmig de tant i tan candorós assossec. No hi ha un bri de passió que l’emboiri. Ni, en conseqüència, desesperança o neguit. «La Mort, aquesta vella fredeluga que té una mica els ulls de nostra mare…». Des d’un altre punt de vista, el «polític», la poesia de Carner tampoc no es carrega d’excessives tensions. L’imponent, orquestral, «Dia revolt», amb tota la seva vibració esqueixada, no deixava de respirar la mateixa o semblant «confiança», diguem-ne «col·lectiva», que els entranyables romanços del Déu nos do:

Déu nos do ser catalans

que són gent d’anomenada…



Políticament, tant com poèticament, són el corol·lari fidel d’una època copiosa en prenunciacions satisfactòries. El primer Carner, ocultant, garlaire, reflecteix l’optimisme complet del Noucents.

J. M. Castellet i Joaquim Molas han assenyalat en El cor quiet, publicat el 1925, no una «retractació», però sí un augment d’«humanitat» en la poesia carneriana. Als poemes «refinats i distants, objectius», dels llibres precedents, segueixen «aquests altres, més cordials i apassionats, on fins i tot la mateixa exploració i la riquesa idiomàtiques sembla que, sense perdre preciosisme, esdevenen més sòbries». Allunyat aleshores del seu país, Carner troba en les nostàlgies una perspectiva menys rutilant des d’on mirar el que havia estat —i continuava sent— el seu «món»: la seva terra i la seva gent. Però el «canvi» —si és que es pot parlar de canvi— no és, de moment, perceptible. El veire encantat, La primavera al poblet i Llum i llanterna, obres aparegudes entre el 1933 i el 1936, només revelen els progressos d’una maduresa «estètica»: l’avenç depuradorament actiu d’una «tècnica», en correlació amb un natural aprofundiment de la temàtica «personal». La poesia de Carner, en aquell punt, ja no era una poesia «jove» i es desentenia de les lògiques adherències escolàstiques que el mateix Carner havia contribuït a crear: cap al 1931, el Noucentisme inicial, la febre «arbitrarista» desvetllada pel Glosari de Xènius, havia perdut o exhaurit ja la seva missió «històrica» i havia esdevingut una cosa parcialment diferent.

La commoció del 1936, al contrari, va tenir efectes més greus. La guerra liquidava, amb el seu rerefons revolucionari, les dolces il·lusions noucentistes que encara corrien pel món català. Per a Carner, el col·lapse del 1939 va significar —derrota total, en darrer terme— una nova manera de viure la seva «absència» de Catalunya: l’«exili», ara, ja no és una simple absència professional —de diplomàtic transhumant—, sinó un «no retorn» moralment forçós i acceptat com un sacrifici.

Quan acaba la guerra civil, Josep Carner té 55 anys. Tot s’ensorra aleshores: les il·lusions noucentistes que encara li podien quedar, el seu país a mig restaurar, la convenció d’una societat perdurable i còmoda. I això coincideix en el poeta amb una flexió d’edat, les repercussions psicològiques de la qual agreujaren el dolor i el descoratjament de la incidència col·lectiva. Un nou Carner —«nou», amb totes les reserves— hi apareix. I no és que renegui d’ell mateix: un llibre tan extens i tardà com Bestiari dóna fe de la identitat mai no contradita de la seva obra, i en ell, i en tota la resta dels seus llibres, ressalten les virtuts i les delicadeses íntegres que marcaren la seva obra des del primer dia. Però un altre Carner se sobreposa al Carner anterior: un Carner llatzerat per les circumstàncies i per la vida, més meditatiu i reconcentrat, que posa en els seus versos un tremolor inèdit, conceptual o sentimental, patit en la seva aventura d’home més que en els seus càlculs descriptor. És el Carner de Nabí, poema —«poema llarg», a la manera anglosaxona— religiós: paràfrasi o interpretació de la història de Jonàs. El mite bíblic li serveix per a exposar els vells i inexhauribles interrogants transcendents: Déu i el destí humà. Amb tot, Nabí, magnífic en la seva esplendor retòrica, encara no dóna la mesura de l’últim Carner. De fet, la religiositat del poeta —literàriament parlant— continuava sent epidèrmica en les seves emocions. La terra, la «pàtria», en canvi, tenen per a ell una «consistència» íntegrament sentida. L’enyorança, ara, experimentada des d’unes pèrdues tràgiques, se li torna feridora i àcida. Ja no és possible el retorn: «l’absolut retorn», el retorn al seu món. No seria absolut aquest retorn, perquè allò que enyorava no era solament l’espai —el «lloc» (Lloc titula en les seves reordenades Obres completes la secció dedicada als poemes polítics)—, sinó també el temps. Carner era ja un ancià i contemplava amb melangia com, darrere la retallada línia de l’horitzó, s’esfumava el món i el seu destí. I pressentia, en la seva al·lucinada resignació, l’«Oblit irreparable», que un dia l’havia d’envoltar: «Jo sé en el moll dels ossos que el teu reialme ve…».





7. Guerau de Liost





Més noucentista que Carner fou el seu amic Guerau de Liost: «més», perquè acomplí amb una major exigència, o autoexigència, l’aplicació dels supòsits «estètics» que tots dos compartien. Davant d’un poema de Josep Carner el lector pot arribar a creure que es troba enfront d’una creació verbal on tot sembla produir-se per una mescla de do i d’atzar, sense que gairebé s’hi noti l’astuta deliberació artesana del poeta. El vers de Carner flueix sempre amb una «naturalitat» —musical, sintàctica, semàntica— que no indueix a pensar precisament en l’«arbitrarisme». Fins i tot la part d’afectació, de retòrica trivial que arrossegava al principi, i les arestes visibles de la preocupació tècnica, resulten excusades per l’encant o en la lluïssor de la seva total estructura. L’obra sencera de Guerau de Liost, en canvi, es presenta descaradament com un «esforç»: cada paraula, el ritme, les imatges, advenen amb la marca d’una elaboració meticulosa, fruit d’eleccions i de rebuigs, el procés dels quals suposem rigorós i sense concessions, lúcid, lent. La de Guerau de Liost és una escriptura castigada, subjecta a àrides vigilàncies i que per aquesta via va a parar a formulacions d’una nitidesa diamantina. L’ideal «arbitrari» era això: aquest. Es tractava de forjar una poesia en la qual la «intel·ligència» fos el factor determinant i regís alhora el seu desplegament —la «construcció»— i el seu sentit, però també sense que aquesta tensió operativa pretengués dissimular-se. No debades, per designar el projecte, s’havia triat el terme d’«arbitrarisme»: l’arbitrarietat, en tant que caprici —caprici intel·lectual—, s’hi imposava com un propòsit i com una temptació literària. Guerau de Liost assolí els més alts cims de bellesa a través d’aquest procediment. El Noucentisme trobà en ell el seu poeta per excel·lència.

Jaume Bofill i Mates naix a Olot, el 1878, d’una família de terratinents: el seu pare, oficial carií durant la segona guerra civil, va ser, de més a més, un comerciant distingit. Bofill estudia al Seminari de Vic, i aquesta formació clerical l’influeix a fons. Més tard cursa Dret i Lletres a Barcelona, on es casa i s’estableix definitivament. L’amistat amb Josep Carner orienta la seva vocació literària: uns inicis literaris «verdaguerívols», molt comprensibles —Vic, Seminari—, aviat van ser superats gràcies a la seducció i al consell de l’autor d’Els fruits saborosos. Carner, també, l’ajuda a inventar-se el pseudònim d’aire feudal amb què hauria de firmar des d’aleshores tota la seva producció poètica, Guerau de Liost, i li suggereix el títol del primer llibre: La muntanya d’ametistes. Publica aquest el 1908. La segona versió de La muntanya d’ametistes aparegué el 1933, el mateix any de la mort del poeta, esdevinguda a Barcelona. Entre les dues «variants» de la mateixa obra, Bofill i Mates dóna a la premsa cinc altres llibres de versos: Somnis (1913), La ciutat d’ivori (1918), Selvatana amor (1920), Ofrena rural (1926), i Sàtires (1929). Participà en la política catalana del seu temps —fou un dels fundadors del partit Acció Catalana, dissidència «liberal i democràtica» de la Lliga, i ocupà diversos càrrecs públics—, i hi destacà com a orador persuasiu i polemista mordent. D’això darrer en donen testimoni alguns textos importants recollits en volum: La llengua catalana a l’Ajuntament de Barcelona (1916), Les joventuts catalanes (1919) i, sobretot, L’altra concòrdia (1930), implica a Per la concòrdia de Francesc Cambó, en la cruïlla de la caiguda de la Dictadura. La seva religiositat, que en els versos no passa de ser un tema més, objecte d’asèptiques especulacions metafòriques, es manifesta meditada i severa en alguns assaigs en prosa, sobre les formes franciscanes d’espiritualitat: Notes a l’esperit de Sant Francesc (1927), L’afalac franciscà (1928). Fou membre de l’Institut d’Estudis Catalans.





Aires medievals, modes barrocs


Respecte al «noucentisme» de Bofill i Mates caldria fer encara una precisió. Sí, certament, Guerau de Liost representa el més quintaessenciat art arbitrari en poesia —i l’aval orsià a La muntanya d’ametistes ho corrobora—; no es lliura, però, a les aparences «clàssiques» fomentades per Xènius i corejades pel primer Carner. Xènius i Carner posaren de moda el clixé d’una «Mediterrània» olímpica i arcàdica, poblada de déus i d’herois, mig arqueològica mig lustral: el sonet Camperola llatina de Carner, i un bon feix de gloses de Xènius, estipulen el tòpic, tòpic —per tant— noucentista cent per cent, que professaren encara Carles Riba, Joan Estelrich, Agustí Esclasans. Més que un «clàssic», Guerau de Liost és, o ho sembla, un gòtic.

Una mena de paradoxal vel·leïtat medievalitzant, almenys, domina la seva poesia. El seu àmbit no és la mar —la Mediterrània— sinó la muntanya: un indret esquerp, d’eurítmia dubtosa, amb olor i toponímia reminiscents d’Edat Mitjana. I en l’Edat Mitjana fan pensar molts altres trets de la poesia de Bofill i Mates: l’alternança o la connivència d’aspectes lírics i realistes, la sensualitat refoulée i persignada, la sàtira atapeïda i moralitzant. Ell mateix, sota el nom suposat i arcaïtzant de Guerau de Liost —precisa Albert Manent—, es presenta com un cavaller entre rústic i cortesà, i no dubta a jugar a l’apòleg amb bèsties de comportament antropomòrfic, com ho feren Llull o el Roman de Renart. Però tot aquest «goticisme» és «noucentista», malgré tout. Ho és per irònic: Jaume Bofill i Mates manejava una marioneta anomenada Guerau de Liost per mediació de la qual s’expressava. I ho és, també, per antiromàntic: l’Edat Mitjana de Guerau de Liost no té cap punt de contacte amb el medievalisme vuitcentista i més aviat el contradiu, ja que es pretén —i és— pura elucubració intel·lectual sense concomitàncies de nostàlgia i d’exemplaritat.

En el fons, Guerau de Liost «barroquitza»: el seu «goticisme» era, i no més, una fluctuació barroquitzant. Emprem la referència al barroc, ací, a la manera com ho feia l’Ors de les darreres lliçons. Tot excés és barroc, fins i tot l’excés d’intel·ligència o d’intel·lectualisme. Els noucentistes catalans es mogueren sovint al llindar d’aquest equívoc: el seu classicisme, pretès o suposat, va estar sempre a punt de derivar en barroquisme. Una de les seves consignes fou la senzillesa, i no hi ha res de menys senzill que les seves maneres d’expressar-se. Així ho observem en la prosa de Xènius, la qual, encara que no arriba al recargolament de l’Ors castellà, mai no s’escapa de l’enravenament, conceptista a estones, amb molta marqueteria decorativa, supèrflua i recarregada. Carner s’autoacusà de caure, de vegades, en vicis similars —«provençaleja trobadorescament»— i algun llibre seu, mescla de prosa i de vers, com La malvestat d’Oriana, és una pura i gratuïta irruència de volutes verbals.

En Guerau de Liost, l’efecte prové de la violència amb què el poeta exerceix la deformació metaforitzant, del seu sarcasme metòdic, d’una contínua —diríem— superfetació intel·lectual. El Noucentisme s’estava mossegant la cua: barroquitzava sota les seves ínfules clàssiques. L’excés, en tot cas, no procedia de la deixadesa, de la confusió o de la ingenuïtat, sinó que era volgut: arbitrari. Guerau de Liost especialment, es revela «extremat» en un terreny —una tècnica— que ja en si és un exercici de virtuós. En refer els poemes de La muntanya d’ametistes no busca únicament d’afegir perfeccions —o més puresa gramatical— a un potser indecís treball de joventut: mira de donar a la matèria poètica originària una concentració, un perfil incisiu, una plasticitat, que la primera versió, més natural, no posseïa, i que només podia aconseguir-se a base d’esporgar obvietats i d’esmolar les paraules. Bofill i Mates ho aconsegueix en una mesura excepcional.





L’espectacle del món


Com qualsevol altre poeta de qualsevol altre temps, Guerau de Liost repartí els seus versos en una triple temàtica: la natura —o si es vol, el paisatge—, la gent i la seva personal intimitat, sentimental o metafísica. El paisatge potser és el tema que hi ocupa més espai. I el seu paisatge és el Montseny: no altra és «la muntanya d’ametistes». Tant La muntanya d’ametistes com Selvatana amor i Ofrena rural tenen com a «objecte» quasi únic l’espectacle de la natura. Dic «espectacle» perquè, en el fons, en Guerau de Liost, la natura —el paisatge— només apareix com això: com a «cosa vista». El poeta se situa, així, molt lluny de l’actitud romàntica: la seva actitud és pròpiament antiromàntica. En els seus poemes, el que podria anomenar-se «el sentiment de la natura» manca de profundes ressonàncies emotives, i mai no es lliga a un «estat d’esperit» subjectiu massa constatable. Bofill i Mates es limita a obtenir una transposició del real en termes d’idealització. Si confrontem «L’encís llunàtic», de Selvatana amor, amb qualsevol poema inspirat en el tòpic de la lluna, de procedència vuitcentista, veurem fins a quin punt és enèrgic el sentit «desrealitzador» de la seva poesia. En Guerau de Liost, no hi ha «comunió» amb la natura, no hi ha una identificació amb el paisatge, sinó una distància marcada ben a consciència: la de l’«observador» o «contemplador». Recordem el precepte de Xènius: la primera condició per a ser un bon paisatgista és de no formar part del paisatge. Això val per a Guerau de Liost.

Només un «contacte» directe, una vinculació, manté el poeta amb aquesta natura: el seu franciscanisme. L’afany desrealitzador no acaba d’eliminar un pòsit de tendresa o de reverència que el poeta continua sentint respecte al món que l’envolta: un món, aleshores, valorat com «la Creació», amb la idea de Déu al darrere. De La muntanya d’ametistes va escriure Carner que era «una Divina Comèdia vegetal o rupestre»: la «matèria» —la natura—, en aquest llibre, «és sobretot amada en funció d’emblema gairebé diàfan»…

«Emblema» o simple «espectacle», la natura, el paisatge, dóna a Guerau de Liost el bloc més important d’estímuls poètics. El segueix en importància la gent: els homes. I també com a «espectacle». La seva contribució al tema urbà, tan consubstancial amb el Noucentisme, és La ciutat d’ivori: una Barcelona no menys idealitzada que el Montseny, i potser encara més —«ets tota elaborada amb ordenat esment…»—, hi és esquematitzada en uns vint poemes impecables. La ciutat, en part, continua sent «paisatge». Però, encara més, és gent. I la gent era allò que havia nodrit el seu llibre anterior, Somnis, i allò que li servirà de pàbul per a les Sàtires. D’aquesta zona de la poesia de Guerau de Liost s’ha dit que era una mena de «Comèdia humana», i, salvant el que té d’insensat aquesta al·lusió a Balzac, no està gens mal triada. La humanitat, o la societat, «vista» com a comèdia, fornia evidentment el fons del seu humor: de la seva sàtira. Guerau de Liost féu amb aquesta «matèria» el mateix que havia fet amb el paisatge: galvanitzar-la en una distorsió idealitzadora. Només que, ací, la idealització —la desrealització— es converteix en caricatura. Caricaturitzar és exagerar —recarregar, etimològicament—, i ho és, per antonomàsia, des de l’angle d’allò que fa riure, del ridícul o ridiculitzable. El poeta tampoc no s’«identifica» amb la seva gent: també una certa distància entre ell i el proïsme li permeté de veure’l amb una perspectiva «còmica». D’altra banda, ell mateix es «veu» així. Els Somnis són una autosàtira: una autobiografia satírica, que no per fingida o apòcrifa deixa de tenir la seva fibra de veritat. Guerau de Liost, en burlar-se de la seva pròpia estampa, dóna a la burla una validesa universal: «És un Guerau idèntic a mi, cada persona!», exclama. I una separació similar introdueix entre les seves vivències més íntimes —religioses, amoroses— i l’expressió poètica: aquelles queden refredades en cossificar-se en el repussat brillant dels trops i de les invencions expositives. Per això Bofill i Mates és un dels poetes més púdics de tota la literatura catalana: «impersonal», és a dir, «objectiu». I amb això tornem a les pretensions noucentistes de principi.

Un altre tret de la seva obra és allò que Joan Teixidor ha definit com a «actitud antipanoràmica»: Guerau de Liost és «d’aquells homes que han entès que un arbre, una línia de muntanya o una senda són suficients per a ocupar tota una vida». El poeta reivindica per als seus versos

les intimitats

de la naturalesa

tot interessa allí:

el branquilló que oscil·la,

la cuca que vacil·la

en prendre un nou camí…



La seva limitació local —el Montseny— ja emmarca restrictivament l’àrea de les incitacions paisatgístiques: aquest paisatge repetit, a més, es fragmenta en cada un dels seus ingredients, i una planta, un racó, una hora, una bestiola, són, en la seva petitesa, motiu inexhaurible per a la supuració poètica de Bofill i Mates. També, des d’un altre vessant, la seva visió de la gent té aquest mateix caràcter de parcialitat, d’enfocament fragmentari. Cada una de les seves Sàtires, com els seus Somnis, són apunts cisellats d’anècdotes, de tipus, de conductes, reduïts a la seva parcel·lada fisonomia —a la seva ganyota: com de gàrgola—, i en ella i per ella excepcionalment representatius. En qualsevol poema de La muntanya d’ametistes —un arbre, una ratlla orogràfica, un viarany—, però, hi ha tot el Montseny, i en qualsevol «sàtira» o en qualsevol «somni» hi descobrim una faceta de la completa condició humana. El poeta fa de la seva «limitació» un imperatiu de profunditat: d’aprofundiment. La «miniatura» resulta més rica que el «panorama». I la poesia de Guerau de Liost —medievalitzant de nou en aquest miniaturisme— es desenvolupa en la direcció d’un acendrament esforçat, les implicacions estètiques i ètiques del qual encara estan per analitzar de manera exhaustiva. Cada detall, i tota ella és detall insistit, condensa una constel·lació de suggeriments i malícies i enlluernaments. És una poesia impàvida. Des d’un punt de vista sociològic —per arrodonir la definició—, és la poesia d’un burgès empeltat de terratinent, confiat en la seva conjuntura històrica, amb una confiança ja anacrònica, i que encara creu, valerosament, «en la llibertat i les seves molèsties saboroses».





8. Josep Maria López-Picó





López-Picó (Barcelona, 1886-1959) era també, i potser més que Jaume Bofill i Mates, un «convers» al Noucentisme per mediació de Carner. El seu primer llibre, Intermezzo galant (1910), era encara una temptativa ambigua. Turment-frument (1910), escassament posterior, ja va suscitar de Maragall —pedra de toc oportuna— les simptomàtiques reserves que hem reportat. Des del 1910 fins a l’any de la seva mort, López-Picó fou pròdig en publicacions poètiques: més de cent opuscles —Amor, Senyor (1912), L’ofrena (1915), El retorn (1921), Elegia (1925), Invocació secular (1926), L’oci de la paraula (1927), Variacions líriques (1935), Seny (1938), Els motius de la rosa (1947), etc.—, que en part van ser aplegats en un primer volum d’Obres completes editat el 1948.

En aquesta llarga producció continuà i accentuà la tendència intel·lectualitzant que ja hem apuntat en Josep Carner i en Guerau de Liost: l’accentuà, a més, amb un matís llibresc molt acusat. Carner i Bofill, en definitiva, encara confereixen a les seves poesies una impressió directa del món i de la seva humanitat; en López-Picó, en canvi, el delit per l’abstracció, més que transfigurar-los, esfuma els motius humans del poeta i només en reté la subtil inferència conceptual. El que en aquells era contenció, ordre, plec harmònic o joc irònic, en ell ja és ascetisme, rigor, aresta tallant o serietat ingrata. López Picó donava així un pas endavant cap a la «poesia pura», i esdevé pont entre Carner i Bofill, d’una banda, i Carles Riba, de l’altra. La seva poesia comença a ser una poesia que es pren a si mateixa com a fi: literatura encerclada en els seus propis interessos tècnics i nodrida amb incentius exclusivament literaris. La vida, ni hi ressona ni sembla interessar-li. Només un apagat ressò de la ciutat sorollosa arriba a penetrar-la: López-Picó ha estat un poeta barceloní com només el Noucentisme podia donar-lo, més barceloní —més sensible al color local— que el Bofill de La ciutat d’ivori i que el mateix Carner.

Gairebé per una fatalitat derivada del mecanisme verbal de l’«abstracció», López-Picó havia d’acabar tractant uns temes que tinguessin una certa aparença diguem-ne filosòfica. Aïllada al nivell del «concepte», la seva poesia aparenta manipular «conceptes»: paraules que sostenen simulacres ideològics d’una aclaparadora transcendència. En els seus darrers temps, concretament, acut a termes i a fórmules propis de la teologia. López-Picó era, evidentment, un poeta catòlic, potser el poeta català contemporani que més es mereix aquest títol. En ell, la religiositat és plenament «religió» —si podem dir-ho així—: presència del Dogma. La seva poesia no es redueix a l’estremiment piadós, a l’escenografia pintoresca, o a la reflexió moral: ben al contrari, va directament a la doctrina, i s’hi entreté, sovint, parafrasejant-la. La «fe» és present en la poesia de López-Picó des del primer vers, i no projectada a problemes, sinó al càntic o al reflex de la pau confessional. I tot —món, sentiments, idees— s’estableix dins una sinopsi «catòlica» determinant. L’amor, per exemple, hi pren una tèbia polidesa d’epitalami sagramental: «Jo sento en l’esperit el pes d’un cos de dona…». Les coses es concerten, belles i segures, en la seva dependència divina:

Alta l’esperança;

més alta la rosa,

somnio que es cansa

Déu i s’hi reposa.



L’àmbit sencer del poeta es regeix per aquesta calma pròvida, amb instàncies absolutes i camins coneguts: en el mateix paisatge sap trobar «el gust immediat del Pare Nostre». Fins i tot la insignificància humana troba en l’arquitectura metafísica de López-Picó —la troba en la concepció «catòlica»— una possibilitat de salvació que es remet a la instància última d’un «parentesc», viu o viscut, amb la Divinitat:

… la retirança.

del meu no-res i l’infinit, tan lleu

com sembla i fràgil, de tan lleu, m’atansa,

home com sóc, per llibertat, a Déu.



Crist, la Redempció i l’Església vertebraren explícitament la seva poesia.

Des d’aquest nucli expansiu, res no li serà estrany, al poeta. En la seva obra abunden, junt a les odes d’ambiciós simbolisme, els epigrames i els madrigals amb motivacions poc emfàtiques: peces d’àlbum o de circumstància, sovint. Però el compliment galant, la flor o el paisatge, el record d’una terra, una amistat, una commemoració, qualsevol excusa, per banal que sembli, s’acomoda així en l’òrbita closa del seu lirisme ortodox. La facúndia de López-Picó perjudica, potser, el valor definitiu del conjunt: queda reiteratiu, massa previsible, sempre igual. En canvi, mai no decau de les seves discretes filigranes. Els moments de més volada, cal cercar-los en els poemes «teològics»: Invocació secular, Excèlsior, Via Crucis, Nuesa, Pax. El destí de l’home en la història i davant l’eternitat, el misteri de la caiguda quotidiana i de la redempció final, l’estampa bíblica o hagiogràfica convertida en signe, hi reben una interpretació clarificadora. Una mena d’impertorbabilitat garantida encara per la seva fe se sobreposa a tot el que l’envolta. Entre el poeta i el que no és ell —«la resta»— s’interposa un abisme absolutori. Per a la seva poesia no hi ha angoixes ni dolor: no hi ha res que no sigui la seva fe.

El món és tot fora de mi:

els anys, l’atzar, la vida incerta;

i jo sense moure’m d’ací

com si el paper fos la finestra oberta,

esguardo, escolto, sento el devenir.



Només que no és la fe el que l’aïlla: o no és només la fe. És també la «literatura», la torre d’ivori d’un art devot de si mateix abans que de Déu. I és, sobretot, la fugida davant de la realitat «social», que el Noucentisme poètic professava. En Maragall encara hi ha una participació en les palpitacions col·lectives —del seu país, de la seva classe— i alguna cosa de semblant es pot destacar també en Carner. López-Picó només se’n fa eco amb uns quants poemes «patriòtics»: asèptics, en definitiva. La seva poesia, creada en una època tèrbola i turbulenta de la seva societat, va ignorar els drames que esclataven al seu entorn. En Guerau de Liost hem suposat una «confiança»: en López-Picó, hauríem de denunciar l’«evasió» sistemàtica.





9. Epígons del Noucentisme poètic





Darrere Josep Carner, Guerau de Liost i Josep Maria López-Picó, hi va tota una plèiade de noucentistes menors, densa i feraç. Potser mai fins aleshores, des que començà la Renaixença, la poesia catalana no havia aconseguit un «to mitjà» tan digne i extens. Els romàntics van ser molt irregulars, considerats en conjunt: al costat de personalitats realment importants com Verdaguer i Guimerà, hi havia la trista pul·lulació dels mediocres, que només per raons històriques hem seguit recordant. El Modernisme comptà amb Maragall, i la resta també pertany a la misericòrdia erudita. La família mallorquina, excepcionalment, va conservar una major homogeneïtat: Costa i Alcover, van tenir continuadors de tan alta prestància com Miquel dels Sants Oliver, Maria Antònia Salvà, Gabriel Alomar, Llorenç Riber. El Noucentisme posa remei al desequilibri. La convocatòria orsiana a l’«obra ben feta», els models de Carner i de Bofill i Mates, la voluntat classicitzant, desvetllen en tots els poetes del moment un afany de pulcritud formal, un fervor pel treball retòric que havia de donar resultats necessàriament discrets. La producció és més aviat de segona fila, i per això mateix, una mica, indiferenciada: «escolàstica». Però, alhora, sense alts i baixos considerables. Entre aquests escriptors, molt influïts per Carner, en general, cal citar Ricard Permanyer (Barcelona, 1887-1957), Trinitat Catasús (Sitges, 1888-1940), Joan Antònio i Guàrdias (La Riera de Gaià, 1891-Tarragona, 1967), Joan Arús (Castellar del Vallès, 1891), Vicenç Solé de Sojo (Barcelona, 1891), Lluís Valeri (Barcelona, 1891-1971), Lluís Bertran i Pijoan (La Canonja, 1892-Barcelona, 1959), etcètera.





Jaume Agelet i Garriga


També carnerià, però més personal que els anteriors, és Jaume Agelet i Garriga (Lleida, 1888). El seu primer llibre, Domassos al sol, aparegué el 1924. El seguiren La tarda oberta (1927), Hostal de núvols (1931), Els fanals del meu sant (1935), Rosada i celístia (1949), Pluges a l’erm (1953), els quals, amb l’inèdit L’escalf del graner, van ser reunits el 1955 en un volum titulat Obra poètica. Després encara ha publicat els llibres Fauna i flora (1959), Fonts de lluna (1960), La gàbia de la faula (1964), Hort vell (1968) i Ocells al teulat (1970).

Agelet i Garriga, diplomàtic de carrera, i vivint gairebé sempre en països estrangers, cerca per a la seva poesia el marc auster del paisatge de Lleida, la calma rural i les seves gents vitals i ben plantades, animals i vegetals: «fauna i flora», com hem vist en el títol d’un dels seus darrers aplecs de poemes. El seu vers és elàstic i musical, plàstic en les imatges, elegant:

tenen els cims i l’isard

color de lluna de Juny…



Fonts de lluna, sense allunyar-se dels temes preferits, que en la paraula ja definitivament madura del poeta segueixen mantenint la gràcia i la frescor del primer temps, dóna entrada a la preocupació de la mort en la poesia d’Agelet. Mai no n’havia estat absent el pressentiment d’aquest fosc buit

(fugiran les aus

del pal alterós

de la meva nau…)



però ara hi sorgeix amb una tensa vibració autobiogràfica. «Ja sóc las del ressò del meu pas…», diu, com acceptant una espera sense esperança. D’altra banda, terra —paisatge— i mort —la seva i la dels seus: els seus morts— es confonen en els moments més profunds del poeta. Agelet i Garriga, naturalment, no és un noucentista, ni gairebé degué sentir la necessitat de ser-ho. Havia après molt de Carner, però allò que va aprendre era el més específicament carnerià de Carner, i no el prejudici vistós del Noucentisme que el jove Carner va encomanar a tota una generació. I se n’allunya en un aspecte important: Agelet i Garriga és un poeta concís, de poema curt i de frase cenyida. A la seva obra, encara, transcendeixen incitacions literàries d’origen molt divers, que l’aïllen o que contribueixen a aïllar-lo dels seus contemporanis i col·legues.





10. Parèntesi per a J. S. Pons





Del Rosselló estant


Prou més aïllat se’ns presenta Josep Sebastià Pons. Pons naix i mor (1886-1962) a l’Illa del Riberal: era rossellonès, súbdit de França i en territori de França va passar tota la seva vida. És a dir: fou de formació francesa. Estudià a Perpinyà i a Montpeller i professà més tard en la Facultat de Lletres de Tolosa de Llenguadoc. S’integrava així, de grat o per força, en una òrbita cultural diferent de la de la Catalunya cispirinenca. La frontera que el Tractat dels Pirineus (1659) va traçar entre França i Espanya era, dos-cents cinquanta anys després, alguna cosa més que una simple ratlla jurisdiccional, burocràtica, damunt el cos i la llengua dels Països Catalans. La duana creava una certa «separació» de les «dues» Catalunyes. La dessincronització política, des del punt de vista nacional, era òbvia a una banda i l’altra de la divisòria dels estats, i ja ho hem fet constar. «Val a dir que el clima espiritual del Conflent no és el de Catalunya», recordava el poeta cap al 1959 en intentar situar-se en unes coordenades clares de temps i de lloc.

No era el primer rossellonès «contemporani» que havia decidit d’unir-se a la cultura catalana. El que el singularitza és, més que altra cosa, el caràcter estrictament nou de la seva posició, en la perspectiva rossellonesa. En incorporar-se a la literatura catalana, ja no fa com la majoria dels seus immediats predecessors en la tradició local. «En aquell moment, al Rosselló, només els capellans sabien escriure el català»: aquesta afirmació seva —la reporta Josep Pla—, bé que exagerada, no deixa de tenir el seu fons de veritat. Però ell no era un clergue folkloritzant, sinó un universitari, i un universitari «francès». Una estada a Barcelona, ràpida, el 1910, el relaciona amb l’ambient literari i amb els escriptors peninsulars de la seva pròpia llengua: contacte i amistat que mai no va trencar. Els seus llibres van trobar al Principat els lectors i els crítics més amatents: acollida i ressò que no podien obtenir en el Rosselló nadiu. Però no s’hi va integrar: en tant que poeta «català», és poeta «del Rosselló», i d’alguna manera, «només» perquè és un poeta «del Rosselló» és un poeta «català». Això es fa perceptible fins i tot en l’aspecte més superficial de la seva obra: en el criteri idiomàtic. Sense sortir de l’àrea de la llengua comuna —la llengua literària que, de mica en mica, es refeia sobre un mòdul «barceloní»—, J. S. Pons s’aferra a l’accent particular o particularista de la seva regió. La sintaxi, sovint, traeix gal·licismes molt comprensibles, i el seu lèxic incorpora variants dialectals, pures i suculentes, que són l’arrel palpable d’aquella originalitat local.

Amb tot, no va poder, no va voler o no va saber eludir el bilingüisme. Potser el bilingüisme aleshores era menys «ineludible» per a un català «francès» que per a un català «espanyol». L’erudició de J. S. Pons —treballs com La littérature catalane en Roussillon au XVIVe et XVIIVe siècles (1929)— i algunes de les seves proses, vagament narratives —les del volum Concert d’été (1950)—, van ser escrites en francès. Però en català va deixar la part millor i més constant de la seva creació: les narracions d’El llibre de les set sivelles (1956), vives i delicades; diverses peces dramàtiques com La font de l’Albera, Amor de pardal i El cinglar; i tota la seva poesia. El que versificà en francès no té importància. El 1911 va publicar Roses i xiprers, poemes que Joan Maragall encara va tenir ocasió de llegir i de lloar. Pons no era un noucentista; tampoc no era un romàntic. Maragall podia sentir-se més prop d’ell que de Guerau de Liost o de López-Picó i això és el que, de passada, caldria subratllar. Després de Roses i xiprers publicà els poemes d’El bon pedrís (1919), de L’estel de l’escamot (1921), de Canta perdiu (1925), de L’aire i la fulla (1930), de Cantilena (1937), de Conversa (1950) i una nova edició, augmentada, de Canta perdiu, finalment, el 1960. A diferència de Carner i de Bofill i Mates, que «no haurien pogut» deixar de ser noucentistes, J. S. Pons estava exempt de la necessitat de ser-ho. Ell, com a escriptor, vivia fora de les condicions en què es debatien les lletres catalanes del seu temps. Les instigacions literàries de la seva poesia són franceses: darrere d’elles, hi ha tota una tradició coherent i sedimentada —cosa que no tenen precisament els poetes catalans del sud dels Pirineus i que el Noucentisme volia suplir—, i això li permetia de sentir-se còmode o segur fins i tot en una situació lingüísticament tan precària com era la del Rosselló. El ferment francès, tanmateix, l’apropava als noucentistes del Principat: s’ajustava amb ells en una darrera voluntat d’«ordre», de «mesura», de «classicisme».

L’«afrancesament» de Pons és, de tota manera, un factor secundari. De Rostand a Verlaine, l’experiència francesa del vers constitueix, evidentment, un pressupòsit de la seva lírica. Però aquesta és eminentment catalana, d’arrel: per la seva vinculació a la terra. I en primer lloc, el paisatge. La geografia de les comarques catalanes que avui pertanyen a França tenen, en la poesia de J. S. Pons, una captació palpitant o saborosa. Per al poeta, la «natura», a la qual era tan sensible, és el seu «país», fins en l’aspecte físic més lleu o difús. En Pons, el professor universitari no havia ofegat el petit propietari rural, i els versos d’un kulak molt poques vegades deixen d’exhalar tendresa gairebé eròtica referida a l’indret concret de país que ell sent com a «possessió». La font i la flor, la collita i la muntanya, el cementiri i les noies, els vents i el temps, s’encavalquen en una imatge solidària, que l’ànim del poeta destil·la amb paraules contundents i estremides alhora. I, per a aquesta mateixa incidència possessiva, el poeta no es va reduir a veure el paisatge solament com a paisatge. La terra, per a ell, era alguna cosa més, molt més que un escenari o un panorama. Era també una «continuïtat»: la continuïtat d’una gent sobre aquesta «terra», concebuda com a herència i com a llinatge. El «sentiment de la comunió dels vius i dels morts» sentit «des del vessant terrenal», que Carles Riba va assenyalar en l’obra de Pons, ho delata: l’absència, o poc menys, de projecció metafísica en la seva poesia, és un símptoma inequívoc de tot això.





11. La successió del Noucentisme





Orsisme sense D’Ors


La defecció lingüística d’Eugeni d’Ors va coincidir amb la majoria d’edat d’una nova tanda d’escriptors: els nascuts entre el 1891 i el 1900, si fa no fa. Aquests, en general, es formaren sota la pressió omnipotent de Xènius, enlluernats pel mostrari intel·lectual que Xènius els oferia, seduïts pel programa del Xènius «pantarca». «El Glosari és l’Evangeli de l’època, i aquelles promocions dels noucentistes se senten a l’altura de la generació de Pèricles o de Lluís XIV», recorda gràficament Joan de Garganta. Els elogis del Glosari proferits ex abundantia cordis amb anterioritat al 1920 pels literats al·ludits, són ben significatius. Carles Riba arribà a dir de les gloses orsianes que eren «les més completes memòries de l’acció intel·lectual del nostre Noucents». Les lloances agraïdes proliferaren, i en podríem donar aquí una extensa antologia sense que hi faltés cap signatura dels que després es distingiren en la detracció.

Però D’Ors deixà d’escriure en català, infantilment ressentit per anècdotes burocràtiques; convertit en «trànsfuga», el seu nom i la seva obra van ser objecte de diatribes i d’abjuracions contundents. La «traïció idiomàtica» de l’Ors va servir per a involucrar en la censura retrets de tota mena i amb un altre motiu: «diletant», «pedantesc», «superficial», etc. I encara que aquests retrets tenien una dosi de justificació, cal notar que només començaren a fer-se explícits quan Xènius ja havia «emigrat».

Els deixebles el renegaren. «No m’ha marcat amb cap solc pregon», va escriure Joan Estelrich amb una barra identificable amb la indecència. A la devoció primera seguí un menyspreu absolut. Carles Riba afirma aleshores que la seva era «una generació per a la qual el Glosari no significa res d’íntim i de conviscut». Van ser molt pocs els que s’abstingueren del dicteri. El més curiós és que, amb el temps, calmats els ànims, quan «el cas D’Ors» ja podia ser valorat amb equanimitat, l’actitud hostil va perdurar, endanyada, justament en aquells escriptors que es mantenien més lligats, més fidels al Noucentisme —a l’orsisme, en darrer terme—, com Riba i Estelrich. D’altres, de la seva mateixa edat, que resistiren a la seducció del Glosari, o que eliminaren aviat la seva toxina, van reconèixer sense regateigs, en pòstum homenatge, el mèrit de l’Ors. Sagarra evoca Xènius «com una barreja de Pico della Mirandola i de Poggio». Josep Pla qualificarà la seva tasca com «un treball admirable de subversió antiprovinciana», i no s’avergonyeix de recordar, parlant dels glossaris, «els encants que me’ls feren entranyables en moments més reculats». «Queda de la seva obra», afegeix, «el col·laborador de Prat de la Riba, i aquest fet, en la perspectiva de la història, no podrà ser destruït». Allunyat D’Ors, el soli quedava vacant. «Fou enyorat perquè el buit que deixà no s’emplenà mai més», escriu Pla; «Estelrich, que fou el qui li donà la punyalada del tercer acte, l’enyorà tant, que l’imità tota la vida. I López-Picó? I Folguera?». La llista dels «imitadors» no acaba aquí.

Van ser molts, realment, els que l’«enyoraren», i alguns els que tractaren de «substituir-lo». Però l’oportunitat de Xènius —del Xènius mentor i dictador cultural— no podia repetir-se: ningú no podria tornar a entronitzar-se en el lloc de prestigi, d’influència i d’autoritat que el Glosador havia ocupat. Ara bé: orsians a contracor, invenciblement condemnats a prolongar el missatge de l’Ors, uns quants escriptors de primera fila garanteixen la perduració del Noucentisme i fins i tot el porten a un punt d’ultrança molt agut. López-Picó, coetani de Xènius en tots els aspectes, ni sabé ni volgué evitar-ho. Joaquim Folguera, Eudald Duran i Reynals i Joan Crexells, desapareguts en plena joventut, no van tenir ocasió d’evolucionar, i l’obra que ens llegaren fa suposar que no haurien virat massa bruscament en la trajectòria dels seus inicis. D’altres, com Carles Riba, o com Agustí Esclasans —aquest, sempre bastant respectuós amb la memòria de D’Ors—, refermen i depuren l’intel·lectualisme noucentista, tant en els seus versos com en el més fonamental de la seva ideologia. Joan Estelrich, que va heretar la petulància llampant de l’«home» D’Ors i que fruí de certs avantatges socials tímidament equiparables als d’aquest —la tribuna oficial de la Lliga, la direcció de la Bernat Metge—, no era pas menys orsià que els altres, tot i que en els seus esquemes hi hagi una amplitud susceptible de revalorar Maragall i d’altres figures o inspiracions positives deixades de banda pel Noucentisme. Carles Soldevila és un escriptor amarat de «segle XVIII francès», encara que mancat de la intenció de contradir-lo —no hauria gosat «refer contra Voltaire el Candide de Voltaire», si val el paral·lelisme—, i això té, en el fons, un cert regust orsià. De literats com Farran i Mayoral, Josep M. Capdevila o Ramon Rucabado, no caldria denunciar-ne el parentiu: són simples subproductes del Glosari, i sovint més aviat pels defectes que no pas per les virtuts.

Encara es podria rastrejar una pervivència noucentista en escriptors l’obra dels quals només incidentalment toca el món de les «idees». Determinats aspectes de la prosa narrativa d’aquesta mateixa generació serien inimaginables sense el primer Noucentisme com a premissa. Així, la freda correcció de C. A. Jordana, i l’humor metàl·lic i urbà de Joan Oliver i de Francesc Trabal, i l’estudiada pulcritud d’un Miquel Llor o d’un J. E. Martínez Ferrando. En tant que proses, les d’aquests autors amb prou feines si tenen res a veure amb la prosa d’Eugeni d’Ors, ni amb la de Josep Carner. S’esfuma —digerit— l’engolament del Glosari i ja no queda ni un deix del preciosisme que Carner posà en circulació. Però l’afany d’aconseguir un «estil» en què el rigor intel·lectual i el gust per la subtilesa de matís esdevenen caràcters comuns i dominants, cal considerar-lo fill del clima noucentista: reminiscència atenuada, si es vol, però indubtable. D’altra banda, poetes com Clementina Arderiu i Marià Manent, Tomàs Garcés i —en alguns moments: els de les cançons— Salvat-Papasseit, no deixen de trair, també, l’empremta carneriana. Van ser pocs els poetes catalans formats entre el 1910 i el 1920 que no passaren per una etapa carneriana, si bé cadascú assimilà Carner a la seva manera. El Noucentisme estricte podria donar-se per liquidat el 1920, i només uns quants epígons subalterns allargassaren els seus clixés més típics enmig d’altres inquietuds. Però aquestes altres inquietuds encara tenien molt de noucentistes.





Els neonoucentistes


I és per això que alguns crítics, com ja hem dit, insisteixen a aplicar l’etiqueta de Noucentisme al sector més «típic» de la literatura catalana d’aquesta promoció. No en 1920, sinó en 1931 hauríem de situar la fita d’un canvi accentuat: els escriptors que pujaren a la palestra entorn d’aquesta darrera data, és a dir, el grup dels nascuts entre el 1901 i el 1910, i aviat els més precoços nascuts en la dècada següent, s’estalviaren ja l’enlluernament del Glosari i se sentiren atrets per problemes i per doctrines molt diferents. El tall del 1931, dins del que de convencional tenen aquestes divisions, és visible. Però, el que literàriament s’esdevé a Catalunya entre el 1920 i el 1931, tot i seguir sent noucentista en termes generals —i de seguida farem les matisacions oportunes—, bé demana una notació especial, encara que sigui sense sortir del Noucentisme genèric. Diguem-ne, doncs, Neonoucentisme.

Un sector d’escriptors postorsians i postcarnerians «continuaren» la línia començada per D’Ors i per Carner, però —com a bons «neos»— portant-ne els objectius a les darreres conseqüències, i excedint-los i tot. En un moment o altre, tots els neonoucentistes van criticar el Noucentisme primitiu, i ho van fer, de vegades, amb independència de la qüestió D’Ors. La seva crítica —vegeu per exemple Catalunya endins de Joan Estelrich— tendia a acusar els peoners del moviment d’haver frustrat o de no haver realitzat el programa que havien promès. En poques paraules: la institucionalització cultural predicada i empresa per D’Ors i els seus adlàters havia estat insuficient o equivocada, i, esnobs o poseurs, els primers noucentistes dissiparen en pirotècnia culturalista el que hauria calgut que fos severa tasca intel·lectual. Ells, els «deixebles» revoltats, es proposaven esmenar los la plana. En aquest desig consistí tota la seva «rebel·lió» o la seva «protesta», i no en cap capgirament profund de criteris i de projectes.

No interessa ara discutir si tenien raó o no, els neonoucentistes. En tot cas, no podien negar als seus predecessors el mèrit d’haver apadrinat i aconsellat les institucions de cultura en els anys de Prat, que van ser moltes i de gran transcendència, com ja hem exposat. Si, en el funcionament o en el resultat, aquestes no havien rendit tant com estava previst, o com una impaciència juvenil ho exigia, era pel fet mateix d’haver sorgit del no-res, d’haver hagut d’anar improvisant, de passar per una inevitable fase de tempteigs. Pel que fa a l’esnobisme i a la posa, tan accentuats en Xènius, i que Xènius encomanà als que l’envoltaren, també tenien una excusa: qualsevol anècdota individual al marge, es tractava d’un excés molt comprensible, d’un trop de zèle a estones provocatiu, necessari com a reacció contra les renuències provincianes i el desconcert modernista.

Calia, sens dubte, superar aquestes deficiències. Però els neonoucentistes no podien fer-ho sense refermar determinades posicions plenament noucentistes. Podríem xifrar la seva resolució en una referència d’abast simbòlic: l’obra de la Bernat Metge. Allò que en Xènius va ser un humanisme amateur i alegrement aproximatiu, la Bernat Metge ho convertí en una empresa de voluntat científica. D’Ors havia recomanat —molt noucentísticament— la reconnexió amb l’antiguitat greco-llatina: «llegir Plató en el tramvia». Els neonoucentistes que animaren la Bernat Metge van oferir edicions crítiques i traduccions notables dels autors antics: 84 volums entre el 1923 i el 1936. Al costat de les humanitats, la poesia, la tècnica literària en general, l’actitud professional dels escriptors, prengueren un to més ferm, selectiu i auster. Allò que en D’Ors, Carner o López-Picó no era sinó germen, i sovint germen avortat, començava a prosperar «de debò».

Però així com el Noucentisme no era «tota» la literatura catalana del seu temps, tampoc el Neonoucentisme no serà «tota» la literatura catalana del seu. Totes dues tendències constituïren, en el fons, la part més «sobresortint», si més no com a aparença, del moment. Coexistiren, tanmateix, amb escriptors de signe divers. Mentre el Neonoucentisme produïa les seves més opulentes manifestacions, Josep Pla i Josep M. de Sagarra anaven desplegant la seva obra voluminosa, que no solament s’allunyava de les directrius noucentistes, sinó que les contradeia expressament i de vegades les impugnava. Marginal era, així mateix, la poesia de Ventura Gassol. I si les primeres incursions «avantguardistes» de Josep M. Junoy i de Joaquim Folguera encara admetien de ser considerades com a simples desviacions lúdiques del Noucentisme, ja no es pot dir el mateix de Joan Salvat-Papasseit ni de J. V. Foix. I encara fóra possible de consignar altres constatacions d’orientació dissident.

Tot això fa que, des del 1920, la literatura catalana sigui difícil de reduir a sinopsis expeditives. Per al nostre propòsit, ací ja n’hi ha prou amb el que hem dit: la successió del Noucentisme —orsià i carnerià— va seguir el procés que hem exposat. D’una banda, doncs, l’àmplia gradació, matisada, dels neonoucentistes, des de Crexells, Folguera, Riba, Jordana, Carles Soldevila fins a Miquel Llor, Joan Oliver, Martínez Ferrando, Francesc Trabal; de l’altra, les «variants» que se li oposaren i que van des del to polèmic i descarat de Josep Pla a la burleta indiferència de Sagarra.





12. Carles Riba





El prestigi d’una presència


El màxim poeta del Neonoucentisme va ser, evidentment, Carles Riba. Va ser, també, la figura més «representativa», o una de les tres o quatre que caldria valorar així, dels anys de la postguerra a Catalunya. Aquesta darrera circumstància, extraliterària, cal tenir-la ben en compte, a l’hora tant de valorar la seva obra com d’explicar la influència que exercí entre el 1940 i el 1960. L’estrall del 1936 obligava a opcions extremes. Alguns literats catalans havien ja previst o temut la situació d’una Catalunya revolucionària: «n’hauríem de fugir, o ens cremarien», sospitava Estelrich amb bastant d’anticipació. I en fugiren. Molts d’altres, còmodes o no en aquella hora difícil, restaren en el seu lloc i compartiren l’atzar de la tragèdia col·lectiva. Per a aquests —i Riba entre ells— l’exili va ser, en la majoria dels casos, una conseqüència fatal. Riba retornà al Principat el 1943, quan la poca activitat cultural catalana supervivent s’arraulia en la cripta i el cenacle. Alguns dels seus més il·lustres col·legues, aleshores, cediren al bilingüisme; d’altres, al silenci. Carles Riba, al contrari, continuà, des de Barcelona, en la trinxera de sempre, que mai no abandonà. A la seva noble categoria literària, s’hi sumava una autoritat moral que, per solitària, i per egrègia, esdevingué automàticament inqüestionada, suprema. Els uns instal·lats en l’emigració política, d’altres en l’ambigüitat oportunista, i alguns en l’abstenció provisional, gairebé tots els grans neonoucentistes es trobaven, de fet, fora de joc. Riba, que abans de 1940 podia semblar «un de més» entre ells, passà a ser-hi el «primer». «Era mestre d’esperances», recorda Joan Triadú en parlar d’aquells anys; «ell mateix es donava a tot —al consell, al treball, a l’acció— amb la més exemplar confiança en el futur i en el progrés de les iniciatives immediates». «Entorn d’ell», afegia Albert Manent, «hi ha una unanimitat gairebé absoluta».

Ningú no li va discutir aquesta preeminència. La mateixa excepcionalitat del moment, potser va servir fins i tot per a posar en relleu l’extraordinària dimensió de la seva personalitat, la qual, en un altre ambient, podia haver estat subestimada. Carles Riba va nàixer a Barcelona, el 1893. Estudià Dret i Lletres, i el 1911 es va donar a conèixer com a escriptor amb unes traduccions en vers de les Bucòliques de Virgili. També llavors publica els seus primers poemes originals, esparsos en certàmens i revistes. Fou, i volgué ser, des del primer moment, un «intel·lectual» «de professió». Això el portà a tasques en les quals es barrejava la necessitat i la vocació, i que tingueren per resultat una realització literària singularment il·lustre. En primer terme, les traduccions: de clàssics com l’Odissea, Èsquil, Eurípides, Xenofont, Plutarc, Ausoni, Plaute; de textos bíblics, i així el Càntic i el Llibre de Rut; de «moderns», des de Benvenuto Cellini fins a Jean Cocteau, passant pel Hölderlin, Bemardin de Saint-Pierre, De Vigny, Walter Scott, Poe, Hoffmann, Sienkiewicz, Gògol, Keller. Traductor també dels Grimm i d’Andersen, conreà el conte original, de to infantil: Les aventures d’en Perot Marrasquí (1923), Sis Joans (1928). Un altre grup d’«històries meravelloses», L’ingenu amor (1924) donava la mesura de les seves possibilitats en la narració. Va fer també crítica literària, i part d’aquests treballs van ser aplegats en llibre: Escolis (1921), Els marges, (1927); Per comprendre (1937). Antologies, pròlegs, manuals d’orientació literària, haurien de ser igualment recordats en aquesta ràpida ressenya. El 1919, Riba publica el Primer llibre d’estances, que el 1930, amb el Llibre segon es presenta amb el títol comú d’Estances: fou suficient aquesta obra perquè el poeta quedés definitivament instal·lat entre els primers de la literatura catalana del segle XX. Els versos de Tres suites (1937) li confirmaren la primacia. Mentrestant havia ingressat a l’Institut, i ensenyava grec des de les càtedres de la Fundació Bernat Metge i de la Universitat Autònoma de Barcelona.

Aquest era el seu palmarès, per dir-ho així. Quan va tornar de l’exili, les Elegies de Bierville (1942) no sols potencien el seu ja robust prestigi de poeta, sinó que alhora el matisen amb un engagement «civil» molt declarat. Això va coincidir amb l’inici del seu indiscutit liderat literari. «En un banquet d’homenatge, en un acte patriòtic, en un llibre important, hi ha d’haver unes paraules proemials del català més representatiu del moment»: Riba era sol·licitat per a solemnitzar amb la seva adhesió les més heterogènies manifestacions culturals del país, i aquesta dada, només aparentment trivial, que addueix Albert Manent, denota la dimensió «política» que, des d’aleshores fins a la seva mort, anà prenent l’escriptor davant el seu públic. Ell centrà moltes expectatives, i hi respongué amb una sèrie de nous llibres, tots admirables. 20 tannkas, el 1945, les quals són incloses amb altres poemes en una reedició densa i brillant: Del joc i del foc (1946). Vingué després, el 1952, la col·lecció de sonets de Salvatge cor. El seu darrer volum en vers fou l’Esbós de tres Oratoris, publicat el 1957. Carles Riba va morir sobtadament a Barcelona, a mitjan 1959. Entre les obres que, en l’etapa última, coronaren la seva trajectòria intel·lectual, cal destacar una segona traducció versificada de l’Odissea; una altra, doble, literària i crítica, del teatre de Sòfocles; la incorporació de Kavafis (edició pòstuma, 1962) al català; un nou recueil d’assaigs i notes crítiques, …Més els poemes (1957); i no pocs papers dispersos. Tot això havia conferit a la seva irradiació personal una extraordinària ressonància. El pes de la seva influència durant aquells anys, pot comparar-se al que aconseguí Eugeni d’Ors al començament del segle. La poesia «jove» d’aleshores fou indefectiblement «ribiana». Els dos volums de les seves Obres Completes (1965-1967) presideixen ja una altra fase, també gloriosa, de la posteritat de l’escriptor.





Poesia intel·lectual


En el Primer llibre d’estances encara es pot descobrir un lleu rastre carnerià. Era natural. Però també s’hi feia evident un pòsit de lectures i de reflexions sobre l’ofici de poeta, que preparaven la poesia de Riba a una evolució posterior molt diferent de la de Carner. Com la de López-Picó —encara que més i millor que la de López-Picó, en aquest sentit—, la de Riba fou una poesia «llibresca»: crescuda, sobretot, damunt una acumulació rebuscada d’experiència cultural. La poesia fou per a ell «un fet de cultura», que «com a tal, exigeix un substrat de coneixements que abracen des de la lingüística fins a la història literària, passant, tot sovint, per la filosofia», escriuen J. M. Castellet i J. Molas. El factor «erudit» era palès ja en els poemes inicials de Riba, en els quals no costa de reconèixer un gir decididament conceptuós, après en alguns autors medievals com Dant i Ausiàs March. La lliçó de Mallarmé, de Paul Valéry, de Rainer M. Rilke, hi serà a la llarga, més profundament acceptada: també era lògic. Riba s’acostava, per aquest camí, a les posicions estètiques —i esteticistes— de la poesia pura, A la manera de Valéry, Riba va creure que la poesia era —i la lapalissade sona a malícia— «el que no és prosa». L’expressió lírica vol valer per ella mateixa. No admet «traducció» a termes explicables o planers, és a dir, «prosaics»: «el seu cant no pot ésser dut més ençà de les nocions i de les imatges que comporta, perquè justament la seva comesa és dur el lector més enllà d’elles, pel camí d’una veu insubstituïble», diu Riba. El que hi compta, en darrer terme, és aquesta «veu insubstituïble», mena de «màgia» —verbal, exclusivament— en què descansa tot «l’encant del miracle». En el fons, és el concepte de l’abbé Brémond: «la fille de Mynos et de Parsiphaë…». Riba mai no deixà de pensar així.

Mai. La seva poesia «evoluciona», naturalment. Del Primer al Segon llibre d’estances, el procés del poeta s’adreça a l’obtenció d’un grau de «puresa» major. En les Estances, amb tot, encara «les nocions i les imatges» que comporta el cant del poeta segueixen conservant sovint una explícita referència a les coses, designació més o menys directa de realitats incidides en concepte

(Fuges, quan per haver-te

donaríem en una nit obscura,

l’estel que riu, armat, en un tombant,



etc.). Tres suites representa una agudització d’aquella voluntat de «puresa». En els poemes d’aquest llibre tot és «abstracció»: imatges i nocions —i el vocabulari mateix que les encarna— se subtilitzen en un simple tret al·lusiu o en la sola complaença tècnica. (Per exemple: el poema «Diamant»). Més tard, o simultàniament, Riba descobreix la tannka: un tipus de poema japonès que va voler aclimatar al català. Ho intentà, una mica, per «joc». Són cinc versos breus —trenta-una síl·labes en total—, sense rima. El poeta, de moment, solament hi veu una oportunitat més per al seu «exercici» retòric. Només que la forma li exigia un «contingut» epigramàtic. La brevetat del poema era fàcil a provocar un retorn a les impressions immediates. Ell continua treballant les paraules amb una «insigne tensió», preocupat —i amb més raó que abans, ja que trenta-una síl·labes donen molt poc de si— per l’economia rigorosa dels mitjans. Però del «joc» passa al «foc», potser sense voler-ho, i la poesia que capturà en les tannkas és tota efusió i gràcia descriptiva. Les Elegies de Bierville, escrites sota la impressió del desastre, semblen ja molt lluny de les Tres suites. La poesia de Riba en aquest llibre, i per primera vegada, es fa «discursiva»: les Elegies són poemes en els quals el «contingut» —al·legat i clam— recupera importància eficaç. Salvatge cor, d’un alambinament més aspre, traspua ansietat humana lliurada en estricta palpitació. I, finalment, l’Esbós de tres oratoris insinua un trànsit del «discursiu» al «narratiu», i amb això l’«evolució» es precipità. Ara bé —i ho repeteixo—: mai Riba no va deixar d’entendre la seva poesia, «la» poesia, com una «veu insubstituïble», dependent, per tant, d’una estètica de la «poesia pura».

«Sospito en mi», va afirmar, «la intenció del poema predominant sobre el sentit del vers en si». Maragall aspirà al do de suggerir tot un món amb una sola paraula intensa; Carner assolí l’art del vers perfecte, gloriós en la seva particular independència; a Riba li interessà, sobretot, la unitat orgànica que és el poema. «Paraula» i «vers» han de donar de si totes les seves virtualitats líriques —i en Riba fou d’una altra manera que en Maragall i en Carner—; però importa sobretot que el «poema», el motlle que rep, reté i controla la fluència de «paraules» i «versos», sigui l’«estructura» literària bàsica. La poesia, doncs, serà —com en Carner, i amb nova i insistida voluntat— «artifici»: «el diví art de la construcció». És a través d’ell que el poeta s’esforçarà per «comunicar-se», és a dir, per revelar el «misteri» que en la seva «veu» es produeix.

Si s’ajunten dos mots, perquè

una música sense llar davant meu viatja

pel so del dia (oh mar, i jo la mòbil platja!)

i hi traça rutes com qui té una nova fe…



La sorprenent ofrena d’aquesta «música» vaga ha de rebre continuació i òrbita concretes. Cada paraula, en situar-s’hi, transcendeix el teu sentit habitual, i es multiplica en una constel·lació de significacions, segons l’ordre, la postura i la companyia que se li atorgui amb les altres paraules. I hi ha, també, un ritme que les endega en al seu curs numeral: el «vers». I el resultat, com un fet conclús i irreversible, constituirà un microcosmos autònom: el «poema». Res, aquí, no admet «substitucions» —interpretació, explicació—: el «miracle» sorgeix en la convergència única de tots aquests elements, paraula, vers, poema, que, per això mateix, passen d’accidentals a essencials, d’aleatoris a necessaris.

«Art de construcció…». I «art» suposa domini i habilitat, treball i argúcia, tacte i premeditació. Gairebé no hi té cabuda el moviment «inspirat» o «espontani». Potser el «primer vers» sigui una propina dels déus, com discretament suggeria Paul Valéry: els versos següents, el poema sencer, han de ser ja «obra d’art», i ser-ho fins a aconseguir el nivell de la dàdiva divina que desencadenava el mecanisme creador.





Tècnica i temes


La «retòrica» en tant que «art» —de la paraula, del vers, del poema— mereixerà tot l’interès del poeta. Carles Riba, amb una excelsa càrrega d’humanitats, es planteja aquest problema en la seva doble dedicació de «poeta» i de «traductor» de poetes. Les solucions mètriques i estròfiques se li presenten com la decantació de dilatats i profunds tractes amb la tradició literària pròpia i aliena. En la temptativa jove de les Bucòliques virgilianes procura donar en català un equivalent de l’hexàmetre llatí, i un vers que, pel contrast dels accents i les cesures, «recordi» l’hexàmetre homèric serà el que buscarà per a les versions de l’Odissea. Les Elegies segueixen l’exemple de Goethe en les seves, a la recerca d’un paral·lel al ritme de l’«elegia antiga»: dístics formats per hexàmetres dactílics. El sonet i altres formes clàssiques del romanç, el vers blanc, i la ja citada assimilació de la tannka japonesa, van ser formes que Riba va saber utilitzar amb una dignitat magistral. En l’Esbós de tres Oratoris, màxim punt de la seva destresa, potser, el metre, variable i regular, adquireix una modulació fluida, de nítides sonoritats. La rima, que en les Estances era de vegades filigrana forçada —partícules gramaticals convertides en suport o complement: «no / subjecció», «miracle / sotrac la»—, i que en les Tres suites i en Salvatge cor encara conserva molt la duresa de l’aresta, sovint ingrata, pren en l’Esbós una naturalitat insospitada. Riba, a diferència de Carner, no és un poeta de càlid sortilegi musical. El seu vers sol ser, jutjat des d’aquest angle, abrupte, una mica aspre. Però en l’Esbós de tres oratoris es féu finalment més amable i vivaç.

En algun moment Carles Riba ha pogut escriure que «la joia expressada amb consciència és la lírica», i certament, la joia —com la felicitat— constitueix un leitmotiv de les Estances:

… així tu. Joia, te m’emmenes

de dins el pit covard els mots com un estol,



etc. Una força d’exultació sembla ser l’origen de la seva poesia: exultació que es transparenta en l’amor, en la natura, en les idees. Sembla que, per a ell, el món —el seu món— és un reducte de pau sortosa i càlida:

Felicitat, ¿no en tens prou de seure a ma taula,

d’acompanyar mes vies, de compartir mon jaç,

que encara sotges si em prendries ma paraula?

¿Digues-me, què en faràs?



Si alguna vegada compareix en aquesta bella serenitat la mort —o el pensament de la mort—, serà acceptada encara com una extensió de la claredat favorable:

¿Venceria la tanca del nostre casal fort

la Mort, sinó amb l’encís d’una joia novella?



Però encara que aquesta orientació temàtica —i vital— no desapareix en els llibres posteriors, ni tan sols en els seus aspectes més accentuats, hi podem observar unes importants variacions. Les Tres suites, per exemple, escrites entre el 1930 i el 1935, giren entorn de motius purament ornamentals («Un nu i uns ulls») o de franca i completa trivialitat («lírica de cambra»: la imatge d’una palmera, el diamant, dos sillons recordats, el peix a la peixera, etc.): el poeta fa la impressió de valer-s’hi de qualsevol «excusa» per bastir el seu «exercici» líric, i que com més banal és aquesta «excusa» més rutilant i afilat serà el malabarisme verbal. La guerra i l’exili reintrodueixen en la seva poesia la gravetat i la innoven amb un estremiment «humà», que hi havia estat ben tènue fins aleshores. Ho veiem, sobretot, en les Elegies. En les Elegies, sota la superfície d’unes evocacions de la història i el paisatge de Grècia, s’hi manifesta una presa directa de contacte —i de consciència— del poeta amb les doloroses realitats de la seva circumstància: el seu país i el seu temps. Les Elegies de Bierville són un model de «poesia civil».

Poesia «civil», o «política», en primer lloc. El poeta, l’home Riba, ací, parla o «canta», en «nom dels que són on són» «per haver dit que sí a unes determinades coses que consideraven en acord amb llur condició i dit que no a unes altres que jutjaven contràries a ella»: sí i no proferits en un instant històric de risc i de decisió. Per això els herois de Salamina, arqueològics, recobren en els seus versos una solemne vigència:

La llibertat conquerida en l’apassionada recerca

del que és ver i el que és just, i amb sobrepreu de dolor,

ens ensenyàreu que on sigui del món que és salvada, se salva

per al llinatge tot dels qui la volen guanyar;

i que si enlloc és vençuda i la seva llum és coberta

per la tempesta o la nit, tota la terra en sofreix…



Però a les Elegies encara hi ha més. El poeta es troba en el desarrelament material de l’exili, i «bandejat de tants ahirs d’alegria», rep la visitació de Déu:

perquè Algú, dintre de mi, on la nit

brusca de vagues pors em combatia, s’havia

tot de sobte estimat



etc. La preocupació religiosa, doncs, penetra ara els versos de Riba. Aquesta mateixa preocupació serà la matèria central de Salvatge cor. Riba se sent gairebé obligat a excusar-se per haver escrit uns versos «humans, massa humans», en contradicció amb la voluntat asèptica d’art —«poesia pura»: deshumanitzada, com diria Ortega y Gasset— que va predominar en la seva obra anterior. Els poemes de Salvatge cor, confessa, «més aviat s’han fet ells mateixos de l’home elemental que hi ha en mi, que no pas han estat el que jo havia volgut segons uns principis d’art». La «voluntat» de què parlàvem potser no és més que «una voluntat ja instintiva d’ofici», que el duu a adoptar la forma esquerpa i alhora assossegada del sonet. El llibre constitueix el punt més pròxim a la confidència personal, en tota la poesia de Riba. L’Esbós de tres oratoris —«Els tres reis d’Orient», «Llàtzer, el ressuscitat», «El fill pròdig»— supera aquesta temptació. La inquietud espiritual del poeta s’objectiva a través de la reelaboració literària d’uns episodis emotius del Nou Testament. Riba se sent cristià, i inicia la seva poesia de cristià en l’Esbós. La mort li va impedir de continuar-la.

No acabaríem d’explicar-nos la realitat última d’aquesta obra —l’obra poètica sencera de Riba— si no tinguéssim present la seva radicació, profunda i complexa, en els molts i prolongats «sabers» que posseïa l’autor. Riba era també un goethià, i ho era plenament en l’amplitud de la seva curiositat intel·lectual, la qual, sense arribar —ja no era possible al seu temps!— a «enciclopèdica» com en el monstre de Weimar, abastava amples zones de cultura. En les humanitats, per exemple, i no sols per la seva condició d’hel·lenista, la seguretat del seu instint i de la seva indagació va ser excepcional. Darrere de cadascun dels seus versos hi ha, latent, un dens tramat de virtualitats filològiques i especulatives. I, per això mateix, són versos que, si inciten a ser «imitats» en el que tenen de més superficial, tècnica o recurs, esdevenen impossibles d’«igualar» en la seva autèntica energia literària quan no procedeixen d’un «humanista» amb dots i amb formació semblants. Riba és un poeta únic en el seu tremp, dins de la seva generació, la qual, d’altra banda, compta amb poetes de vertadera categoria.

La seva influència va incidir sobre poetes més joves, i en ells, alguns molt aplicats i receptius —podríem citar com a exemple el Josep Janés de Combat de somnis (1937)—, allò que en Riba era una destil·lació cultural finíssima es converteix en repertori de fórmules impersonals. La moda de construir tannkas, en els primers lustres de la postguerra, evidencià una degradació semblant. Carles Riba era un gran poeta com D’Ors deia que havien de ser els poetes: «l’Orador neix, el Poeta es fa». Més que un poeta «nat», va ser un poeta que «es féu», i que aconseguí de «fer-se» passant per la torturada disciplina i el fervor incansable de l’«intel·lectual» cent per cent.





13. La plenitud poètica del Noucents





Agustí Esclasans


L’únic dels coetanis de Carles Riba que realment se li acosta en les premisses i en el designi és Agustí Esclasans (Barcelona, 1895-1967). La poesia d’Esclasans, també «intel·lectualista», està mancada, però, de la solidesa «intel·lectual» que salva la de Riba: no passa de la simple pompa parolera, magnificent a còpia d’insistència, no exempta de guspires d’enginy i sempre amb una melodia fastuosa, però dèbil en significacions vives. Esclasans volgué ser «sistemàtic», i tractà de muntar una doctrina —vegeu el Primer llibre del sistema (1932), al qual seguiren altres assaigs del mateix tipus— segons la qual la seva poesia era la culminació i el resum de tota la tradició literària occidental, surrealisme inclòs. El sistema en qüestió implicava una postulació de preferències tècniques, i entre aquestes, una «mètrica»: el «ritme». El vers que Esclasans utilitza amb una assiduïtat obsessiva està constituït per una agrupació de cinc peus amfibraics adaptats a la prosòdia catalana, és a dir, amb una síl·laba tònica entre dues d’àtones

(Les roses de carn i de llum eren l’eura dels ossos

i el feix de tenebres internes cremava les larves



etc.). L’ampul·lositat d’aquest motlle «sonor» s’ajusta esplèndidament a la facúndia del poeta. El poema no és en Esclasans una unitat «closa» com en Riba, sinó una successió de versos —aquests sí, amb entitat pròpia: els cinc peus trisíl·labs— que podria allargar-se indefinidament. De més a més, el seu cas és d’una autèntica grafomania versificant: més de cent volums en formen la bibliografia lírica. El Poema de Catalunya (1950-1957) està integrat per quinze llibres. Al Primer llibre de ritmes, de 1929, el succeïren molts més, especificats amb el numeral al principi, i amb diversos títols després (Triomf de la serenitat, Les hores augustes, Poema de Barcelona, Beatrix, Pax et bonum, Faust i Fausta, Els trofeus del silenci, El temps recordat, etc.). Al marge d’aquests, altres d’Odes, Elegies, Sonets…

L’enorme massa dels poemes d’Esclasans, respectable per les seves mateixes dimensions i per la dignitat de l’intent, no ha aconseguit, però, l’atenció que aspirava a merèixer. Pels seus temes simplement decoratius, de vegades, o bé de fons anacrònic, queda realment desplaçada de l’interès real del lector contemporani. La crítica, pel seu cantó, no li ha concedit la importància que reconeix a altres poetes de la seva promoció, com Clementina Arderiu, Salvat-Papasseit, Marià Manent, Tomàs Garcés o Josep M. de Sagarra. Potser una antologia ben seleccionada d’Esclasans l’acostaria al nivell d’aquests, en reduir-lo al més essencial de la seva frondosa producció: una tal hipotètica antologia, tanmateix, només fóra possible després d’una poda dràstica que comportaria el sacrifici de milers i fins i tot de desenes de milers de versos, correctes, i, si es vol, perfectes, però d’una buidor total. Esclasans va escriure també poemes en castellà, entre el 1942 i el 1945 —Iberia Magna, Las piedras de Salamanca, Viaje a Castilla, Pueblo, Concierto en si bemol, Madrid, 15 dias en Toledo, etc.—, poemes de molt escassa o inexistent vibració, que posen en evidència per contrast el tret positiu de la seva poesia en català: l’energia «lírica» del llenguatge. Esclasans va saber fer cantar el seu idioma: la seva preocupació per les «paraules belles», per «l’harmoniosa matemàtica verbal il·luminada», per la «voluptat de la tècnica», és significativa. Totes les seves pretensions conceptuals s’eclipsen davant l’opulència musical dels seus ritmes i davant l’exuberància imaginística que aquesta música encadena.





Joaquim Folguera


Joaquim Folguera (Santa Coloma de Cervelló, 1893-Barcelona, 1919) va ser un dels primers «joves» que s’encararen, en la creació i en la crítica, amb el problema de la liquidació i de la substitució del Modernisme i de les seves supervivències. S’enrolà des de la primera hora en les files del Noucentisme orsià i a través dels seus judicis —en Las noves valors de la poesia catalana, concretament—, podem detallar la més neta escala de valors noucentista a la literatura local. D’Ors i López-Picó divagaren sovint per camps més «universals», en perfilar la seva opinió: Folguera va cenyir-se, sobretot, a obres i autors de la seva circumstància històrica, i per això mateix ens hi fa un servei «documental» inestimable. Folguera va ajudar López-Picó en els anys fundacionals de La Revista, i contribuí tant o més que el seu amic a convertir-la en portaveu del Noucentisme «no burocràtic» (vull dir: no lligat a la persona i als càrrecs oficials d’Eugeni d’Ors). La seva vida fou la literatura. Malalt incurable, cremà les seves energies —una voluntat i una intel·ligència d’excepció— en un gris treball d’estímul, de crítica, de vigilància, el qual, de fet, supera el mèrit especial de la seva poesia. Només va publicar dos llibres de versos: Poemes de neguit (1915) i El poema espars (1917). Pòstumament (1921) Traduccions i fragments va recollir les darreres temptatives de l’escriptor. Sensible a les més subtils necessitats intel·lectuals de la seva societat, encara arribà a intuir la previsible —i relativa— falla del Noucentisme. D’aquí que cerqués una «sortida» pel vessant de l’Avantguardisme. Alguns dels seus darrers poemes recolliren les candoroses il·lusions maquinistes que Marinetti posà en circulació:

Carrer Salmeron. Rolls 50 HP. 9,50 h.

Bella cursa. Les façanes cilindren

els polsos…



La mort se l’emportà aquí.

Allò que el poeta Folguera hauria pogut ser si el seu destí no hagués estat dolorosament interromput és cosa que no val la pena de conjecturar. Però no hi ha dubte que, d’acord amb el que han fet, literàriament, els seus companys de generació, podríem «preveure» en la seva poesia una evolució pel cantó «intel·lectualista»: pel cantó de Riba, ateses les seves preferències i les seves intencions. L’únic que podem valorar, però, són els pocs poemes que deixà publicats. I aquests se’ns presenten com a típics d’una conjuntura singular. Depenen de Carner, sobretot. Però no únicament de Carner. Joan Triadú, en col·locar Folguera en la «línia maragalliana», ha volgut assenyalar un punt de «desconnexió» dins l’esquema noucentista. Anna M. Saavedra i Carles Riba, per la seva banda, havien coincidit a reconèixer en l’obra lírica de Joaquim Folguera un «valor de sinceritat» que destaca sobre qualsevol altre. Aquesta «sinceritat» ens remetria, potser, a Maragall, per contrast amb l’«artifici» metòdic dels noucentistes, i encara més amb la pudicícia d’aquests, que es negaven a posar en els seus versos massa passió autobiogràfica. Folguera no renuncià a l’artifici: no arribà a dominar-lo bé, que és una altra història, i els seus poemes fluixegen per aquest costat, però tendeix a un ideal de perfecció literàriament carnerià. Ara bé: el poeta s’hi expressa sense embuts. El seu és un cant solitari —de malalt, de més a més—, que naix de la seva dramàtica «humanitat», entre Déu i el silenci, entre la fe i els pressentiments de mort. Un fil de puresa malencònica, de joventut indefensa

(só desolat d’una recança;

¿per qui?)



sosté aquesta poesia. L’obsessió «literària», i en ell és tant aclaparadora com en Riba o en Esclasans, no impedeix que s’hi filtri «la companyia del dolor», i amb el dolor, l’ànsia de consols transcendents, una cosa i l’altra en termes d’autenticitat immediata. Folguera era un xicot de vint-i-sis anys quan callà per sempre…





Ventura Gassol


Més pròxim de la línia carneriana que de la maragalliana caldria situar Ventura Gassol (La Selva del Camp, 1894), encara que, en el fons, la seva poesia també degui molt a Maragall i no poc als millors romàntics. Gassol va publicar, el 1917, Àmfora, i després, La nau (1920), Les tombes flamejants (1923), Mirra (1931), Poemes (1934) i Miratges (1950). En els seus primers poemes, l’atracció de Josep Carner és indissimulable, i és de Carner que el poeta aprèn, per a tota la seva obra, un punt de «contenció» que, per cert, li convenia molt. D’instint, Gassol tendeix a la dicció eloqüent i fins i tot grandiloqüent, i aquesta propensió seva cal que sigui connectada no sols amb les tres o quatre temptatives de teatre poètic (La Dolorosa, Nadal, etc.) que estrenà, sinó així mateix amb els seus dots i la seva activitat d’orador polític. Gassol no s’integrà al moviment noucentista. Però la lliçó de Carner se li imposà, i els seus versos, els seus poemes, es beneficiaren d’un sentit del matís, d’un fre oportú, d’una delicadesa que no trobaríem en l’altre poeta grandiloqüent: Sagarra. Això no vol pas dir que Gassol es «reprimís» massa. Si bé sovint sabé subjectar-se a formes «tancades», com el sonet, els seus moments més singulars i propis són aquells en què l’empenta verbal pot deixar-se anar sense entrebancs massa rigorosos. El poeta, aleshores, aconsegueix un «to» equilibrat, intermedi entre la increïble i potent llibertat sagarriana i les fórmules encotillades dels «poetes purs». Gassol gairebé mai no s’allunya dels mòduls de la preceptiva tradicional —metres i rimes— i els utilitza amb desimboltura. Posseeix el do de convertir-los en «curs» natural de la paraula. Aquesta naturalitat fa que la seva poesia aconsegueixi, de vegades, una notable irradiació efusiva. Gassol és, o va ser, un poeta «popular»: «clar» i «recitable», i per tant projectat a una difusió àmplia. I aquí, el paral·lel amb Sagarra torna a fer-se, amb totes les salvetats, ineludible.

La popularitat de Gassol, tanmateix, seguia un camí molt concret. Ell no és un homme de lettres a l’estil de Riba, d’Esclasans, de Manent. Ni tan sols ho fou a la manera més «dispersa» d’un Pla. Des de la seva joventut, Ventura Gassol es lliurà a la política militant, i d’alguna manera, una part, potser la millor i més perdurable, de la seva poesia, no és més que un subproducte de la política. Col·laborador íntim de Francesc Macià, al seu costat compartí l’afany proselitista, l’exili, l’aventura rebel i finalment l’ocasió governamental. Erigit en portaveu del catalanisme democràtic, oposat a la Lliga en determinades reivindicacions, l’accent «nacionalista» és dominant en ell: havia de ser-ho perquè es tractava d’arrabassar la bandera a la burgesia conservadora, que en monopolitzava la protesta. Ventura Gassol va ser el poeta de l’Esquerra, és a dir, del partit que enquadrava la petita burgesia i sectors del proletariat i del món rural de Catalunya, pel camí de l’exigència autonomista. Es comprèn, doncs, que la nota més vibrant del seu repertori sigui la política. Gassol va escriure poemes d’amor, poemes de tema religiós, poemes de paisatge o d’angoixa. Però els versos que el representen més vivament són els «polítics». Les tombes flamejants i, en general, tota la seva producció està plena de peces d’efectes «commovedors» (els romanços sobre Pau Claris, El Crist dels vents, el sonet Les tombes flamejants, Glossa, etc.). La història autòctona, l’actualitat internacional, el radicalisme pur de «ser allò que un és», li facilitaren matèria versificable. Gassol no la menyspreà i, al contrari, en sabé traure profundes conseqüències «líriques». A estones, els seus versos esdevenen arengues: així ho volia el poeta. Com ho volgueren, dels seus, els conreadors de l’englantinisme dels Jocs Florals durant el Vuitcents. Però Gassol sabia molt bé on anava.





Clementina Arderiu


Una dona mereix ara consideració a part: Clementina Arderiu (Barcelona, 1893). La presència femenina en la poesia catalana, que havia tingut en Maria Antònia Salvà una insigne encarnació, es fa més àmplia i variada des de la segona dècada del segle XX, i s’il·lustra amb noms tan estimables com els de Roser Matheu (Barcelona, 1892), Palmira Jaquetti (Barcelona, 1895-Els Monjos, 1963), la rossellonesa Simona Gay (Illa, 1898), germana de J. S. Pons, Maria Perpinyà (Verges, 1901), Concepció Casanova (Campdevànol, 1906), Maria Teresa Vernet (Barcelona, 1907), Rosa Leveroni (Barcelona, 1910). Clementina Arderiu hi representa l’aportació més preclara. El 1916 publica el seu primer llibre, Cançons i elegies, al qual segueixen L’alta llibertat, el 1920; Cant i paraules, el 1936; Sempre i ara, el 1946; És a dir, el 1959, i L’esperança encara, el 1969.

L’obra de Clementina Arderiu puja enmig d’una efervescència literària molt intensa, quan a Catalunya s’aclimaten i s’esgoten els més diversos assaigs d’especulació lírica, des de la poesia pura al surrealisme: Clementina Arderiu, tanmateix, sembla evitar el que en tot això hi va haver d’exercici premeditat, i preserva per als seus poemes una senzillesa tècnica i una diafanitat d’expressió poc freqüents en els poetes de l’època. Els crítics han assenyalat la influència de Josep Carner com un dels factors que decideixen la plasmació estètica de la seva poesia. De Carner, evidentment, n’aprèn el sentit refinat del vers i l’amor per les visions directes i ben dibuixades. El que ella intenta es troba molt lluny del que un Sagarra o un Gassol elaboraven, però alhora, també, molt lluny del que el seu marit, Carles Riba, es proposava i realitzava. «Carneriana» en els seus orígens, desinteressada de provatures simplement «literaturitzants», la poesia de Clementina Arderiu, amb el temps, es depura de qualsevol reminiscència aliena i assoleix una indiscutible «personalitat».

Allò que, en última instància, la defineix i singularitza és el fet que, com la mateixa poetessa ha dit, tradueix «la meva vida de dona com les altres, com tantes altres». No és sinó una correlació verbal immediata, nítida, d’una intimitat femenina que gairebé no posseeix altres horitzons que la seva pròpia efusió. El poema, en general, ve suscitat per lleus motivacions felices —sistemàticament felices, podríem dir-ne—: un record, una vivència, un esdeveniment familiar, sempre embolcallats amb ressonàncies joioses. Quan la guerra i l’exili hi apareixen, només la malenconia o l’esperança donen el reflex del drama. Per a Clementina Arderiu, la vida, «la seva vida de dona», reposa en la convicció que el món és bo, i que ella hi té un lloc —el seu lloc de dona «com les altres»— just i alegre.

Un lloc al món, el meu, i finen

retrets. Els somnis no

valen tant…



Els somnis no valen el que val la realitat quotidiana, vulgar i domèstica, de «mare de família» que compta amb tota mena de certeses afectives. Per això, malgrat que la temàtica autobiogràfica evolucioni segons les vicissituds que imposen els anys, la poesia de Clementina Arderiu perdura idèntica a ella mateixa.

Fidelitat trobaré sempre

al meu mateix cantar…



Es tracta d’un pur moviment de confiança que res, fins ara, no ha aconseguit de diluir o embarassar. A aquest fons il·luminat correspon una dicció elemental i d’una musicalitat menor, àgil i delicada, en la qual, de vegades, hi ha un lleu eco de cançoner popular.

De no cantar

jo m’entristia:

per mi és el cant

tal com el pa

de cada dia.



Potser aquesta confessada necessitat de càntic —«com el pa de cada dia»— és el que dóna a la poesia de Clementina Arderiu un aire d’espontaneïtat tan accentuat. Però, de tota manera, la fluència gràcil de la seva paraula respon a un treball pulcre i rigorós, que té per resultat, precisament, una exquisida transparència.





Marià Manent


Marià Manent (Barcelona, 1898) és un altre poeta que en els seus inicis, i en el to general de la seva obra, es relaciona directament amb Josep Carner, i que confirma la «línia carneriana» en allò que de més noble podia tenir. El Manent jove —el seu primer llibre de versos, La branca, data de 1918— sembla ser un «deixeble» més de l’autor de La inútil ofrena. Ho fou, a la llarga, en la direcció «superadora» que el Neonoucentisme adoptà respecte al Noucentisme primer: anant «més enllà», en una ultrança ja reflexiva, del que els mestres proposaven. La confrontació Carner-Manent és, en aquest punt, ben reveladora. De Carner, Manent en poua o assumeix el «do» preciós de la forma submisa i de la paraula musical. La poesia de Manent «canta» amb una naturalitat plàcida i serena, com la del millor Carner. Amb l’avantatge, en el fons, de saber prescindir del guspireig «enginyós», epidèrmic, a què tan sovint es redueixen els versos del Carner més «fàcil». D’altra banda, Manent prolonga la curiositat respecte a la poesia anglosaxona que Carner havia eixamplat en la literatura catalana: curiositat que en Manent s’alça en vertadera i fructuosa «especialització». El 1919 publica unes primeres traduccions de Keats —Sonets i odes—, i el 1931, d’altres de Rupert Brooke —Poemes—, per a continuar amb un breu volum de Versions de l’anglès, antològic, el 1938, i amb la de l’Epipsychidion de Shelley, el 1946: Poesia anglesa i nord-americana (1955), finalment, resumeix en el seu abundant i divers contingut el gran amor i el profund coneixement que Manent aplica als lírics d’expressió anglesa. No és menor la seva familiaritat amb l’obra crítica i teòrica dels escriptors de la mateixa procedència, com es veu en els seus assaigs, tan aguts i comprensius quan es tracta del fenomen poètic. Un altre detall que l’emparenta, de nou, amb Carner són les seves «interpretacions» de poetes xinesos: L’aire daurat (1928) i Com un núvol lleuger (1967) agrupen aquests treballs orfebrats.

Seguint les seves pròpies reflexions, podem veure com Manent arriba a una concepció de la poesia en què el «fet verbal» i la «intuïció metafísica» conflueixen i es difuminen per a sedimentar en una experiència d’ordre transcendent. «La poesia ens espera, de vegades, al cor del silenci», ha dit, «en objectes, en éssers i concordances que inexplicablement se’ns tornen símbols i semblen condensar el misteri del món». És, essencialment, metàfora —«neix d’un impuls metafòric»—, però la «metàfora», per a ell, serà, més que una simple manera d’«eludir el nombre cotidiano de las cosas», el descobriment de «la relació profunda dels éssers». El poeta «sap que hi ha una afinitat secreta entre realitats allunyades, fins i tot entre els éssers i les coses més discordants», i tracta de condensar en paraules aquesta saviesa. Va, per aquest camí, més enllà que el filòsof i tot. La poesia, de més a més, «en cercar l’afinitat dels éssers», revela «un impuls cap a l’Ésser, la fascinació que sent l’home davant el misteri de l’Únic». Per això, potser, «tota poesia autèntica és, en el fons, religiosa»… No resulta difícil, doncs, d’endevinar-hi una actitud molt pròxima a la de la «poesia pura», i en el que té d’específicament literària, així és. Les implicacions metafísiques i religioses, que el poeta assenyala, pertanyen a un terreny intel·lectual diferent.

En la seva lírica, Manent respon a les conviccions exposades. Sense excessos, de tota manera. L’«impuls metafòric» mai no aboleix les «realitats» sensibles, ni s’esfuma en mera àlgebra d’imatges, com s’esdevenia en alguns moments de Riba; tampoc no pretén de donar a l’aspecte metafísic i al religiós el lloc explícit que, amb millor o pitjor fortuna, un López-Picó o un Esclasans concediren en els versos respectius. Els poemes de Marià Manent es mantenen sempre arrelats en vivències personals, en l’home que el poeta és i en allò que l’envolta, somni o il·lusió, paisatge o figura. El poema no és una proposició estètica tout court, sinó que transporta, en tot cas, una mica d’alè «subjectiu». Sens dubte, el tracte amb els romàntics anglesos compensa, en Manent, qualsevol possible desviació cap a una «puresa» freda i abstracta.

No fóra gaire arriscat d’atribuir a això la parquedat de la seva producció. Només tres petits llibres, i molt espaiats, publicà Marià Manent després de La branca: La collita en la boira, el 1920, L’ombra i altres poemes, el 1931, i La Ciutat del Temps, el 1961. Diríem que el poeta només escriu quan no pot deixar de fer-ho. Wordsworth retreia a Goethe que els seus versos «no eren suficientment inevitables»: no es podria pas acusar Manent del mateix. També deu contribuir a aquesta parsimònia creadora el fet que Manent sotmeti els seus poemes a una elaboració atenta i llarga. Sota l’aparença d’una naturalitat sense fissures ni ensopecs, ni ha «la paciència d’un art voluntari i humil», escrupolosa. D’això, en deriva una elegància impecable, ferma, inconsútil. La tria de les paraules, dels ritmes, dels temes, l’atmosfera que hi crea, responen a una cura conscient i pacient. Però no és una perfecció frígida o maquinal, «neoclàssica»: els versos de Manent retenen, encara, el tebi batec d’un anhel o d’una nostàlgia que semblen sincerament «vius». L’amor, el bosc, una fauna amistosa, el temps que no torna, i l’altre temps, el de les estacions —primaveres subtils, tardors fugisseres—, són la seva «matèria». I tornem a pensar en el més delicat del romanticisme anglosaxó.

Al costat de tot això, la voluta ràpida d’una cançó fa evident l’encant —charme, i no a la manera de Valéry— que Manent sap arrencar a la paraula, la qual, per ella mateixa, i en la seva irisació, o irradiació, de sentit, conté la plenitud de l’eficàcia lírica.

Amigueta, el turmell

duus humit de rosada:

cervatell, cervatell,

cervatell vora l’aigua…



La música —«música anterior al concepte», per dir-ho abusant de Mallarmé, en frase que el mateix Manent invoca en el pròleg de La Ciutat del Temps— hi retroba els seus drets literaris…





Tomàs Garcés i algunes consideracions sobre la cançó


La «cançó» —vers curt i sonant, curs estròfic regular, incidència de ritornello i d’aliteracions suaus— prové de Carner, en la seva metamorfosi «culta». Els poetes de la Renaixença l’assajaren sobre la pauta del repertori folklòric o —com Verdaguer— amb un geni paral·lel a la tradició anònima; però la temptativa, llevat d’unes poques excepcions, no passà d’un mimetisme banal. Josep Carner «refà» la cançó en termes de «poeta» que guarda les distàncies: les seves distàncies respecte al «poble» que «imita». Carner estilitza l’esquema, el gir i la tonada de la cançó popular, i erigeix en poema —un poema més: culte— el resultat. Guerau de Liost també ho procura per la seva banda, encara que sense tanta gràcia, i López-Picó va donar a alguns dels seus epigrames l’aire d’una corranda coneguda. En els poetes posteriors el recurs o la temptació s’intensificaren. D’aquest procés, en queden exclosos Riba i Esclasans, per una banda; Foix —malgrat certes «nadales»—, per l’altra. Però la cançó és el vehicle d’alguns moments feliços, dels més feliços, de la poesia de Sagarra; encunya no pocs passatges de Clementina Arderiu; apunta —només apunta— en Gassol i en Soldevila; és procediment delicat en Marià Manent. La trobem, també, afaiçonant una part de l’obra de Salvat-Papasseit. I és fonamental en la de Tomàs Garcés.

Cronològicament, l’auge de la cançó, en la poesia catalana, hem de situar-lo en els anys que seguiren a la primera guerra europea. En certa manera es tracta de la variant local d’un fenomen més extens. Així ho han interpretat Castellet i Molas. Després de la guerra del 14-18 i de la Revolució d’Octubre —diuen—, les velles estructures de la revolució burgesa s’esquerden, i els intel·lectuals trenquen o semblen trencar, o volen —i fins i tot només «creuen que volen»— trencar amb la classe dirigent. Un dels camins de ruptura amb la burgesia culta i benpensant «fou el retorn a les deus primitives del poble o de la mateixa humanitat: a l’art negre, al jazz, al flamenc». Retorn a la cançó, doncs, en tant que «deu primitiva del poble». Però, «tot seguit, aquesta ruptura, que, de fet, era el resultat d’una sensibilitat exquisida i refinada, es convertí en “evasió”: evasió d’un món insegur i, alhora, d’una civilització insatisfeta de la pròpia satisfacció cap a on no se sabia ben bé què…». «Trencar, és cert», continuen dient Castellet i Molas; «però també evadir-se». No és pas fàcil d’aclarir què hi havia d’autèntica ruptura —o de desig de ruptura— en tot això. «Ruptura» en Sagarra, en Manent, en Garcés? Però sí «evasió». O almenys «evasió» en el sentit que donen a aquest terme Castellet i Molas. Ben mirat, la «cançó» sempre ha estat «evasiva»: qui canta, els seus mals espanta… És, en el fons, el més «evasiu» dels gèneres lírics. Però, perquè «espanta mals», presenta també una cara digna de la major atenció «sociològica». No és aquest l’aspecte que ací hem d’examinar. Centrem-nos en la seva faceta literària. En ella, Tomàs Garcés (Barcelona, 1901) assoleix una singular importància.

El primer llibre de Garcés es titula precisament Vint cançons i apareix el 1922. Publica després L’ombra del lledoner (1924), El somni (1927), Paradís (1931), El senyal (1935), El caçador (1947), La nit de Sant Joan (1951), Grèvol i molsa (1953), Viatge d’octubre (1955) i Plec de poemes (1971). Cal completar la llista amb un volum de proses líriques —Quadern de la Selva (1962)— i uns altres dos volums de traduccions poètiques —Deu poetes gallecs (1954) i Cinc poetes italians (1961)—, que prolonguen el seu essencial objectiu de poesia: «recerca i expressió d’un secret». Les Vint cançons aconseguiren tres edicions en poc menys d’un any, i fins i tot tenint en compte l’evident modèstia dels tiratges quan es tracta de versos, la dada mereix ser destacada. L’èxit era degut a l’obertura que el poeta intentava: lluny de l’hermetisme, de la fredor intel·lectualista que altres representaven, però sense sortir d’un mòdul que li era comú amb ells, Garcés emprenia un «pelegrinatge a les fonts», i aquestes fonts —el «poble»— el proveïen de cadències i de claredats entranyables. No tota la seva poesia s’ajusta a la «cançó», ni de bon tros. Potser hi predomina la que respon a paradigmes «formals» distints. Però el conjunt se’n beneficia en la dúctil llisor de la dicció.

No és un poeta «popular» ni podia ser-ho. Postular uns «tractes amb el poble», en el seu mateix propòsit, ja implica una separació entre el poeta i el poble: el poeta, que no és poble, vol acostar-se al poble. S’acosta al poble, i, del seu patrimoni de tendreses i rutines, pren la melodia i el mecanisme de la cançó. Antoni Vilanova ha qualificat la poesia de Garcés de «popularisme aristocràtic». I «aristocràtic» ací vol dir culte. No hem d’oblidar, encara, que, en el moment en què Tomàs Garcés pensa en el cançoner tradicional com a quinta essència de l’esperit popular, el «poble» ha oblidat ja, o gairebé, les seves antigues cançons. Cap al 1922, aquest folklore rastrejat com a model o com a inspiració, només segueix viu —agònic— en racons intonsos de muntanya, en algun llogaret de marina. Quan el poeta parla de poble, o pensa en el poble, al·ludeix, de fet, una entelèquia o una supervivència decrèpita. L’«evasió» és evident. L’«altre» poble, l’urbà, la massa fabril, proletària, no compta per a res. Tomàs Garcés —com, d’altra banda, tots els poetes que es dedicaren al gènere— projecta els seus «tractes» sobre un «poble» més aviat convencional, tret de llibres i d’estiueigs, idealitzat. D’aquí sorgí un fons «idíl·lic» per al poema, que no és literalment fals, perquè aquest «poble» encara existeix, però que està a un pas de la pura ficció per la seva mateixa excepcionalitat. El poeta, home de ciutat, situa el seu poema en un allunyat escenari rural, feréstec o serè, d’estudiada fesomia: un «paradís». I en aquest «paradís», la paraula i el sentiment solen tenir la bellesa acontentada de les coses que s’acompleixen segons un ordre perfecte. Ni tan sols la malenconia hi és torbadora, perquè «només els somnis són veritat». Sense passions ni drama, la poesia de Garcés sembla originar-se en una confiança còsmica, incommovible. En Viatge d’octubre, amb tot, deixà entreveure l’angúnia que sentia pel temps que fuig sense remei: «Aquest sol que no crema, qui el pogués aturar!». Un «sol que no crema»: així es podria definir el món que abraça la lírica de Tomàs Garcés.

En definitiva, l’operació literària mitjançant la qual això pren cos no és gens «ingènua». La simplicitat del vers procedeix de sedassos i d’alambins tan poc espontanis com els de la més «pura» poesia de laboratori. El model popular li serveix només d’incentiu: un peu forçat que el poeta tria per a millor potenciar les seves facultats o les seves intencions. Com la de Manent, la poesia de Garcés es fa en una terra assaonada per una rica i densa sedimentació de lectures, d’influències, d’assaigs. Com que Vint cançons fou publicat a mig camí entre el Libro de poemas (1921) de García Lorca, i Marinero en tierra (1924) de Rafael Alberti, s’ha volgut veure en el «popularisme» de Garcés una coincidència amb el «popularisme» dels andalusos, que introduïren també la cançó popularitzant en la literatura castellana d’aleshores. La semblança respondria, com queda dit, a la conjuntura literària general, sobretot, i el parentiu s’acaba ací. Lorca i Alberti, en els llibres citats i en altres del mateix tipus, no van pas més enllà del joc rutilant, jovial i bigarrat de l’estampa ingenuista. De fet, «popularitzen» més i millor que Garcés. Garcés, en canvi, es deixa macerar per estímuls menys primaris. Sense que el seu vers perdi mai la gràcia del cançoner, sense renunciar-ne l’accent fàcil i encomanadís, insereix la seva poesia en unes arrels d’instigacions culturals de complexa entitat. S’hi embranquen els romàntics italians, el simbolisme sencer, una ingent acumulació de «literatura», en destil·lat exercici. El «poble», per tant, n’està també molt allunyat per aquesta banda.





Més poetes


En una zona a mig camí entre Maragall i Carner cal situar d’altres poetes que no són tan notables en la quantitat ni en la qualitat de la producció. Entre els que ofereixen una obra discontínua, d’irregular insistència, figura Ferran Soldevila, (Barcelona, 1894-1971) historiador, dramaturg, assagista: Poema de l’amor perdut, aparegut el 1916, Exili (1918), Càntics de mar, d’amor i de mort (1921) i La ruta invisible (1949) són, amb tot, una aportació lírica d’estimable qualitat. Eminentment elegíaca, segons Tomàs Garcés, en la poesia de Soldevila ressona Carner, com era previsible, i aporta a la «línia carneriana» una nota de severitat i de pregonesa personal. Altres poetes que convé recordar, ni que només sigui a títol de notícia, són: Felip Graugés (l’Estany, Bages, 1889), Pere Guilanyà (Olesa de Montserrat, 1897-París, 1964), Jaume Rosquelles (Barcelona, 1897), Ferran Canyameres (Terrassa, 1898-Barcelona, 1964), Pere Benavent (Barcelona, 1899), Joan Mínguez (San Luis, Argentina, 1900), Manuel Bertran i Oriola (Cardona, 1901), Josep Gimeno-Navarro (Barcelona, 1901-1955)… Anàlegs en tremp i formació als ja citats, Camil Geis (Girona, 1902), J. M. Rovira Artigas (Barcelona, 1902), Armand Obiols (Sabadell, 1904), Xavier Benguerel (Barcelona, 1906), Gumersind Gomila (Maó, 1906-Perpinyà, 1970), escriuen versos merament «epigonals».





14. El cas a part de Josep M. de Sagarra





Sagarra és un dels comptats escriptors de la seva generació que realment sembla «immune» al Noucentisme. El Noucentisme literari, essencialment burgès, i que responia a una circumstància politico-social que tenia la burgesia com a protagonista, no aconseguí guanyar-se Sagarra, aristòcrata pels quatre costats. Ni aconseguí guanyar-se Josep Pla, kulak. Val la pena de recordar la procedència última —de «classe»— de l’un i de l’altre, perquè ajuda a fer més intel·ligible la posició literària de cadascun. Sagarra, plançó de noble família, es resisteix a la seducció d’una classe que no era la seva, i fins i tot a risc de quedar marginat per la força mateixa dels fets, s’obstina en el seu refús. Josep Pla, propietari rural de tipus mitjà, tampoc no s’hi deixa seduir, i després exposarem la seva actitud paradoxal davant de certs problemes de fons. «Literàriament», Pla resta impermeable a les suggestions noucentistes. Tant ell com Sagarra admiren el treball i l’ambició del Noucentisme: de D’Ors, de Carner, de Riba. Però no els comparteixen. Hi veien l’única empresa possible de «consolidació» cultural per al país; desconfien, però, del seu sentit. La desconfiança de tots dos és, en el fons, desconfiança envers la «burgesia»: l’aristòcrata i el kulak temen el «burgès» que, ineluctablement, ha de desbordar-los i que ja els desborda. En Sagarra i en Pla trobem nombroses crítiques a la burgesia: crítiques lacerants i despietades. Ens enganyaríem si, «sociològicament», les interpretéssim com animades per qualsevol designi «progressista». Ben al contrari: són crítiques «reaccionàries», en tant que deriven de perspectives «anacròniques». L’aristòcrata i el kulak són espècimens desplaçats pel simple mecanisme de l’evolució econòmica, i de moment, el burgès, més que no pas el proletari, se’ls presenta com a enemic: diguem-ne «enemic». En Sagarra i en Pla, això es tradueix a nivell literari en el desinterès que manifesten davant el Noucentisme. Desinterès, però no hostilitat: al capdavall, es veuen obligats a admetre que el Noucentisme —i la burgesia «revolucionària»— compleix el seu paper, i un paper útil.

De Sagarra ha dit Jordi Carbonell que «és fonamentalment un modernista»: «la llibertat individual, el sentimentalisme i el sentit lliurament directe de la Natura, s’inscriuen a la base de la seva producció, i hi perduren». És cert. Per a ser més exactes, però, caldria restringir el judici: el «sentit de la Natura», més que «modernista», és «maragallià» —els poetes subalterns del Modernisme manquen d’un «sentit de la Natura» mitjanament veraç—; i pel que fa a la «llibertat individual», hem de tenir en compte que Sagarra mai no s’excedí fins al postulat anarcoide —subversiu— dels modernistes. Aquestes precisions són, de fet, secundàries. A efectes d’una classificació aclaridora, Sagarra és com un modernista extemporani. Un modernista, de més a més, que manté molts punts de contacte amb els romàntics: amb Verdaguer o amb Guimerà. Però, alhora, els tractes del poeta amb el Noucentisme no foren vans. Sagarra hi aprengué l’avantatge d’una «elaboració formal» relativament acurada —que Maragall deia que defugia—, i el gust per la brillantor verbal, com observa el mateix Jordi Carbonell. L’elaboració formal mai no és tan insistent com en els Noucentistes —Riba o Esclasans, fins i tot Manent o Garcés—, però l’advertim en un grau d’intensitat bastant notable. La riquesa lingüística de Sagarra, en canvi, és infinitament superior a la de qualsevol noucentista, Carner inclòs: ens trobem davant d’un aparat lexicogràfic d’inexhauribles recursos, en el qual cada paraula val pel seu color i pel seu so gairebé tant com per la seva funció semàntica. La indigència «urbana» que caracteritzava el vocabulari dels modernistes s’hi converteix en una abundància fastuosa. Els noucentistes, en general, queden també molt per sota de l’enorme repertori de possibilitats que Sagarra domina.

Josep M. de Sagarra (Barcelona, 1894-1961) publica el 1914 el seu Primer llibre de poemes, que inclou peces com «Chora», «L’Hereu Riera» i «Mater Lacrymarum», en les quals ja queda definit el més específic del seu estil. Hi segueixen altres volums de desiguals dimensions, bé que idèntics en el to: El Mal Caçador (1916), Cançons d’abril i de novembre (1918), Poemes i cançons (1922), Cançons de rem i de vela (1923), Cançons de totes les hores (1925), El comte Arnau (1928), El poema de Nadal (1931), La rosa de cristall (1933), Àncores i estrelles (1936), Entre l’Equador i els tròpics (1943), El poema de Montserrat (1956)… Més tard tindrem ocasió de ressenyar altres facetes de l’escriptor: la de dramaturg, potser la decisiva; la de prosista, repartida entre l’article de diari i la novel·la; la de traductor, en la qual entren obres tan extraordinàries com la versió en vers de La Divina Comèdia i la de gairebé tot el teatre de Shakespeare. En conjunt, el total de la seva obra és una de les realitzacions més vastes i ambicioses de les lletres catalanes modernes, i la poesia hi ocupa un espai considerable. Contrafent una frase que Huxley va aplicar a alguns escriptors romàntics, podríem qualificar Sagarra com «una força una mica alarmant de la Naturalesa disfressada de poeta». De la seva facúndia, no en dóna la idea justa el nombre dels seus llibres; convé apuntar, per completar-la, l’extensió d’alguns d’ells, com el poema El comte Arnau, amb més de deu mil versos, i el Montserrat, amb uns setze mil. La crítica, d’inspiració noucentista bàsicament, ha estat bastant freda amb Sagarra. I cal admetre que, enmig d’un temps en què la poesia oscil·lava entre la puresa intel·lectual i la tenebra o el funambulisme dels «ismes» la seva és, clarament, una nota discordant: una mena de fòssil, que només per la grandesa intrínseca, per la forta palpitació sensual i per la fastuositat idiomàtica se salva i es redimeix d’una subvaloració absoluta.





L’eficàcia popular de Sagarra


Sagarra va ser un poeta «popular»: popular com únicament ho havien estat, abans, Verdaguer i Guimerà. Ni els modernistes, ni Maragall, ni els «mallorquins» no aconseguiren d’arrelar en el «poble», i amb el Noucentisme la lírica catalana —com s’esdevenia al mateix temps en la resta de les literatures europees— va reduir encara més el seu públic, per a convertir-se en «minoritària». Segarra fou popular, i ho volgué ser: s’ho proposà, i aquesta voluntat determina el seu «art», o, en tot cas, coincideix amb el que el seu «art» temptejava. «En el meu sistema», diu, «el poeta no feia res per dur el lector —o qui havia d’escoltar-lo— al seu terreny. No violentava ningú ni exigia cap exercici mental perquè se’l seguís. Feia tot el contrari: era ell qui anava al camp del lector, i no del lector erudit o savi, sinó de l’home del carrer i de la dona de sa casa; i cercava, dient les coses en la forma més directa i amb el procediment més expeditiu, que el xoc de l’emoció i de la comprensió íntegra es produïssin ràpidament». Ens trobem, doncs, davant d’una premissa antagònica de les que expliquen la tasca d’un Riba o d’un Foix. La tècnica poètica de Sagarra, hem de relacionar-la amb un altre factor: l’hàbit del poeta com a dramaturg en vers. El vers «teatral» té el destí de «ser escoltat» —subratllem que, en el text que acabem de citar, Sagarra no s’oblida d’invocar, junt al lector, «el que havia d’escoltar-lo»— i, per tant, aspira a una intel·ligibilitat immediata i ha de posseir una aguda força de persuasió «sonora». En la seva funció escènica, d’altra banda, el vers tendeix a ser «descriptiu», «narratiu» i «discursiu». Tots aquests aspectes es donen, també, en la lírica sagarriana. Més: d’alguna manera, són precisament aquests trets els que la defineixen, fonamentalment, per referència als que caracteritzen d’altres poetes —gairebé tots— de la mateixa època.

La poesia de Sagarra, en primer lloc, pretén ser «clara», i ho és. Defuig l’alambinament conceptuós, el joc de les abstraccions expressives, els assaigs amb l’atzar verbal o amb els presumptes materials del subconscient. Això no vol pas dir que sigui pobra en imatges: més aviat en sobreïx. Només que són imatges d’estructura simple, des d’un punt de vista estilístic, l’energia de les quals s’origina precisament en aquesta simplicitat. L’al·lusió o la designació franca d’objectes i de gestos, de realitats «físiques», l’enunciat de sentiments primaris i tallants, li confereixen una plasticitat contundent, moguda i d’un cromatisme incisiu, que sovint té el matís barroc de la poesia tradicional. Contribueix a fer-nos aquesta impressió, i no poc, el recurs habitual que Sagarra fa a les fórmules col·loquials més «típiques», girs i locucions, paraules soltes, molt «familiars», que el poeta posa o transposa en un context nou, i que guanyen així una presència estranyament i multiplicadament significativa. El lector, o l’oient, davant d’aquests versos, té la sensació de no haver sortit de la seva àrea quotidiana de llenguatge, i que, sense apartar-se’n, hi sorgeix el misteri poètic, és a dir, el fet insòlit de la «poesia». La poesia ací continua sent un esdeveniment «musical». Abans m’he referit a una «força de persuasió sonora». Es tracta de «cantar», en definitiva: com sempre. Sagarra sap com fer-ho, amb el seu català bigarrat, fictíciament rural i tavernari unes vegades, ciutadà i madrigalesc d’altres. La varietat de metres i de ritmes, la nitidesa de les rimes, el tempo prosòdic, són elements d’eficàcia infal·lible en els seus poemes. La solució última, naturalment, sol ser «declamatòria».





Mirant-se el món des d’una llotja


«Declamatòria»: altisonant, inflada, una mica buida. («Teatral» —connexament— de més a més). Sagarra no ignorava aquest penchant del seu talent, bé que poques vegades gosà reprimir-lo o contrariar-lo. En parlar del Poema de Nadal, va dir: «He intentat destriar en mi l’emoció lírica de la palla decorativa, tan abundant en les meves obres». I, efectivament —i aquest reconeixement té molt de mèrit—, hi ha molta «palla decorativa» en la seva poesia. L’impressionant flux dels seus versos, de les seves paraules, dilueix bastant el «contingut» que Sagarra vol comunicar. Aquest «contingut», d’altra banda, tampoc no és massa dens. Es redueix a una visió exaltada de la natura, a la recreació de mites folklòrics o històrics (L’Hereu Riera, El comte Arnau, Montserrat, etc.) i a un breu temari sentimental, de vegades recitat en primera persona, de vegades objectivat a través d’una cançó («Balada de Luard el mariner», «Cançó de taverna», «Cançó de mariner», etc.). Diríem que Sagarra, davant del món i davant de si mateix —davant de la seva pròpia vida—, se situa en la perspectiva d’un «espectador»: «descriu», «narra», «discorre» en els seus poemes amb una fuga i una vehemència notables, però —en el fons— sense participar vivencialment en el tema. Dic «diríem», perquè sempre és arriscat de fer càbales sobre el grau de sinceritat d’un escriptor, a partir dels seus escrits. De tota manera, Josep M. de Sagarra no deixa transcendir a la seva poesia —el detall és una vertadera pedra de toc— la commoció de la guerra del 36, tan traumàtica per a l’obra de Carner, de Riba, de Joan Oliver, entre altres. D’aquells anys tràgics, Sagarra només «revela» la seva excursió a la Polinèsia a Entre l’Equador i els tròpics i un cert i obligat esforç de responsabilització, en traduir Dant i Shakespeare. El seu silenci sobre el que era fonamental és prou simptomàtic.

Per a Josep Carner, Carles Riba, Joan Oliver, per a pràcticament la majoria dels escriptors catalans —poetes o no— que els tocà de viure de ple aquella circumstància, la guerra va ser un sotrac dolorós, i en les seves obres i en la seva actitud moral s’adverteix la repercussió de la tragèdia col·lectiva. No importa quin sentit prengué la reacció de cadascú: el fet és que el 1936 els «commou» profundament. Sagarra, en canvi, sembla quedar-se al marge de la història. L’aristòcrata que ell és es neguiteja molt menys que els seus col·legues burgesos. En darrer terme, Sagarra creia —són paraules seves— que amb la guerra europea de 1914-1918 «s’acabà el segle XIX» i que «des d’aleshores començà a imperar pertot arreu la confusió i la ximpleria». El món, el «seu» món, agonitzant des de feia temps, s’havia definitivament enfonsat l’any 1918: tot allò del 36, per a Sagarra, es reduïa a un últim cop: la puntilla, en termes de tauromàquia. Per a l’aristòcrata, la revolta proletària només aportava unes molèsties supernumeràries —sagnants, naturalment—, perquè «la confusió i la ximpleria», és a dir, el «caos» i la «revolució», eren anteriors: fets consumats. Realment, els valors i les possibilitats que el 1936-1939 sofreixen una autèntica crisi eren els «burgesos» o els «petits burgesos», i no els de l’aristòcrata (o els de l’aristòcrata, però només en la mesura en què s’havia aburgesat). Més endavant veurem també com Josep Pla manté una indiferència semblant, bé que des d’un altre angle —el del kulak, per entendre’ns— i amb un abast diferent. La desfeta no afecta únicament els burgesos, és clar, i Sagarra, com Pla, hagué de patir després els entrebancs d’un condicionament general, que influeixen en la seva feina. Però l’intel·lectual burgès o petit-burgès s’enfrontarà després amb majors dificultats. És el cas de desenes de literats, que es dispersaren entre al dimissió, el retraïment, el sarcasme i l’exili.





15. Notícies de l’Avantguarda





Sobre la voluntat de ruptura


Avui, ja amb una certa perspectiva de temps, podem emprar el terme Avantguardisme sense preocupacions polèmiques. Els escriptors que intervingueren en les polèmiques del moment —si més no, a Catalunya— s’han manifestat més aviat incòmodes davant aquella denominació. L’Amic de les Arts, baluard avantguardista, protestà alguna vegada, per boca dels seus redactors, de «no ser-ho», i testimonis pareguts podrien adduir-se amb l’aval d’alguns conspicus representants del moviment. Però, ací i ara, fóra impertinent d’aturar-nos en discriminacions de doctrina o de disciplina. Durant uns anys, a l’Europa occidental, en deien «avantguarda» d’una sèrie d’actituds i d’obres literàries i plàstiques que tenien en comú una voluntat de repte i de negació enfront de les formes i dels criteris consolidats per la tradició cultural immediata. Es tractava d’un gest «revolucionari»: en principi, en el clos de les lletres i de les arts, però, de retop, de cara a la societat sencera. No cal dir que la major confusió regnà en la seva jurisdicció. En el sac de l’Avantguardisme hem de ficar alhora el futurisme de Marinetti, precursor i després aliat de la reacció feixista, un Guillaume Apollinaire, professional de l’aventura literària, i els primers surrealistes, com Breton, Aragon, Eluard, sincers en la seva desafiant fe anarcoide. Si de la literatura passem a la pintura, per exemple, l’embolic és encara més gran, ja que convindrà arrenglerar sota la mateixa etiqueta artistes tan contradictoris com Picasso —o qualsevol altre cubista de la primera hora—, Rouault, Picabia, Joan Miró i Max Ernst. Tanmateix, a pesar d’aquestes dissemblances irreconciliables, l’Avantguardisme era una realitat.

Guillem Díaz-Plaja, en plantejar-se aquest problema de fixació de límits, es va decidir per negar «substantivitat» a l’Avantguardisme. Segons ell, tot escriptor que «innova» hauria estat un «avantguardista»: Juan de Mena, Góngora, Marino, Lully, Chateaubriand, Mallarmé, Whitman, Poe. I no hi ha dubte que —sense sortir de l’àrea catalana— un Maragall, un Carner, un Riba, representaven, a la seva manera, una «innovació». Díaz-Plaja suggeria d’atribuir a la paraula «avantguarda» l’accepció etimològica: de terminologia bèl·lica. L’Avantguardisme hauria estat, doncs, «una manera —transitòria— d’actuar» i no «un mode d’ésser». La «revolta» es mesuraria pel grau d’insolència violenta, més que no pas per la càrrega de «novetat» que aportés. Potser valdria la pena de remarcar que la càrrega de «novetat» aportada pels avantguardistes «bel·licosos» era, més o menys, diferent de la que aportaven un Maragall, un Carner, un Riba. Aquests «continuaven», s’afegien a una trajectòria cultural, sinuosa, rectificant, però ininterrompuda, mentre que la gent de l’Avantguarda es feien la il·lusió d’haver trencat amb el passat.

La idea de ruptura hi és essencial. «Trencava» Marinetti, «trencava» Apollinaire, «trencaven» Breton, Aragon, Eluard: cadascú a la seva manera. Independentment del que cada avantguardista pogués acabar sent «després», el fet és que, en tant que «avantguardista», i mentre ho era, pretenia una ruptura. Molt pocs «trencaren» del tot, i el lector francès va poder, ha pogut veure Louis Aragon, per exemple, «retornar» a l’estrofa i a la rima, i com Apollinaire passava del cal·ligrama a l’alexandrí més escolar sense cap transició. Tot això, a nivell casuístic és un autèntic galimaties. Però la voluntat de ruptura és el que hi comptà. J. V. Foix ha denunciat que, a Catalunya, un dels avantguardistes típics, J. Salvat-Papasseit, era un «fals avantguardista». Salvat-Papasseit va ser avantguardista «a estones» —si val l’expressió. Per la seva banda, Foix no era un avantguardista menys «fals»: tampoc no hi «va trencar» del tot, i ell, d’alguna manera, menys que Salvat.

L’Avantguardisme local no va arribar mai, ni per la seva fúria ni pel seu volum, al grau d’iconoclàstia i de subversió —sobre el paper— a què arribaren els «ismes» a França, posem per cas. El Neonoucentisme exprés o dissimulat, classicitzant, continuà sent el corrent primordial, rector. El que Benjamin Crémieux —invocat al propòsit per Guillem Díaz-Plaja— anomenà «esprit de reconstruction» no s’imposà ací el 1930 com una ressaca de l’esprit d’inquiétude anteriorment dominant: l’esprit de reconstruction s’havia mantingut ferm des del 1918, i hi retingué la preeminència fins al 1930, i més ençà. No pocs dels titulars de l’esprit d’inquiétude, en aquest país, estaven secretament contaminats de Neonoucentisme. Els redactors de L’Amic de les Arts, revista titllada d’avantguardista —i que no deixava de ser-ho, malgrat les seves abjuracions— parlaven del «modernisme hòrrid» amb una aprensió tan virtuosa com la que hi haurien posat Riba o Esclasans.

Potser no estaria de sobres insistir que, a Catalunya, la repercussió de la crisi de les formes poètiques que s’aguditzava arreu va ser molt lleu. Els «ismes» occidentals trencaven descaradament amb els venerables esquemes de la «preceptiva literària» tradicional. El «poema» —des dels cal·ligrames d’Apollinaire als exercicis «automàtics» d’André Breton— pretenia erigir-se sobre les ruïnes del metre, de la rima, de l’estrofa. Les velles convencions «retòriques» eren abandonades, escarnides, enderrocades. També en la poesia catalana es va produir aquesta reacció alliberadora: Joan Salvat-Papasseit, en la majoria dels seus llibres, opta pel vers rebel. Però, la fidelitat als cànons més o menys rígids, en ús dins de la tradició, era general. I continuà sent-ho entre els intel·lectualistes d’estricta observança, com Carles Riba i Agustí Esclasans; la compartiren, bé que lluny de qualsevol encarcarament, els poetes de verb opulent i oratori, com Sagarra o Gassol; l’acceptaren en els seus millors recursos musicals, Clementina Arderiu, Marià Manent, Tomàs Garcés, o en joc irònic, Joan Oliver («Ni / bri / bo: / Mi / cro / bi»). És veritat que en qualsevol altra literatura europea, el gros dels poetes s’ajustà sempre a les «formes clàssiques»: l’Avantguardisme, en tant que posició «revolucionària», va ser minoritari a tot arreu. Però als Països Catalans potser fou, i calia que fos així, més minoritari que enlloc. La temptació dels modes «clàssics» —diguem-ne decididament clàssics— guanyà fins i tot els avantguardistes més avançats. Salvat-Papasseit recorre al vers regular, a l’estrofa i a la rima en Les conspiracions, i en La gesta dels estels imita el gir rítmic del cançoner popular —com Carner, en el Fons. J. V. Foix, els primers llibres de poesia del qual —Gertrudis, KRTU— són en prosa, en Sol i de dol es lliura al sonet més impecable, i una gran part de la seva obra lírica s’acomoda a motlles d’austera estructura «clàssica». Quan, després del 1930, la vague de retour, a escala internacional, apunta cap a l’esprit de reconstruction, en aquest país, gairebé no hi havia res a «reconstruir», perquè en el fons res no havia estat enderrocat.





Barcelona, capital avantguardista


Barcelona va ser, després de París, la ciutat europea més propícia —o, almenys, més precoçment propícia— a l’Avantguardisme plàstic, i això ha de ser tingut en compte encara que sigui marginal a la nostra matèria. El 1912, un marxant del veïnat, Josep Dalmau, va organitzar una exposició de pintors cubistes —Duchamp, Juan Gris, Léger, Gleizes, etc.—, cosa que ben pocs col·legues seus d’altres latituds haurien gosat fer aleshores. Entre aquest any i el 1922, Dalmau va presentar al públic català el més «avançat» de l’art de l’època: la mostra d’«Art francès d’avantguarda», el 1920, amb peces de Marie Laurencin, de Braque, de Dufy, de Derain, de Matisse, de Vlaminck, encara era un gest osé, a escala europea. I també Dalmau va patrocinar la primera presentació de Joan Miró i de Salvador Dalí, així com, el 1922, una sèrie d’obres de Francis Picabia, amb un catàleg avalat per un text d’André Breton. Per cert que Picabia, fugint de la guerra, s’havia refugiat a Barcelona, i a Barcelona publica —en francès— la revista 391, on col·laboren Apollinaire i Max Jacob, que més tard assumirien la suprema representació dels «ismes» ultrapirinencs. 391 apareix el 1917. Una mica abans, l’hispanoamericà Joaquim Torres-Garcia, catalanitzat, a mig camí entre el Noucentisme (vegeu el seu llibre Diàlegs, 1915, impregnat d’un lèxic encara orsià) i la «revolta», promou un petit escàndol revulsiu en la pintura local: Un enemic del poble, la revista de Joan Salvat-Papasseit, en recull algunes repercussions teòriques. Diguem, de passada, que les redaccions de 391 i d’Un enemic del poble tenien el seu domicili a les galeries Dalmau…





Josep M. Junoy i alguns avantguardistes més


Tot això no podia deixar de tenir el seu paral·lel ja estrictament literari. Dispersa en cenacles, en papers solts, en manifestacions minoritàries, l’efervescència prengué cos. Amb aquest nom, o sense, l’Avantguardisme era un fet. Josep M. Junoy (Barcelona, 1887-1955), publica el 1915 una Oda a Guynemer, i el poema marca un començ. Guynemer era un pilot famós en aquells anys heroics de l’aviació, i el poema que li dedicava Junoy era un cal·ligrama a la manera d’Apollinaire, escrit «a consciència»: el tema i la forma responien a l’esperit de l’avantguarda que s’estava gestant. Charles Maurras titllà de «truc» l’innocent assaig de Junoy, i Apollinaire, pontifical, sortí en defensa de l’Oda, en una carta pròleg al llibre Poemes i cal·ligrames (1920) del mateix autor. Aquest, el 1916, funda la revista Trossos, de vida efímera, que acaba en mans de J. V. Foix. Trossos és ja una tribuna avantguardista, en la mesura que podia ser-ho aleshores: traduccions de Pierre Albert Birot, de Philippe Soupault, de Pierre Reverdy, il·lustracions de Miró i de Gleizes, ho indiquen. Junoy encara va publicar en català un volum de proses poètiques, El gris i el cadmi (1921) i un parell de reculls de crítiques d’art. Ideològicament i estèticament, però, s’anava decantant «cap a la dreta», coincidint amb la Dictadura, i La Nova Revista, periòdic i edicions que ell animà, es converteix en un reducte neocatòlic, d’estil chestertonià, és a dir, més atent a una apologètica enginyosa i al conservadorisme social que al desig de repristinació «cristiana» dins del camp religiós. Després del 1939, Josep M. Junoy només va donar a les premses textos en castellà. El seu avantguardisme quedava púdicament oblidat com un pecat de joventut.

En el mateix 1917 en què apareixia Trossos auspiciat per Foix, Joan Salvat-Papasseit llançava la seva «fulla de subversió espiritual» titulada Un enemic del poble, ja al·ludida, des de les planes de la qual etziba anatemes furibunds contra el «conformisme» burgès dels noucentistes. Per les mateixes dates, aproximadament, a Joaquim Folguera, se li encomana el neguit «avantguardista». Però Folguera mor el 1919, i Salvat pocs anys després i Junoy —per repetir les paraules de Díaz-Plaja— «es retira de la polèmica literària». Un pintor uruguaià arrelat a Barcelona, Rafael Barradas, centralitza, en aquest moment de buit, el caliu avantguardista. A la seva tertúlia assistien Sebastià Sánchez-Juan, Sebastià Gasch, Lluís Montanyà. Pel seu compte, J. V. Foix madura llibres i posicions. Durant uns anys, el Neonoucentisme sembla haver paït i assimilat les vel·leïtats del primer Avantguardisme local. Però el 1926, i amb domicili social a Sitges, surt la revista L’Amic de les Arts. Els 31 números d’aquesta publicació —resisteix fins al 1929— van ser pràcticament alimentats per la ploma i les idees de J. V. Foix i de Josep Carbonell. Foix naix el 1894, i Carbonell el 1898: tots dos pertanyen a la generació de Riba. Tots dos, en L’Amic de les Arts, es negaven a reconèixer-se «avantguardistes», i amb raó, potser. Però L’Amic de les Arts constituí, de fet, la plataforma més sòlida de la plàstica avantguardista dels anys 20, i les seves planes acolliren les «inquietuds» de Salvador Dalí (Figueres, 1904), de Sebastià Gasch (Barcelona, 1897) i de Lluís Montanyà (1906), una mica més joves que Foix i que Carbonell. Dalí, Gasch i Montanyà signen, el 1928, el Manifest groc, un paper descarat, de pretensions ferotges, que va provocar un discret enrenou en els medis intel·lectuals de tots el Països Catalans. Era el punt àlgid de l’Avantguardisme indígena. El Manifest ataca els tabús, les rutines i les realitzacions del Neonoucentisme —sense excloure’n la Fundació Bernat Metge—: ho feia amb un olimpisme exultant i desbaratat.

La petita història de l’Avantguardisme català mereixeria més espai, ni que només fos per a establir el mapa del seu abast. De fet, i en termes absoluts, només Salvat-Papasseit i J. V. Foix reclamen consideració a part, i encara pel que tenen de «no-avantguardistes», o pel que suposen de magnificació de l’Avantguardisme. De tota manera, cal fer algunes mencions. Sigui la primera la de Joan Pérez-Jorba, nascut a Barcelona el 1878. «Modernista» per l’edat i per la formació, va escriure poemes en la línia de Maragall. Més tard, a París, on residí algun temps i on morí el 1928, va ser amic d’Apollinaire, de Birot, de Reverdy, i es vinculà lleugerament al «cubisme» literari. I al País Valencià, la lliçó de Salvat-Papasseit aconseguí un modest deixeble en Carles Salvador (València, 1893-Benimaclet, 1955), que «avantguarditzava» en Vermell en to major (1929) i Rosa dels vents (1930), donava en El bes als llavis (1934) una vaga rèplica de La rosa als llavis i acabava amb El fang i l’esperit (1952), penedit, en un retorn als models vuitcentistes. A les Illes, l’Avantguarda no trobà acollida: la monolítica autoritat de l’Escola Mallorquina ho impedí. Recordem que el «futurisme» predicat per Gabriel Alomar no s’assembla gens al seu homònim italià. Alomar es valgué d’aquell terme per a esverar el conservadorisme local —insular i continental—, sense que aquesta resolució, merament política, es relacionés amb les bravates marinettianes… Els avantguardistes de la segona generació s’evaporaren en tant que avantguardistes, ja gastada la provocació desafiadora: Sebastià Sánchez-Juan (Barcelona, 1904-1974), Carles Sindreu (Barcelona, 1900), Dalí… El cas de Salvador Dalí, bé que tangencial a la literatura, és molt revelador: Dalí culmina la seva vida i la seva obra en un conformisme més vulgar, hòrrid i banal que el del pitjor dels neonoucentistes comarcals.

De tota manera, l’Avantguardisme literari només podia ser un episodi accidental, en tant que actitud revulsiva. El que aporta de «novetat» pròpiament estètica, queda incorporat als hàbits d’expressió comuns, i les experiències imatgístiques, el metaforisme arriscat, la immersió en el subconscient, i tantes receptes més, al principi monopolitzades per «futuristes», «nunistes», «surrealistes», etc., es generalitzen de manera difusa. Així s’esdevé en totes les literatures europees, i la catalana no havia de ser una excepció. Només en algun cas aïllat semblen rebrotar, de tant en tant, els tics inicials d’aquestes escoles. En alguns poemes de Bartomeu Rosselló-Pòrcel, per exemple, s’hi ha volgut veure l’empremta dels procediments surrealistes, i també l’advertim en d’altres poetes, ja en la postguerra.





16. Joan Salvat-Papasseit





Joan Salvat-Papasseit va nàixer a Barcelona el 1894. De família proletària —el seu pare era fogoner i va morir d’accident a l’alta mar—, passa la seva infància en un asil i exerceix després diversos oficis manuals. Autodidacte, col·labora des de molt jove a la premsa anarquista: una part dels seus articles, en castellà, va ser aplegada més tard amb el títol Humo de fàbrica (1918). Del 1916 daten el seus primers poemes en català; el 1917 anima i redacta Un enemic del poble, al qual seguiren dos altres intents de revista, Arc-Voltaic (1918) i Proa (1921). El fervor revolucionari dels primers anys es desvia, de mica en mica, del camp social al literari: la «subversió» que Salvat postula acaba per ser només «espiritual». El 1919 apareix el seu primer volum de poesia, Poemes en ondes hertzianes, i el 1921 edita L’irradiador del port i les gavines. Malalt de tuberculosi, el mateix 1921 hagué de fer una cura de repòs en un sanatori de Fuenfría, a la Serra de Guadarrama: d’aquesta estada a Castella procedeixen els poemes polítics —nacionalistes— de Les conspiracions, breu opuscle que surt el 1922. També aquest any publica La gesta dels estels, i el següent, La rosa als llavis. Víctima del mal que el consumia, va morir a Barcelona el 1924. Deixava inèdit un altre llibre de poemes, Óssa menor, que els seus amics imprimiren el 1925. Havia escrit sovint a setmanaris infantils, i són de tema infantil les narracions de la seva obra en prosa Els nens de la meva escala. Dispersos en diaris i revistes, queden alguns contes i molts articles literaris, que completen la curta producció de Salvat-Papasseit. La mort prematura interrompé la seva tasca en plena maduresa, i la seva poesia no és, com la de Folguera, una «promesa», sinó una realització completa; però, «interrompuda», suggereix malenconiosament la noble grandesa del que podria haver estat.





L’avantguardisme de Salvat-Papasseit


Salvat volgué ser avantguardista. «Poemes d’avantguarda» és com subtitulà L’irradiador del port i les gavines, i s’autoqualificà, amb una sola paraula, «poetavantguardistacatalà». Quant a això, la seva filiació és doble. D’una banda, deriva de l’anomenat «cubisme» de Guillaume Apollinaire, del qual adopta la fantasia formal, gràfica, del «cal·ligrama», ja en els Poemes en ondes hertzianes. De l’altra, li descobrim algunes reminiscències, potser mal païdes, del futurisme italià de F. T. Marinetti. En el fons, potser, per a ell, l’actitud avantguardista no era més que l’equivalent poètic del mateix impuls rebel que inicialment el portà a professar l’anarquia, el culte a la «divina Acràcia». Això era suficient per a enfrontar-lo amb el to mitjà de la poesia noucentista, i en el seu manifest Contra els poetes amb minúscula ataca decididament els seus col·legues: «Aquests poetes nostres s’han penyorat l’espasa pel bastó de passeig, alliberaran un dia Catalunya amb una reverència. La suor que acompanya les comoditats els ha ablanit la lira».

Si ens cenyim al rigor just de la denominació, amb tot, l’avantguardisme de Salvat, si no és «fals» com sostenia Foix, sí que és més aviat epidèrmic, i bé que mai no va deixar d’escriure cal·ligrames —encara en trobem alguns en Óssa menor—, tant la seva concepció de la poesia com el sector més ampli i perdurable dels seus llibres creixen, realment, al marge de les intencions i de la tècnica avantguardistes. Pel que fa a la missió o funció del poeta, les seves idees es concentren a postular-la com una voluntat ètica superior: el poeta es realitza en «el desig de lluitar», i és «l’home entusiasta». La poesia, per tant, s’allunya del joc, de l’exercici gratuït. Finalment, convé insistir que, malgrat la seva preferència pel vers lliure i sincopat, que tant agradava als avantguardistes, Salvat-Papasseit també se serví dels tipus estròfics regulars, i fins i tot provà el recurs «musical» de la imitació de les cançons populars. La seva temàtica, de més a més, apassionada i concreta, no té connexió amb el repertori deshumanitzat i frívol a què es lliurà l’avantguarda entre el 1910 i el 1925. La sòlida personalitat literària de Salvat-Papasseit sobrepassa els mateixos esquemes que deia compartir.





Poesia de l’entusiasme


Aquell «home entusiasta» que, segons ell, havia de ser el poeta —el Poeta, amb majúscula—, havia de tenir també altres virtuts essencials: calia que fos «altiu, valent, heroic i sobretot sincer». No cal dir que cap d’aquestes condicions no tenen res a veure amb la literatura: pertanyen, més aviat, a l’ordre moral, i no al literari. «El Poeta», afegeix Salvat, «potser, potser i tot, fins no escriuria versos»: «cada gest d’aquest home, cada mot d’aquest home seria com un vers». La qual cosa significa que, en última instància. Salvat-Papasseit reserva al «vers» el paper suprem de vehicle de la màxima energia humana: l’entusiasme. Confessa aspirar a una obra que «es doni de consol als homes», i una tal obra no pot nàixer sinó d’una exaltada «sinceritat»: «encara no he escrit mai sense mullar la ploma al cor, esbatanat». Com es pot veure, doncs, i dins la vaguetat d’aquestes formulacions, el seu punt de partida teòric s’acosta bastant al de Joan Maragall: «entusiasme» i «sobretot sincers». I el «consol» que promet en la seva poesia, la «lluita» que exigeix al poeta com una vocació, l’«heroisme», es tradueixen, en el seu cas, en una força exultant, i tota la seva virulència «subversiva» es limita a un generós impuls d’alegria. Com en Maragall, l’entusiasme és ací una efusió positiva i, en certa manera, salvadora. Per això, i malgrat la terminologia bel·licosa, a què tan aficionat es mostrava Salvat —«gesta», «lluita», «heroi», «combat», etc.—, els seus poemes són sempre suport de paraules i d’estímuls radiants, joiosos. El crit nacionalista de Les conspiracions no és massa estrident, i la seva visió de la vida humil, quotidiana, de la classe obrera, del raval urbà, manca de mordent revolucionari. En tot moment, en qualsevol circumstància, la vida se li presenta com un miracle brillant i feliç.

Això explica que, en els temes, Salvat-Papasseit es decanti per les anècdotes i per les suggestions que li arriben del nivell directe de la vida diària, amb exclusió d’abstraccions i de metafísiques. Els seus «cal·ligrames» i la resta de les provatures avantguardistes són petits apunts que reflecteixen el tràfec de la gran ciutat. La rosa als llavis exposa l’amor en la seva més declarada exuberància sensual, reduït gairebé a l’acte mateix de la carn, sense rastre de psicologismes (gelosia, nostàlgia, esperança, tedi, etc.) ni de filosofies, contra el que és tradició en la poesia amatòria europea des de l’època dels trobadors. I evoca escenes i paisatges del seu modest món suburbial —«L’ofici que més m’agrada», «Tot l’enyor de demà», «Nadal», etc.— sense el menor gest patètic, encantat amb el simple fet material de la seva vibració humana. Perquè, per a ell, «res no és mesquí» —res no és, diguem-ne, sòrdid, migrat, roí—:

res no és mesquí,

perquè la cançó canta en cada bri de cosa…



Aquesta convicció optimista és la clau d’aquella alegria a què abans ens referíem, i la justificació de tota la lírica de Salvat-Papasseit. El més curiós del cas és que ell, personalment, malalt i abocat a una mort precipitada, estava condemnat a no viure aquesta «vida». Des del seu llit, des de la seva impossibilitat de viure la plenitud de la «vida», el poeta es lliura a la fantasia compensadora. I un altre tema típic de la seva poesia serà el de l’aventura imaginària: la del mariner, la del pirata, la de l’home de batalles i riscos, que, trasplantada en un poema del segle XX, pot semblar una ingenuïtat retòrica, fins i tot anacrònica, però que, en Salvat, és una dramàtica sortida, un exutori ideal que el redimeix de la prostració física.

Viatjar terres

no quedar-se en cap,

amar en totes una noia verge;

creure en la guerra perquè és bo el combat,

cada ferida la sang d’un poema.

Quan Déu ens cridi, poder contestar:

—Tant estimava, que es vessava el veire…



Home fatalment sedentari, hagué d’acontentar-se amb aquestes aparences exaltades.





De La rosa als llavis


De La rosa als llavis ha pogut dir se que és el millor poema eròtic de la poesia catalana. Podem afegir-hi, sense por d’exagerar, que és un dels millors poemes eròtics de la literatura europea. Prenc l’adjectiu «eròtic» per singularitzar la classificació dins del camp frondós de la lírica d’amor. En poques ocasions com en aquest llibre de Salvat l’amor ha estat expressat literàriament amb tanta esplendor priàpica, amb tanta vehemència carnal. La vida queda, de sobte, condensada en la màgica victòria del sexe. El fet nupcial es presenta amb una magnificència nova: amb la magnificència de ser només voluptuositat culminada. És com una efusió lúdica dels sentits, en la qual no sembla compromesa cap altra part més profunda de la personalitat de l’amant. Tot es limita al gran moment de l’avidesa. D’aquí que hi hagi una sostinguda ressonància de l’etern Carpe diem

(Deixa’t besar

i si et queda enyor

besa de nou, que la vida és comptada)



però dut a l’extrem de l’instant essencial. Ni l’abans ni el després no hi tenen importància: es diria que no existeixen —sentiment o reflexió— i que l’amor comença i acaba en la seva flamejant fugacitat. Les angoixes clàssiques de l’enamorat en queden excloses. I l’amor és, amb això, una afirmació més, radical, de l’alegria de viure:

Ulls clucs

l’amor

sap que la vida sempre és una festa…



Alhora, en l’amor s’acompleix una mena d’exorcisme del temps, perquè la vida «passa» i l’abraçada amorosa fóra la intensitat salvadora:

Si la carn no es bada

la vida s’esmuny…



No hi existeix la sacietat, ni la cendra depriment amb què amenaça l’asceta. El triomf de la sensualitat és absolut. Tot el delit de «vida» de Salvat —malalt i jove— es xifra en aquests versos. Versos que, d’altra banda, són d’una cruesa diàfana, nets i impúdics al mateix temps…





L’estil


Salvat-Papasseit no va ser un poeta de gran facilitat verbal. Sembla com si se li resistissin els ressorts més estrictament «lírics» de l’idioma, o de la poesia en tant que creació sobre la llengua: la fluència del ritme, l’espontaneïtat de la rima, la intuïció combinatòria de fonemes i de significacions, el sentit estructural del poema, etc. Per això, potser, cercà i trobà en l’estètica de l’Avantguardisme una solució honorable per a la seva ineptitud: és a dir, el vers lliure i truncat, el cal·ligrama, el desdeny purità de la «forma», que l’eximien de temptatives més exigents, fora de les seves possibilitats i dels seus dons. Sigui com sigui, Salvat-Papasseit era conscient d’aquesta deficiència, i sospitant el que de «moda» hi havia en la posició avantguardista, intentà de superar-la: s’acostà als mòduls tradicionals, mètrics i estròfics, de la poesia acadèmica, i en La gesta dels estels va imitar el gir del cançoner tradicional, com ja hem assenyalat. A més, era veraç quan deia: «sóc, com a home de lletres, d’imaginació escassa, més aviat elemental: tot ho he vist o viscut». La «falta d’imaginació» afirmada es reprodueix en una certa pobresa d’«imatges» poètiques. La capacitat de Salvat-Papasseit per a la metàfora i, en general, per a tota mena de trops propis del Simbolisme i de les seves seqüeles —incloses les d’avantguarda—, és molt limitada.

Una zona de la seva poesia la donà en termes «realistes», de dicció immediata i fraseologia col·loquial escassament estilitzada —i de vegades, com en el poema «Vora mercat», transcrivint trossos literals de conversa de comares de barri—, «realisme» perfectament adequat als temes que encarna —per exemple, «L’ofici que més m’agrada», «Tot l’enyor de demà». El procés que segueix el poema, en Salvat, sol ser discontinu, com una successió disgregada i coherent alhora d’instants «il·luminats»: a la debilitat de la fluïdesa verbal correspon aquesta desarticulació de conceptes i de visions. Molts dels seus poemes són una sèrie enumerativa, una juxtaposició d’elements poc organitzada, susceptible d’allargar-se indefinidament. El poema no és —o ho és poques vegades— una unitat tancada.

Joan Salvat-Papasseit representa, dins la poesia catalana, el passatge més curiós i apassionant de l’Avantguardisme; però també, i en uns quants poemes, anticipa el «realisme poètic» o «històric» més o menys engagé que, vint-i-cinc o trenta anys després de la seva mort, podia haver assumit literàriament el missatge de la reivindicació «de classe» del proletariat. I sobretot, és una de les figures objectivament més importants de la poesia de Catalunya.





17. J. V. Foix





L’altre poeta excepcional de l’Avantguarda, J. V. Foix, va nàixer a Sarrià el 1894. Les inicials J. V. ho són del nom Josep Vicenç, que Foix s’obstina a no escriure amb totes les lletres. Originari d’una família petit-burgesa, cursa estudis universitaris sense acabar-los i es dedica després a la regència d’un discret negoci de pastisseria. El seu primer llibre, Gertrudis, data de 1927, quan ja feia anys que la seva firma era ben coneguda en els medis literaris catalans. Gertrudis és una primera selecció d’un Diari 1918, el qual, integrat puntualment per 365 poemes breus, li donarà matèria per a nous volums: KRTU (1927), Del «Diari 1918» (1956). El 1936 va publicar Sol i de dol, col·lecció de sonets elaborats entre 1913 i l’any de l’edició. Les irreals omegues (1948), On he deixat les claus… (1953), Onze Nadals i un Cap d’Any (1960) i Desa aquests llibres al calaix de baix —en el volum de conjunt Obres Poètiques (1964)—, Darrer comunicat (1970), agrupen també poemes «en vers». Unes altres suites de proses líriques són L’Estrella d’En Perris (1963) i Allò que no diu La Vanguardia. Els seus articles i assaigs publicats a la premsa periòdica —Trossos, L’Amic de les Arts, Monitor, La Revista, Revista de Poesia, etc.—, són abundants, i alguna sèrie, com els que aparegueren en la rúbrica «Meridians» del diari La Publicitat, signats amb el pseudònim «Fòcius», van ser particularment memorables per la seva trama enginyosa. Alguns han estat recollits en llibre: Els lloms transparents (1969), Mots i maons o A cadascú el seu (1971). Amb Josep Carbonell confeccionà el llibre Revolució Catalanista (1934), síntesi de l’ideari catalanista —divertidament reaccionari— que tots dos escriptors havien ja apuntat des de les columnes de la seva revista L’Amic de les Arts.





Escrit a la ratlla del son


En el curs dels darrers capítols hem reportat el nom de Foix unes quantes vegades, i per vincular-lo a les manifestacions més afilades de l’Avantguarda. Naturalment, no hi ha revista del ram, ni activitat d’agitació en el camp de les arts i de les lletres catalanes, durant mig segle, que no tinguin en Foix un decidit col·laborador. Ell, pel que ha dit, mai no s’ha sentit còmode amb l’etiqueta d’avantguardista, però, de fet, li escau amb més dret que a cap altre, en el sentit més ampli de la paraula. En «la lluita contra allò que hom anomenà, genèricament, passatisme», J. V. Foix va situar-se sempre a la primera línia: a l’avantguarda. I des de la seva més extrema joventut, ha estat un guaita atent a qualsevol interessant trepidació intel·lectual —suau o brusca— que s’hagi produït en qualsevol latitud, i la seva obra de creació i els seus comentaris crítics es fan ressò i fins i tot anticipen alguns fenòmens estètics i ideològics fonamentals de l’època. Ben mirat, Foix va ser «surrealista» molt abans que André Breton i els seus adlàters inventessin l’«escola», i ell insinuà la primera participació indígena en les simpaties pel feixisme, detall, sens dubte —jutjat a posteriori— poc falaguer, però que denota la hipersensibilitat de l’escriptor davant les més diverses «inquietuds» del seu temps… «Avantguardista», a la seva manera, en definitiva.

Queda feta i repetida la referència al surrealisme —surrealisme avant la lettre— per qualificar la lírica de Foix. Aquest «surrealisme», però, ha de ser entès amb moltes reserves. Indiscutiblement, no se’l podria referir a la definició cèlebre: «automatisme psíquic pur, etc.». Tota l’obra versificada de Foix —la major i millor part de la seva obra, en efecte— és, per la seva mateixa estructura tècnica, impossible de conciliar amb l’«automatisme» de Breton: res més allunyat de l’automatisme que aquests poemes cisellats a força de clarividència i d’ofici. Foix se situa «més enllà dels preceptes», però també se subjecta, i ben sovint, als «preceptes», per una decisió que ell diu inspirada en la «servitud envers la llengua i la comunitat» —«Qui gosa escrostonar murs invisibles en una contrada hostil?»—: «rimes velles i ritmes seculars». No és, doncs, per aquesta banda, que Foix pot o va poder ser inscrit en la plantilla dels surrealistes.

La relació s’estableix en altres aspectes: el de les possibilitats oníriques, el de la confusió del real amb l’irreal en un hipotètic «superreal», que constitueixen també premisses de l’«escola». «És quan dormo que hi veig clar», diu un vers de Foix —un vers imprudent, potser—: serveix oportunament per a xifrar d’alguna manera l’enfilall de visions al·lucinants o al·lucinades de les quals arrenca la seva poesia. El poeta, segons Foix, és «un investigador a la ratlla del son», i en afirmar-ho així confirma l’asserció anterior. El son —amb els seus somnis— és una mina poètica. D’altra banda, confessant-se al destinatari —destinatària— d’una dedicatòria, el poeta ha escrit: «el real del qual parteixo i del qual visc, amb cremors a les entranyes, com saps, i l’irreal que tu et penses descobrir-hi, són el mateix». El real i l’irreal, per tant —bé que aquest «irreal» vingui comentat amb la reticència del «que tu et penses descobrir-hi», però que, en darrer terme, és l’irreal tout court—, s’identifiquen. En una «realitat superior», o «superrealitat», com diria Breton? Foix defuig aquesta conclusió. Però tant se val, això.





Investigador en poesia


La paraula «investigador», aplicada al poeta, té, per a J. V. Foix, el valor d’una autodefinició. Ell es considera «investigador en poesia» i amb els seus poemes «s’adreça, doncs, i franc, als qui investiguen en els comellars de la poesia per amor del Bell —o del Rar!—, no pas als historiadors de la literatura…» («Le rar c’est le bon», va escriure Verlaine, dit sigui de passada). En la recerca del bell o del rar —de l’insòlit per un cantó o altre— Foix no es redueix al somni ni a l’ambivalència equívoca del real i l’irreal en simbiosi indesmuntable. L’operació d’escriure —d’escriure poesia— se li planteja, al mateix temps, al nivell «material» de la llengua, i ell sap que la poesia només és, en la mesura que és, un artifici verbal. «El poeta, mag, especulador del mot…».

Aquesta «especulació», Foix l’emprèn sobre el català amb argúcies i savieses inqüestionablement actives. Joan Teixidor ha explicat amb sagacitat el sentit més visible d’aquesta maniobra: «J. V. Foix ha fet la singular proesa de contradir la tendència natural de l’idioma cap als mots polisíl·labs i l’accentuació plana —l’obra de Carner, amb la seva suau i incerta modulació, és decisiva en aquest aspecte—, intentant de restaurar un arcaisme de monosíl·labs abruptes i contundents». És secundari que, estadísticament, els «monosíl·labs abruptes i contundents» predominin o no en la poesia de Foix: el fet és que el lector té la impressió que és així, i més que res, que es tracta no tant de monosíl·labs com d’un to «abrupte i contundent» del llenguatge, el qual, alhora, sona a «arcaic». El mateix Teixidor ha parlat del «medievalisme» de la lírica de Foix. Resulta paradoxal que un avantguardista provoqui observacions d’aquesta mena: «arcaisme», «medievalisme». Però ens trobem davant d’una especulació amb la paraula, i, a la caça de l’insòlit —bell o rar—, Foix s’endinsa en la deu més pura de l’idioma: els clàssics medievals i els dialectes hirsuts. De la seva cala en sabé extreure una enlluernadora riquesa de vocabulari, i un insospitat registre de valors musicals.





Temes i tons


L’«aire» general del lèxic de Foix realment posseeix una notació «exòtica» molt peculiar, dins la moderna poesia catalana: antic i comarcal, en contrast i oposició amb la norma urbana i actualitzant que imposava el Noucentisme i que depurava el Neonoucentisme. Aquest exotisme lliga admirablement amb la intenció lírica del poeta: la serveix i s’hi identifica fins al punt d’integrar-se en el perfil «hermètic» del poema com un ingredient més de la seva clausura. El món poètic de Foix es construeix amb visions desconcertants, captades potser «a la ratlla del son», on la realitat, l’absurd i el desvari conceptual s’embranquen i es combinen. Se l’ha comparat (Domènec Guansé, Guillem Díaz-Plaja) a la pintura de Giorgio de Chirico —la del Chirico sincer o simulador de l’Avantguarda—, i la referència és vàlida. Objectes, paisatges i figures de concisa definició, «reals», pateixen un sobtat dépaysement, com en el somni, per a ordenar-se en perspectives i esdeveniments ja literalment «irreals». El poema emmarca aquest espectacle «il·lògic», que, traduït en paraules, presenta una total, o gairebé total, desconnexió amb les vivències habituals del lector. Contribueix a accentuar aquesta autonomia del poema —i no poc— el caire «abrupte i contundent» de la dicció. Tot això, encara, s’origina en un propòsit conscient i es fa precís amb una mecànica refinada: més que una «absència de control exercit per la raó», hi ha deliberació i paciència, «art». Per a insistir en les comparacions manllevades a la plàstica, la poesia de Foix «recorda» els quadres de Dalí, d’Yves Tanguy, de Magritte, on el trompe l’œil és utilitzat per representar imatges d’una «irrealitat» estremidora. Foix es pretén «visionari»: «sóc un testimoni del que conto». Més que escriure, transcriu, i els seus escrits són, o serien, si hem de creure’l, «paràfrasis» o «circumloquis». Aquesta suposada «passivitat», cal entendre-la, amb tot, compaginable amb l’esforç lent, demorat i artesà de l’elaboració literària. «Investigador» i «especulador», en això troba la seva oportunitat.

De tota manera, la poesia de Foix és molt més encara. Els sonets de Sol i de dol, i molts altres poemes —sobretot entre els «en vers»—, responen a temes i procediments de tipus tradicional dins els corrents simbolistes. Si més no, Foix hi destaca, en contrast amb la majoria dels seus col·legues de generació, per la fantasia bigarrada de les metàfores i pel seu sencer utillatge verbal. Potser sigui el d’Onze Nadals i un Any Nou el moment més sedimentat de tota la seva obra. El poeta es decanta, en aquest llibre de «circumstàncies», per la seducció sentimental o moral de la Nativitat del Crist, i els seus versos llisquen amb una senzillesa sense precedent en la seva obra, i alhora, amb els millors recursos de la seva experiència. L’idioma, adust i preciós, la concisió descarnada, el ressò medievalitzant, l’espurneig «visionari», i fins i tot alguna reminiscència popular, es fonen en un resultat nítid i emotiu.

Castellet i Molas han destacat també, en els poemes posteriors al 1939, remissions candents al «context» històric o social en què van ser escrits («i em faig un clam del silenci de tots»; «deixeu-me sol, que sóc molts», etc.). Els mateixos crítics han assenyalat, com a símptoma de l’«actitud de rebel·lió individual» del poeta, la fuga cap a la divagació onírica: «el rebuig de la vida immediata li fa preferir el somni a la realitat quotidiana». Això, realment, és irrecusable. I encara s’hi podria afegir que la presència de l’«actualitat» problemàtica del seu poble i de la seva època es fa més intensa en els darrers poemes de Foix. Però només esporàdicament —per exemple en el titulat «Tot n’és ple»— aquesta imbricació és inequívoca. En la resta, el nervi de la protesta, rebel·lió «individual» de petit-burgès irritat, es difumina subtilment en eufemismes complicats, en reverberacions estètiques, que ofeguen la seva significació.





18. Joan Oliver





Un altre poeta de primera fila ens queda per catalogar: Joan Oliver. Oliver ha signat els seus llibres de versos amb un pseudònim divertit pel calembour que implica: «Pere Quart» —nom de rei amb el numeral convertit en cognom. Oliver naix a Sabadell el 1899, en una família burgesa de característiques molt específiques en el panorama social del Principat. «El seu besavi patern, Pere Oliver, havia estat el fundador de la Caixa d’Estalvis de Sabadell», apunten Castellet i Molas, «i el seu avi matern, Joan Sallarès i Pla, havia estat un dels nostres grans capitans d’indústria, polític i teòric de l’economia, que contribuí eficaçment a fer triomfar els principis del Proteccionisme». I val la pena de tenir present aquesta ascendència. Joan Oliver, com Joan Maragall, pertany a l’«alta burgesia industrial»: són —i seguim Castellet i Molas— dues excepcions en la literatura catalana, «literatura de petits burgesos i de pagesos benestants». Potser cal sumar-los un tercer escriptor: Rusiñol. Però si Maragall va ser «la consciència» de la burgesia «quan aquesta es trobava en un dels seus moments més dinàmics», Oliver hi representa «en un dels moments de crisi» la recusació irreverent: Rusiñol —diguem ho pel nostre compte— n’hauria estat el «nen aviciat», ambigu, beneficiari i desinteressat de la seva situació, que es burla dels seus, però que no voldria de cap manera destronar-los. Entre Maragall i Rusiñol no hi va més que una presa de posició subjectiva —la del burgès fidel i la del burgès irònic—: entre tots dos i Joan Oliver s’interposa la Guerra del 14, la revolució d’Octubre, i el crac de 1929. S’hi interposa, de més a més, alguna circumstància personal no menys violenta, que accentua la ruptura. El cas és que «Pere Quart», poeta, des del seu primer llibre —«el primer llibre publicat responsablement»—, s’erigeix en un dels crítics més despietats del món de la seva procedència.

Aquest primer llibre, Les decapitacions, és del 1934. Joan Oliver, aleshores, ja tenia 35 anys, i s’havia donat a conèixer amb narracions, peces teatrals, articles de diari. En Les decapitacions, entre moltes manipulacions de malícia escèptica, «intemporal», hi ha un parell de poemes significatius: un «contra» Hitler

(Avia per telèfon una rialla trista

de pur estil marxista.

Bloch l’anomenen els estranys: jo, Sara.

Quin no la desempara?

Per segar roses la destral us cal,

Adolf, brètol total?

Volava el cap de ma companya

pel cel dels crematoris d’Alemanya)



i un altre «contra» Mussolini

(…aquell urc aplomat de Benito

en dreçar-se complet, la pitrera gonflada

sota el cap ben posat



etc.). Eren tota una dada. A Les decapitacions va seguir Bestiari, publicat el 1937. Un estudi de la personalitat completa d’Oliver ens portaria a consignar, entre les dates dels dos llibres, altres textos d’indubtable valor indiciari per a reconstruir la seva trajectòria literària. Diguem, sense sortir de la poesia, que el 1936 va escriure una Oda a Barcelona —com Verdaguer, com Maragall, i cadascú a la seva manera i segons la seva circumstància— reveladora de la comprensible barreja d’esperança o de fàstic, de melangia i de passió, que un home com Oliver podia —o devia— experimentar en aquells moments. Són els dies de la guerra. Després ve l’exili i el poeta es refugia a Xile. Saló de tardor (1947) serà, en bona part, un ascètic recolliment en la gravetat i en la nostàlgia. L’Epístola d’alta mar (1948), de retorn a Catalunya, destil·la de nou una gota del primer sarcasme de «Pere Quart». Terra de naufragis (1956) prolonga, a mitges, aquesta mateixa i opaca repressió. Però Terra de naufragis torna a donar cabuda a l’humor corrosiu i fred del «Pere Quart» inicial. Vacances pagades (1960) reincideix en aquesta direcció, més que altra cosa. Amb el títol d’Obra de Pere Quart, Joan Oliver reuneix, el 1963, tota la seva poesia: més ben dit, tota la poesia publicada, i uns quants poemes més fins aleshores inèdits. Resta, sense arribar a l’imprès, una gran quantitat de «versos de circumstàncies»: «la major part, són introbables; d’altres, desvergonyidament satírics, es resisteixen a ser publicats»… Circumstàncies (1968) es titula, precisament, una de les seves últimes publicacions poètiques.





La sàtira de Pere Quart


Perquè Oliver és un poeta «satíric», sobretot. Líric de vegades, i sovint entretingut en la mera broma inofensiva, la seva autèntica vena és la mordacitat càustica i detergent. Ell mateix ha citat entre els seus mestres el quatrecentista Jaume Roig i el noucentista Guerau de Liost, i amb això fa seva una genealogia il·lustre. De Jaume Roig i de Bofill i Mates, «Pere Quart» potser en pren, a més de la traça en l’ús del sarcasme, el gust per l’expressió cenyida, tallant i, sovint, prosaica. Però Jaume Roig queda molt allunyat —llunyà— en el seu segle XV, i Guerau de Liost «satiritza» des d’uns supòsits ideològics que, en el fons, encara són més remots per a Oliver que els del mateix Roig medieval. La sàtira de Guerau de Liost descansa en unes premisses aristocratitzants —de gran propietari rural, si més no— i morals —de catòlic, apostòlic, romà— que no podien ser ja les de «Pere Quart». Oliver encara guarda entre les seves conviccions una resta de cristianisme insatisfet, desmitologitzat, bé que sincer, però dispara les seves burles —censures o insults— des d’una altra trinxera: la seva és una òptica racionalista, i a través d’ella redueix a grotesc tot el que l’espectacle humà té d’inhumà —precisament inhumà per la seva irracionalitat. «A la seva manera fa la guerra al pecat i al desordre», diu de la seva pròpia poesia: cal entendre «pecat» i «desordre» en un sentit ampli, que, en definitiva, coincideix amb «l’anarquia de la pau corrupta», és a dir, amb les convencions, les hipocresies, els crims, les injustícies, i la por consubstancials a la seva societat. La crítica del món burgès, que hem al·ludit, és, en Oliver, aquesta «guerra al pecat i al desordre». Unes vegades, la sàtira se centra en temes i en excuses més aviat genèrics; d’altres, en canvi, en dades i fets ben específics, «històricament» i «socialment» delimitats. El vers incisiu d’Oliver enfoca el «pecat» i el «desordre» en qualsevol de les seves formes: delata el ridícul de la seva cara feroç. És una manera de lluitar: la de Rabelais, la de Voltaire, la de Brecht. L’estupidesa, l’odi, el gest infame, l’explotació de l’home per l’home, galvanitzats, hi esdevenen «irrisoris», en revelar les connotacions irracionals que arrosseguen o en despullar-los de l’èmfasi crapulós de les ideologies.

D’altra banda, la poesia de «Pere Quart», segueix sent noucentista. Ho és en els moments «lírics» —és a dir, no satírics—: així, en molts passatges de Saló de tardor i de Terra de naufragis. Ho és, encara més, però d’una altra manera en la sàtira. «Pere Quart» se situa entre els que entenen la poesia com una operació «intel·lectual». Ara: a diferència d’alguns dels seus col·legues, Joan Oliver es nega a reconèixer com a «misteriós» el resultat verbal, «per l’horror que sent envers la terbolesa». Per a ell, «la poesia és, per damunt de tot, un art d’intel·ligència que es nodreix de paraules intel·ligibles». La definició resulta doblement indicativa: en tant que proclama «art d’intel·ligència» el treball del poeta, i en tant que li prescriu una «intel·ligibilitat» expeditiva per a les seves paraules. Certament, tota poesia és «intel·ligible» a un determinat nivell de percepció diguem-ne intel·lectual: fins i tot la més hermètica troba el seu lector. Però Joan Oliver enunciava d’aquella manera, potser, la voluntat de ser entès per un sector hipotèticament ampli de públic. En tot cas, es tracta d’una exigència de «claredat», que es relaciona amb una altra convicció seva: que «la poesia lírica no pot ser altra cosa que la traducció visible, aproximada i bella de certes formes de pensament». Descartem els adjectius («visible, aproximada i bella»), i queda —lírica o no— la poesia referida a «formes de pensament», és a dir, a idees i a intencions «concretes», la substància moral de les quals se sobreposa a qualsevol consideració literària.

En la temàtica de Joan Oliver —que va dels epigrames «frívols» del Bestiari a poemes com Infinita fortuna de la sang o Absència, d’un lirisme sever, introvertit— trobem una curiosa insistència en temes de la Bíblia. Alguna de les seves peces teatrals —Allò que tal vegada s’esdevingué— i unes quantes de les seves narracions —Biografia de Lot— també es basen en anècdotes del Llibre sagrat, re-interpretades amb un major o menor grau d’ironia. En els versos, l’atracció pel material bíblic és repetida, constant: David i Goliat, Judit, Salomé, en Les decapitacions; la muller de Lot, en Saló de tardor, Noè, en Terra de naufragis; les «sis endevinalles» de Vacances pagades, etc. El Nadal és un altre motiu reiterat. I nombrosos detalls secundaris, d’expressió, calcats de tots dos Testaments, condimenten els seus poemes. Oliver opta per això, potser, perquè el clixé ben sabut —els episodis de l’Escriptura els coneix tothom— es presta amb il·lustrativa facilitat a l’exacerbació caricaturesca. Els mites hebreus, de més a més, en ser distorsionats, prenen una punyent vigència: són «actuals». «Pere Quart» els utilitza per denunciar el fariseisme que s’hi amaga. Recordem, per exemple, la «Pregària de gener (ritus occidental)»:

Sou els Tres, sou els Tres

Viatjants de Comerç

El Ros

xampany i capons del Prat

El Negre

perles i abrics d’astracan

El Blanc

cotxes cromats i artefacts

Salveu la Cristiandat

de l’Infern amb balanç magre!

Oremus…

(Resarem un Parevostre

pels que van errats de comptes

i per llur conversió

a la sagrada àrea del dòlar).



Agnòstic, el poeta enyora el Cristianisme, com s’endevina per les escletxes de la seva irreverència. En aquest cristianisme primari —i insatisfet, abans ho dèiem—, cal situar el germen de la seva sàtira. L’abast «revolucionari» que adquireix, depèn d’unes altres raons: perquè es tracta d’una sàtira involucrada en un procés de revolta social més profund i perquè hi respon des d’un angle molt característic. La dissolució de la burgesia local té el seu poeta en «Pere Quart».

En qualificar-lo de neonoucentista hem deixat de fer una reserva taxativa: que, tot i ser-ho, ho és a la manera del franc tirador. Les seves afinitats amb Riba i la resta són mínimes: ni més ni menys, les que deriven d’una concepció de la poesia fundada en la primacia de la intel·ligència. Les discrepàncies, però, són importants: de propòsit i de tècnica. Pel que fa a la tècnica, hi havia en Oliver un punt de «rebel·lió antisimbolista» (Castellet-Molas), quan procurava que els seus poemes «no tinguessin res a veure amb les “miraculoses estalactites” que Mallarmé conjuminava amb els mots en un “clima inhumà”». En la pràctica, «Pere Quart» no sempre arriba a prescindir dels procediments del Simbolisme, i els seus poemes més restringidament lírics ho demostren. Però ell volia anar més enllà en una ascesi que exclou, per principi, i cada vegada més, les «miraculoses estalactites» d’arrel mallarmeana. Tendeix a la «precisió expressiva», una precisió que, no hi ha dubte, «lleva a la poesia algun dels vels que tant l’afavoreixen», diu ell mateix, càustic. A més, «s’enamora el dring de les paraules òbvies», malgrat el «risc de caure en indigents prosaismes». I fins i tot es complau en «el gust combatut de la vulgaritat i de la grolleria» —«humaníssim i catalaníssim», afegeix—, que en la seva obra té «fugaces i esclatants victòries». Això, per una banda; i per l’altra, la seva «crítica» social. Són dos trets de Joan Oliver que han tingut vives conseqüències. Amb ells s’inscriu en el que Castellet i Molas anomenaven «realisme històric». I per ells, per insinuar en les lletres catalanes el ferment d’un «realisme històric», Oliver s’ha guanyat una consideració «magistral» innegable, entre els poetes dels anys 60. Ell i Salvador Espriu van succeir Carles Riba en la capitania literària de Catalunya. Ja en tornarem a parlar.





19. La qüestió de la narrativa noucentista





Inapetència per la novel·la


Hem apuntat ja que el Noucentisme va ser, en definitiva, «incapaç» de crear una «narrativa» que respongués a la seva orientació estètica. Precisament, aquella orientació, per «irrealista», no s’adeia amb un gènere literari que, com la novel·la, és inseparable d’una adhesió íntima a la «realitat». La prosa noucentista, als Països Catalans, no va oblidar la narració, naturalment. L’orientador de l’«escola», Eugeni d’Ors, la conreà: La Ben Plantada, Gualba, la de mil veus. Josep Carner la visità amb les Rondalles de la infància de Jesús, el 1904, La malvestat d’Oriana, el 1910, La creació d’Eva i altres contes, el 1922, Les bonhomies, el 1925. Josep M. López-Picó, en Les primeres bones festes (1935) i en algun altre volum, assaja l’afabulació original i juga a les imitacions i a les interpretacions d’autors estrangers. No hi ha, però, ni una sola novel·la «noucentista» que valgui la pena de destacar. Albert Manent ha assenyalat el sentit «antièpic» del Noucentisme, i a aquest «anti» és imputable la indiferència per la narrativa que caracteritza els seus escriptors.

El que més s’acosta a una novel·la és, potser, La ben plantada (1911) de Xènius, i ben mirat, més que una novel·la, és una al·legoria. Es tracta d’una sèrie de «gloses» escassament travades pel fet de girar entorn d’un personatge, Teresa. Aquesta dona ideal, havia d’encarnar, segons Eugeni d’Ors, la «Catalunya eterna». De La ben plantada van dir i tot que era «un breviari de la raça», i amb aquesta patent i d’altres de semblants, el llibre assolí un èxit curiós. El que la Teresa orsiana representa no és, certament, una Catalunya «fora del temps», sinó, i només, un esquema simbòlic de les aspiracions noucentistes. Mentre va durar l’hegemonia de Xènius, la Teresa «ben plantada» va ser senyera, model i comodí de l’eufòria retòrica general: un mite llibresc i molt empolainat. Després l’obra perdé la irradiació que li conferien les circumstàncies, i si ha estat reeditada més d’una vegada, és pel que conté de gràcia intel·lectual, síntesi dels millors tòpics de d’Ors.





Un toc d’atenció


El 1925, hi marca una frontera. Un article de Josep Maria de Sagarra, «La por a la novel·la», i dos més de Carles Riba, «Una generació sense novel·la», plantejaven el problema, i, d’alguna manera, van tenir eficàcia de convocatòria. Sagarra enfocava l’afer des d’un angle pràcticament «comercial»: existeix un públic que vol llegir novel·les en català i que en comprarà —venia a dir—; cal escriure’n i aprofitar l’ocasió. No es demana per les causes ni pel sentit de la carència que assenyala. Es limita a constatar-la: «No hi ha ningú que agafi aquell senyor i aquella senyora i els seus fills, i la cuinera i el gos, i els tregui el suc i el bruc per a amanir dues-centes planes d’istil mengívol, que puguin anar a parar a les mans de tothom i puguin proporcionar a l’autor un benefici econòmic i una fama que…». Carles Riba, ja en un terreny doctament literari, mira d’explicar «la por» que Sagarra no havia fet sinó enunciar amb el mot exacte. Era, també, per un altre cantó, una forma de remoure les expectatives. En el fons, encara hi havia, inconfessada, la consciència d’un perill: sense novel·la, possible «lectura» majoritària, la «lectura catalana» —el fet literari del català, al capdavall— corria el risc de neulir-se en el cercle petit i magre dels mandarins… La crida de Sagarra, les reflexions de Riba —independentment del seu valor teòric—, van fer efecte. I començà a haver-hi novel·la.

La generació neonoucentista va donar bon rendiment: Carles Soldevila, Miquel Llor, Francesc Trabal, C. A. Jordana, etc., entre els novel·listes de dedicació més o menys assídua, però també Agustí Esclasans, Joan Oliver, Martínez-Ferrando, i molts d’altres, no «novel·listes», hi feren provatures. Coincidien en l’empresa els escriptors marginals, com Puig i Ferreter, Roig i Raventós, Folch i Torres, Josep M. de Sagarra, etc. La «prosa», aleshores, s’estabilitzà: adquirí la «normalitat» que es desitjava. Un prosista excepcional, bé que sense massa inclinació per la «narració» imaginativa, Josep Pla, se sumà a l’esforç. El resultat total va suposar, a la llarga, una consolidació útil. La premsa diària o setmanal —tindrem ocasió d’apuntar-ho, a propòsit de Ramon Raventós, d’Àngel Ferran— és un suport tan decisiu o més que el llibre en aquesta tasca.

Que el Neonoucentisme, criatura del Noucentisme, s’hagi sentit temptat per la novel·la, és una cosa que sorprèn. L’actitud antièpica no havia canviat. Tanmateix, la novel·la comença a ser «possible». L’escriptor torna a estar atent al món que l’envolta: homes, societat. Ho fa amb «limitacions» evidents. En uns casos, els límits són els del psicologisme de la novel·lística europea del moment, amb Proust i Joyce per referència: tal és el cas de Fanny de Carles Soldevila, de Víctor o la rosa dels vents, d’Esclasans. En altres, són els «costums»: Vida privada, de Sagarra, Laura a la ciutat dels sants, de Llor, o Una altra mena d’amor, de C. A, Jordana. De fet, la definició que del gènere donava Carles Riba, en els articles esmentats, sembla vàlida per al conjunt dels narradors del Neonoucentisme: «Tota novel·la ens presenta l’evolució d’un cor al llarg de la d’uns altres cors, en mútua i indefugible influència; tot l’interès i tot l’estudi són posats en aquesta evolució, de la qual els fets, interns o externs, no són sinó l’exponent». Riba afegia que aquest «petit món d’ànimes concretes» havia de reflectir «un món més vast, però també concret, és a dir, d’una època i d’un país determinats». La novel·lística neonoucentista gairebé no «reflecteix» la seva societat, o ho fa d’una manera més aviat boirosa. Quan esclataren els esdeveniments de 1936, amb prou feines si acusà l’impacte. La guerra, la revolució, l’exili, només apareixen en narradors d’una altra procedència: més «vells», com J. Puig i Ferreter (El Pelegrí Apassionat), o més «joves», com Mercè Rodoreda (La Plaça del Diamant), Rafael Tasis (Tres), Xavier Benguerel (Els fugitius), Joan Sales (Incerta glòria), etc. Sens dubte, en tant que «prosistes», els escriptors del Noucentisme i del Neonoucentisme donen la màxima mesura de perfecció. Com a «narradors», per contra, tendeixen cap a fórmules expositives bastant intel·lectualitzades, i sovint, el relat, conservant una alta qualitat literària, perd o desvirtua les seves millors possibilitats de temàtica o d’anàlisi.





Panorama de l’edició


Tot aquest procés expansiu repercutia i alhora tenia un estímul en les edicions de novel·les —originals o traduïdes—, que per aquesta època aconsegueixen un nivell excel·lent. Del 1928 al 1938, «A tot vent» publica noranta dues novel·les: entre els seus autors figuren Stendhal i Proust, Dickens i Aldous Huxley, Balzac i Duhamel, Tolstoi i Kuprin, Dostoievski, Stefan Zweig, Benjamin Constant, Hardy, Txèknov, Moravia, Tiess, Zola, Strindberg, Verga, Lajos Zilahy, Stevenson, Cocteau… Novel·listes catalans de totes les edats i totes les tendències hi trobaren acollida: Alfons Maseras i Francesc Trabal, Miquel Llor i Sebastià Juan Arbó, Esclasans i Millàs-Raurell, Martínez-Ferrando i Xavier Benguerel, Oller i Rabassa i Rafael Tasis, Josep Lleonart i Navarro-Costabella. Per a «A tot vent» serviren de traductors Josep Carner, C. A. Jordana, Andreu Nin, Bofill i Ferro, etc. L’amplitud i l’eclecticisme del programa, que cal agrair a la discreció del seu director Puig i Ferreter, van ser molt oportuns. Amb Edicions Proa, el mercat català de la novel·la començava a consolidar-se, ja que, a més, Proa no es reduïa a «A tot vent»: Virginia Woolf, André Gide, Maurice Baring, E. M. Remarque i altres novel·listes aparegueren en sèries diferents.

Proa, però, és només una contribució. Va haver-n’hi més. Sense baixar al detall circumstanciat, en recordarem algunes altres. La Llibreria Catalònia —animada per Antoni López-Llausàs— continuà, a partir del 1923, la Biblioteca Literària que el 1917 havia emprès Editorial Catalana. El 1924, la Catalònia enceta una altra col·lecció —Biblioteca Catalònia—, ja dedicada exclusivament a la narrativa; més tard, la Biblioteca Univers, que dirigia Carles Soldevila, dugué a terme una tasca difusora important. Edicions Diana, la Biblioteca Europa, d’Edicions Mentora, la col·lecció «Les ales esteses», i més endavant, els Quaderns Literaris de Josep Janés, ajuden a familiaritzar el públic amb la lectura de novel·les «en català». En els catàlegs predominen les traduccions, naturalment, i les tirades, excepte en la Biblioteca Gentil de J. M. Folch i Tores —literatura «per a senyoretes»— que arribà a 20.000 exemplars en algun títol, són molt modestes. Però així s’anava creant un clima propici que no podia deixar de tenir conseqüències positives per al desenvolupament autòcton de la narrativa. El 1928 es crea el premi Crexells —en memòria de Joan Crexells, malaguanyat escriptor típicament neonoucentista—, destinat a estimular el conreu de la novel·la. El premi es concedí fins al 1938. Un altre premi, el «Premi dels Novel·listes» fou atorgat des del 1935 al 1937. La novel·la estava «en marxa».





20. Joan Puig i Ferreter





Vida i obra


Potser el novel·lista català més important de la primera meitat del segle XX sigui Joan Puig i Ferreter. Va nàixer a la Selva del Camp l’any 1882: és, doncs, de la mateixa lleva que D’Ors i que Carner. No té, però, cap connexió amb el que D’Ors i Carner representaven. La seva obra i les seves idees resten, absolutament, fora del Noucentisme. I al contrari, en molts aspectes, pot ser alineat entre les supervivències del Modernisme: de fet, és un modernista ressagat, com Josep Pijoan i com Francesc Pujols. D’orígens familiars més aviat toscos, no arribà a cursar estudis superiors: queda, per aquesta doble dada, exclòs de les files «burgeses» i «universitàries» que constitueixen el cos de les lletres locals durant el Noucents.

Les seves primeres temptatives literàries van ser per al teatre: el 1904 estrena La dama alegre, a la qual seguiren setze peces més. La primera novel·la que publica, L’home que tenia més d’una vida, és del 1923. No va participar, en principi, de la passió culturalista remant. «Jo, abans que tot», escrivia al seu amic Plàcid Vidal, «sóc un home, i davant teu es revelarà l’home i no l’escriptor. Aquest darrer mot, l’avorreixo; literat, escriptor, dramaturg, tot això no és res; tot lo que pertany a l’ofici ho he esborrat de mi, com també tota vanitat; jo no sóc més que un home, que visc, que penso, que sofreixo i que, quan no puc aguantar més, escric, perquè em fa un bé». La literatura fóra, doncs, per a ell, una mica goethianament, una alliberació, l’única sortida que troba per a desfer i dominar la tensió diguem-ne «existencial» en què es debat. Escriure va ser, en tot cas, en Puig i Ferreter, una manera d’autobiografiar-se: és la seva pròpia vida el que, sovint, li serveix d’objecte per al drama o per a la narració. De vegades, aquesta matèria tan directa amb prou feines hi és deformada: l’anècdota i el problema són «reals», fins i iot impúdicament reals. De tota manera, el desinterès per l’«ofici», i per la «vanitat», que expressa en les paraules adreçades a Plàcid Vidal, quedava desmentit per una obra extensa i conscienciosa.

Conscienciosa, sobretot. De la seva segona novel·la, Les facècies de l’Amor (1925), en pogué dir Rafael Tasis: «L’estil encara és negligit i sense preocupacions artístiques, i més aviat alguna ingenuïtat d’expressió o un lloc comú rebregat treu vivacitat a la narració». Però Tres al·lucinats i els llibres que el succeïren —Servitud, Una mica d’amor, Vida interior d’un escriptor, El cercle màgic, Camins de França, La farsa i la quimera—, revelen una progressiva seguretat en el domini de l’«ofici»: Puig i Ferreter es crea el seu «estil», i en aquest «estil» influeix lateralment la creixent «normalitat» que predicaven noucentistes i neonoucentistes. D’altra banda, la seva obra va ser «extensa». A la llista de títols que hem citat —algun, com La farsa i la quimera, en tres volums— cal afegir hi El Pelegrí Apassionat, novel·la que comença a publicar-se el 1952. Joan Puig i Ferreter va morir a París el 1956. El Pelegrí Apassionat continua en curs de publicació, fins arribar a l’onzè volum. L’envergadura d’aquest treball de creació demostra, si calia demostrar-ho, l’infatigable nervi literari de l’escriptor. Ho confirma, a més, l’estimable tasca que assumí des de la direcció d’Edicions Proa, com ja hem dit.

La formació i el temperament de Puig i Ferreter el posaren en una total dependència dels grans mestres del Vuitcents: una mica de Balzac i de Zola, més de Tolstoi, més encara de Dostoievski, sobretot —potser— de Gorki. Un modernista autèntic no hauria triat millors «fonts»… S’ha parlat força de la influència que els russos exerciren sobre Puig i Ferreter, i fins i tot —i no sense exageració— s’ha volgut veure en l’insòlit cognom català Margalef, del protagonista d’una de les seves novel·les, el desig rebuscat d’accentuar fonèticament l’«eslavisme» del personatge. L’«eslavisme» de Puig i Ferreter, en última instància, és verificable, bé que, potser, menys deliberat del que se suposa. El novel·lista trobà en els mestres russos —Tolstoi, Dostoievski, Gorki— els «models» que necessitava. Contradictoris o complementaris, la seva obra no podia tenir-ne d’altres. Els personatges de Puig i Ferreter es caracteritzen, en general, per una psicologia torturada, aberrant, en constant desequilibri, i per una «ideologia» grandiloqüent, ambiciosa en els problemes que afronta, patètica; són, a més, gent esquerpa o crispada, rodamons, ex-homes o adolescents sense remei; el narrador els sotmet a drames violents i a aventures mesquines o fantàstiques. Tot això s’ajusta al que vagament constituiria un resum residual de la novel·la russa del XIX. El substrat autobiogràfic —insistim-hi— és una altra dada a retenir: la «despietada sinceritat» (Tasis) de moltes pàgines de Puig i Ferreter l’acosten al llinatge d’obsessionats, adolorits i paradoxals tipus amb què topem en els llibres de Tolstoi, de Dostoievski, de Gorki.





El Pelegrí Apassionat


El Pelegrí Apassionat, si no elimina, «supera» aquestes inclinacions. Ficat en política, Puig i Ferreter va viure la tragèdia del 36-99 des d’un angle especialment confós. Tot el que s’esdevingué en aquell trienni, i el que vingué a continuació —és a dir, la guerra civil, el caos de la societat, l’esfondrament de mig segle d’il·lusions liberals, la diàspora, la liquidació de responsabilitats—, es converteix, per a ell, en un simple embolic de «qüestions personals». Les quals, és clar, no es plantegen enfront de l’«enemic» —enfront de l’enemic polític, llunyà i òbviament descartat—, sinó enfront dels «seus», enfront dels qui l’envoltaven en l’amistat, amb el parentiu o amb la mateixa fe civil. Amb ells, i no amb els altres, pretén Puig i Ferreter «ajustar-hi comptes». Voldria liquidar els seus odis, els seus greuges, els seus malentesos, a través de la novel·la. I El Pelegrí Apassionat naix d’una barreja de «justificació» de si mateix i d’«atac» als seus amics. Les dimensions de l’obra, monumentals, exclouen tota sospita de frivolitat. L’al·legat va «de debò».

Conté molts passatges pamfletaris —i ja Servitud havia estat una novel·la-pamflet sobre el petit món periodístic de Barcelona—, no precisament subalterns en valor literari. Però el desig central és «fer història». Puig i Ferreter ha viscut els aspectes «àulics» del drama del seu poble: el que va passar entre els bastidors d’alguna institució encimada, el que deien i feien les patums —intel·lectuals i polítiques— del moment. Ell va sortir-ne escaldat, amb molta rancúnia a les venes, potser irreprotxable —la rancúnia, almenys, ja que no ell. Escriu la novel·la per «explicar» l’embolic. I l’embolic és, alhora, el de la política catalana d’aquells anys i el personal del propi Puig i Ferreter. El Pelegrí Apassionat aspirarà a ser una doble confessió: la de l’individu Puig i Ferreter i la del «català» Puig i Ferreter. És, fatalment, una novel·la «en clau». Sota noms escassament alterats, transparents, hi reconeixem un grup d’homes que, realment, pesaren sobre el destí del novel·lista i sobre el del seu país.

L’obra es divideix en tres seccions. La primera, «L’Aventura», abraça quatre densos volums: «Janet vol ser un heroi», «Homes i camins», «Janet imita el seu autor» i «Vells i nous camins de França». La segona, «Els drames», està formada per cinc llibres més: «Els emotius», «Demà…», «Les profanacions», «Els amants enemics» i «La traïció de Llavaneres». Tres volums clouen el cicle, sota la rúbrica «Els desenganys»: «El penitent», «Pel camí dels desgreuges», i «Ascensió». El total són uns quants milers de pàgines impreses. Els dos personatges centrals, Janet i Josep, provenen d’altres llibres de l’autor —Janet, alter ego de Puig i Ferreter, d’El cercle màgic; Josep, el vagabund, de Camins de França. El novel·lista opta per un recurs il·lustre: com don Quixot, com Julien Sorel, com Emma Bovary, com Raskolnikov, Janet i Josep són «una projecció de les seves lectures». Com don Quixot, concretament: tots dos han llegit els llibres que s’ocupen d’ells. Janet coneix El cercle màgic, i Josep se sap descrit en Camins de França. La seva relació —contrast dialèctic— accentua la nota «quixotesca» del començament: Janet Masdeu té molt de la demencial honradesa del cavaller de la Manxa, i Josep s’assemblarà bastant a la famolenca i divertida vulgaritat de l’escuder Sancho. L’un i l’altre queden al·lucinats —«encantats»— per la seva refracció literària. «Il est tel qu’il s’immagine», diu una cita d’André Suarès, que encapçala la primera versió del pròleg d’El Pelegrí Apassionat. Janet és, i també Josep, com s’imagina ser: viu una vida imaginària, o imaginada, en la qual la realitat es dilueix o és un element ingrat. Puig i Ferreter s’hi retrata. Janet és un neuròtic que s’adorna amb tremendes il·lusions: manies de grandesa, inquietud moral, voluntat política. El llibre, en conseqüència, no podia ser sinó la «història d’un dels nostres herois fracassats».

El paral·lel amb don Quixot continua. Joan Puig i Ferreter no intenta mantenir-lo, i si hi insistim, no pretenem sinó apuntar una caracterització de la novel·la. El protagonista, frenètic, queda absort en el seu «idealisme». «Li manca ironia», observa el narrador. Per no ser «irònic», Janet tracta de ser un «heroi». I fracassa. «Encantat» Janet, Puig i Ferreter se sobreposa a l’«encantament» del seu home de palla novel·lesc. Puig i Ferreter escriu El Pelegrí Apassionat per denunciar el miratge que ell mateix havia patit i que, segons ell, és un vici del país. El llibre esdevé una crítica de «l’encantament col·lectiu dels catalans». És una crítica, no cal dir-ho, «que sols neix d’un amor profund»: amor a Catalunya. Cadascú pateix el seu encantament: Janet, Josep i tothom. La ficció, i la «història», descansen sobre aquest supòsit. A cadascú, Puig i Ferreter li atribueix el seu: una ira, una obcecació, una felicitat, una inèpcia, que són fills d’aquesta actitud «encantada», més que de la malícia, i fins i tot la mateixa malícia, quan existeix, no és sinó l’ofuscació de l’encanteri. Per aquest camí, el novel·lista vol denunciar un mal de la comunitat. «Jo abuso, potser, una mica, de la roba bruta», diu. La novel·la fa la impressió de ser una exhibició sistemàtica i exhaustiva de roba bruta. D’aquí ve l’interès testimonial —amb les seves parcialitats— d’El Pelegrí Apassionat. L’obra, amb les seves irregularitats de cronologia, és un vast diorama de la vida política i social del Principat en l’època de la seva millor efervescència. Document fal·laç a mitges, interessat, agressiu, El Pelegrí Apassionat «dóna fe» de fets, homes i coses que van ser determinants en l’etapa de la Generalitat o que afectaren les darreres peripècies d’aquesta institució. La perspectiva, de tota manera, és arbitrària: la «personal» de Puig i Ferreter.

El Pelegrí Apassionat era el final de l’esforç literari de Joan Puig i Ferreter. L’escriptor en tenia consciència. El llibre se li apareix com la màxima oportunitat de la seva vida d’escriptor: la màxima i la darrera. L’aprofita tant com sap i pot. La novel·la, per tant, sofreix la interpolació d’extensos passatges no narratius: especulacions teòriques, reflexions sobre la història, proposicions salvadores, que més hauria valgut posar en un volum d’assaigs. Puig i Ferreter devia creure que ja no tenia temps d’escriure aquests assaigs a part, i els barreja amb la narració, fins i tot a risc de desvirtuar-la. Vol expressar-se, i ho fa amb un gest desesperat: El Pelegrí Apassionat n’és el resultat. Arriba a intercalar-hi el text sencer d’una peça teatral i algun poema, escrits sense aquest propòsit. Hi ha alguna cosa «testamentària» en aquesta aglomeració. Puig i Ferreter no es deixa res al tinter. La seva prosa, eloqüent i lliure, posseeix ja una seguretat rotunda. Conserva sempre el pòsit dels seus orígens vuitcentistes, però en ella s’adverteix la victòria final d’un estil treballat i sòlid. Els fragments més brillants són, potser, els que recullen notacions directes —una mica a la manera de Camins de França—, amb un llenguatge de vegades desimbolt i colorista. El Pelegrí Apassionat constitueix, pel seu volum, per la seva passió i per l’interès de moltes de les seves parts, una creació d’envergadura excepcional, sense equivalents en la narrativa catalana contemporània. Amb defectes evidents —profusió, reiteració abusiva de certs temes, digressions inoportunes, etc.—, l’obra situa Puig i Ferreter en un lloc distingit dins la nòmina dels escriptors de Catalunya. Els seus llibres anteriors només prometien un narrador discret; El Pelegrí Apassionat venia a demostrar que posseïa el tremp i la capacitat d’un gran novel·lista. Per a haver-ho estat de veres, per a donar el rendiment d’aquesta grandesa, li faltaren paciència i ocasió. El Pelegrí Apassionat va ser la seva ocasió: però Puig i Ferreter no va poder, no va saber, o no va tenir temps de sotmetre’s al rigor disciplinat i al sentit de la mesura que el gènere exigia.





21. Més narradors al marge del Noucentisme





Fill de Narcís Oller, Joan Oller i Rabassa (Barcelona 1882-1971) havia publicat el 1930 Quan mataven pels carrers, una altra novel·la «crítica» plantejada també en termes polítics. Està ambientada en els anys immediatament anteriors al cop d’estat de Primo de Rivera, i descriu el neguit que aleshores patiren les rutines ciutadanes de Barcelona per la doble pressió del nacionalisme nerviós i de l’anarquisme desfermat. Els dos protagonistes, «ell» i «ella», encarnen aquestes subversions. Ell, el catalanista petit-burgès, entusiasta i xerraire, acaba claudicant, víctima de l’ambigüitat de la seva posició; ella, l’àcrata primària, preserva el seu ànim militant. Es tracta de personatges esquemàtics, rudimentaris, però que contenen una certa veritat com a representatius de la dinàmica social del moment —en part, si més no—: és el que els redimeix de la seva indigència psicològica. Per teló de fons, atemptats, mítings, presons, polèmiques de tertúlia, càrregues de la policia. L’acte pretorià és l’epíleg de la narració. Oller i Rabassa, amb una tècnica heretada del seu pare —«naturalisme» aigualit— aconsegueix donar una estampa relativament vàlida dels conflictes i de les tensions més destacades d’aquella època. Altres llibres seus, com Amb el bec o amb les dents, La barca d’Isis, Home endins, La història d’uns secrets, Qui presum ja fum, La maltempsada, etc., no tenen ja gaire interès. En La maltempsada (1962), el tema de la guerra civil espanyola ve deformat per una interpretació ridículament insuficient, i queda ben lluny de Quan mataven pels carrers. El to de prosa i l’art narrativa d’Oller i Rabassa són encara molt del segle XIX, i, si bé se’n surt sempre amb agilitat i amenitat, el fons humà de la seva obra és més aviat convencional i d’escassa consistència.

També molt segle XIX són la figura i l’obra de Josep M. Folch i Torres (Barcelona, 1880-1950). Folch va fer les seves primeres armes literàries en «La Renaixença», que dirigia Àngel Guimerà, i la seva producció juvenil es vincula als Jocs Florals de Barcelona, amb tot el que això significa. Fins al 1909 publica, entre d’altres, les novel·les Ànimes blanques, Lària, Aigua avall, Passió i mort, Sobirania, Una vida, Joan Endal. Són narracions de trama lineal, dramàtiques moltes vegades, escrites amb paraula ponderada i justa. Cauen dins el realisme finisecular, sobri en els mitjans, sentimental en la concepció, tímid en els propòsits. El 1910, Folch i Torres ingressa a la redacció del setmanari infantil En Patufet, del qual esdevé aviat el director. Es dedica des d’aleshores al conreu de la literatura per a nens, adolescents i dones, i ho fa amb absoluta exclusió: ja no reincidirà en la novel·la «normal». Les Aventures extraordinàries d’En Massagran van ser el seu primer èxit en aquest camí. En Patufet, gràcies a Folch i Torres, aconsegueix una expansió formidable: 65.000 exemplars cada setmana. Des del 1915 fins al 1938 —En Patufet s’extingeix amb aquest any—, una de les seves seccions fixes va ser la de «Pàgines viscudes», en les quals Folch i Torres va combinar l’apunt descriptiu, enginyós o sensibler, amb la lliçó moralitzadora més palmarària. La mateixa vocació moralitzadora el porta a escriure «novel·les rosa», i a crear la «Biblioteca Gentil», de periodicitat mensual, bàsicament fornida per la seva producció. Tant En Patufet com la resta de les activitats literàries de Josep M. Folch i Torres responen a una ideologia mesocràtica molt específica: Joan Sales ha volgut qualificar-la de «consciència social-cristiana», i és possible que sigui així. La popularitat de les seves publicacions, però, i fins i tot la seva eficàcia idiomàtica, no dissimulaven el seu anacronisme de fons. Cap al 1930, «en els medis intel·lectuals barcelonins es respirava un aire d’antifolquitorrisme que espantava», ha recordat Josep Miracle: neonoucentistes i avantguardistes no podien veure amb bons ulls aquella reminiscència fòssil del Vuitcents. Però, mirat a distància i en un judici objectiu, Folch i Torres es mereix un franc respecte per l’humor i la fantasia de les seves narracions infantils —a més del Massagran, Les històries d’en Bolavà detectiu, Les peripècies d’En Pegatinc, El gegant dels aires, etc.—, tan jovials i amables.

D’altres novel·listes que cal que consignem, i que, com els anteriors, tampoc no tenen cap relació amb el Noucentisme, són Josep Roig i Raventós (Sitges, 1883-Barcelona, 1966), Josep Navarro Costabella (Sants, 1898-Mèxic, 1949), i Ramon Surinyach i Senties (Barcelona, 1881-Barcelona, 1964). Surinyach és autor de L’estrany. L’amic (1906), Llibre del convalescent (1917), Nadó (1933), L’ala sensible arran de terra (1934); Roig i Raventós escriu Argelaga florida (1921), L’ermità Maurici (1923), Flama vivent (1925), Montnegre (1925), Esbarzer (1930), Presons obertes (1943), Muralles de silenci (1937), Maràvia (1952), etc.; Navarro Costabella va publicar El passat com a cendra (1926), Samuel (història d’un bon dependent, lladre i màrtir) (1927), La suprema voluntat (1928), El bé i el mal (1933), El rellogat del tercer pis (1931), La fadrina Berta (1929), Passa un infant. Entre la ingenuïtat i el fulletonisme, la vena carrinclona i el parti pris moralitzador, l’obra d’aquests tres novel·listes obté una certa audiència. Roig i Raventós, el més prolífic i conegut, prolonga, una mica, la temàtica «rural» de Víctor Català; Surinyach i Senties practica un lirisme melangiós, no exempt de parentius ideològics amb l’actitud de Folch i Torres; Navarro Costabella, en canvi, s’acostava al món proletari —El bé i el mal descriu la primera vaga revolucionària de Barcelona i, segons Tasis, «s’acollia perfectament a la mena de passa de “russisme” que caracteritzava una part de la novel·la catalana dels anys de la Dictadura». Cap de les tres no supera, amb tot, l’alçada d’una mitjania decorosa. Els desfavoreix, de més a més, la circumstància de la seva «marginalitat»: de no participar en allò que, en aquells mateixos anys de la Dictadura, serà la dominant de la novel·listica catalana, i que ve donada pels escriptors de la promoció de Carles Riba (Miquel Llor, Sagarra, Carles Soldevila, Trabal, Jordana, etc.). Sense el tremp genialoide de Puig i Ferreter, sense el relatiu encert de Quan mataven pels carrers, sense la projecció multitudinària de Folch i Torres, tots tres queden en una penombra mediocre i apagada.

Consideració a part demanen Joan Santamaría i Alexandre Plana. Joan Santamaría (Lleida, 1886-Barcelona, 1955), perdurarà en l’atenció del públic pel paisatgisme verbós i efusiu de Visions de Catalunya i Visions de Mallorca, proses d’abrupta vehemència i d’una apreciable sensibilitat descriptiva. Però va ser també un narrador meritori. S’inicià amb els relats breus de Narracions extraordinàries (1915-19), una mica a la manera de Poe, de tema fantàstic i expressió barroca. Una trilogia de novel·les, Memòries del doctor Verdós, constituïda per Ma vida en doina (1925), L’apòstol (1927), i Adam i Eva (1936), no és més «realista», i Quatre titelles i un ninot i La filla d’en Tartarí es mantenen en la mateixa línia. Els personatges que Santamaría manega són, en definitiva, «ninots», caricatures d’homes i de dones: tipus arbitràriament «compostos» pel gust de l’humor i de la ficció gratuïta. Potser el millor de Santamaría sigui la gràcia verbal. Una cosa semblant caldria dir d’Alexandre Plana (Lleida, 1889-Banyuls, 1940), encara que la mòdica obra narrativa de Plana —dos llibres: A l’ombra de Santa Maria del Mar (1923) i El mirall imaginari (1925)—, naix d’una voluntat i d’uns pressupostos estètics molt diferents. Alexandre Plana, crític d’art i de literatura —la seva Antologia de poetes catalans moderns (1914) conté valoracions i exposicions d’intel·ligent acuïtat—, poeta, encara, és més un estilista que un autèntic narrador. Rafael Tasis l’ha comparat a Azorín: «el seu art és fet de matisos, devot de l’estil sòbriament imatjat, de les descripcions amoroses dels racons ciutadans i de les llargues cogitacions dels personatges, que cap vent malastruc no trontolla». Exemptes de tota truculència d’expressió o d’argument, les narracions d’Alexandre Plana —curtes, ben estructurades, subtils— són una delícia de «to menor».





22. La línia de l’humor





La família dels humoristes, mentrestant, es reproduïa. Allò que d’humor hi havia en el costumisme d’Emili Vilanova va passar a Santiago Rusiñol amb un punt de refinament —no massa—: Rusiñol ja busca «fer riure» a través de mecanismes relativament intel·lectuals, com són els «jocs de paraules». L’humor, en Vilanova i en Rusiñol, és inseparable d’un gra de sàtira, i potser, en darrer terme, l’humor no és més que una forma ablanida de sàtira. Sàtira i humor —suposant que siguin coses diferents— es confonen i abunden en les pàgines de molts setmanaris populars de les primeres dècades del XX barceloní: Papitu, Cu-cut!, L’Esquetlla de la Torratxa, El be negre, etc. La motivació política o eròtica que predomina en aquests papers, circumstancial o trivial, no hauria de ser obstacle per a aproximar-nos a una estimació literària dels seus col·laboradors. Per desgràcia, la majoria d’ells es difumina en l’anonimat o en la pul·lulació de pseudònims, sense comptar que han estat ben pocs els que arribaren a salvar de l’efímera vida del periòdic la part de treball que li dedicaren. Els noms a citar serien coneguts: noms coneguts del lector culte. Francesc Pujols, Josep M. de Sagarra, Feliu Elias, Àngel Ferran, Rossend Llates, aportaren la seva traça sardònica a aquestes publicacions. I encara se’n podria citar algun de «desconegut»: algun nom sense ressonància, però els papers del qual no estan precisament mancats de mèrit literari. El cas de Ramon Raventós (Barcelona, 1882-1923) és significatiu, en aquest punt. Ramon Raventós es dispersà en revistes secundàries: només el 1946 —gairebé un quart de segle després de la seva mort— la devoció i la bona memòria d’alguns amics va reunir en volum una mínima part de la seva producció. Sense la categoria de Raventós, d’altres «humoristes» tenen ben merescuda l’exhumació dels seus escrits.

L’edició del 1946, que acabem d’esmentar, de textos de Ramon Raventós, es va fer a París, per a bibliòfils, i il·lustrada per Pablo Picasso, company de l’escriptor en l’època de la seva bohèmia barcelonina. El 1953 es va publicar, amb el títol de Proses, a Barcelona, una més extensa selecció de contes i d’articles de Raventós. Redactats en un idioma vacil·lant, molt «de Barcelona», sense cap escrúpol noucentista —ni per a bé ni per a mal— i subjectes als imperatius materials (extensió i temàtica, sobretot) del seu destí, revelen en l’autor un enginy i una destresa en la mordacitat poc freqüents. L’escriptura és descurada, i moltes vegades la narració o el tema s’interrompen de manera arbitrària. Tot això produeix la impressió que Raventós, desinteressat de la «literatura», i galiot de la ploma al mateix temps, es frustrà com a escriptor en l’exercici desviat de l’ofici. Al seu costat, Feliu Elias (Barcelona, 1878-1948), caricaturista, crític d’art —La pintura francesa fins al cubisme, L’escultura catalana moderna—, periodista, resulta un model de perfecció. Feliu Elias, amb el pseudònim de «Joan Sacs», cultiva el conte d’intencions càustiques, també dependents de les revistes del gènere. El volum Vida i mort dels barcelonins (1929), que recull papers del principi del segle, demostra un sentit calculat de la narració i una consciència estilística molt apreciables. Sense ser un noucentista militant, Feliu Elias ja va participar del «perfeccionisme» que propagaven els noucentistes. De la generació posterior cal recordar el nom d’Àngel Ferran (Sabadell, 1892-Tolosa de Llenguadoc, 1971), amb molta feina feta, però —com en el cas de Raventós— esparsa en publicacions fugisseres. La subtilesa de l’humor de Ferran és excepcional, més gratuïta que maliciosa, intel·ligent sempre, brillant. Afegim-hi Joan Oliver: en Biografia de Lot i altres proses (1963) ha refós dos llibres anteriors, Una tragèdia a Lil·liput (1928) i Contraban (1937), amb alguns textos nous, i duu al conte les acerades violències de la seva poesia.

L’humor, si exigís un exhaustiu tracte a part, ens obligaria a repetir o a avançar més referències: Josep Carner, per exemple, i Josep Pla, per més exemple; fins i tot una parcel·la de l’obra —o de la tècnica— de Francesc Trabal hauria de ser inclosa en el present capítol, i la ironia voltairiana de Carles Soldevila també ho reclamaria. Però tots aquests narradors —en la mesura que són narradors— excedeixen els límits de l’humor: de l’humorisme. En cada moment la sàtira, o sigui l’humor «agressiu», té els seus fidels, i un Salvador Espriu o un Pere Calders mantindran, més tard, i superant els seus predecessors, l’art del sarcasme en termes literàriament il·lustres. La temptació es manté oberta. La burla es projecta sobre la «societat», i la «societat» mai no deixa d’oferir un flanc vulnerable, l’ataquin des d’on l’ataquin: Vilanova, Rusiñol, Carner, Raventós, Oliver, Pla, Espriu. Globalment considerat, l’humor —la sàtira— té, dins de la literatura catalana moderna, una projecció inequívoca: és «antiburgès». (Evidentment, passa el mateix a tot arreu: la «societat» en qüestió és la societat burgesa). Però no tots els propòsits són igualment clars. La voluntat «crítica» difícilment sorgeix de pressupostos ideològics diferents dels de la burgesia.





23. Josep Pla





Una obra extraordinària


Josep Pla va nàixer a Palafrugell el 1897. A vint anys s’incorpora al periodisme, i des d’aleshores no ha interromput la seva col·laboració freqüent a la premsa, ja com a corresponsal o enviat especial a l’estranger, ja com a articulista. Aquesta labor —unes vegades en català, d’altres en castellà, segons les circumstàncies o les possibilitats— és aclaparadorament extensa: no li ha impedit, però, de desenvolupar al mateix temps una enorme producció ja «literària» en el més estricte sentit de la paraula. Del 1920 data el seu primer llibre: una biografia de l’escultor Enric Casanovas. Fins al 1936 va publicar: Coses vistes, Rússia, Llanterna màgica, Cartes de lluny, Madrid, Cambó: materials per a una història d’aquests últims anys, Viatge a Catalunya, Madrid: l’adveniment de la república, i algun altre. Entre el 1940 i el 1947, dóna a les premses algunes obres en castellà —Historia de la Segunda República Española, Rusiñol y su tiempo, Viaje en autobús, etc.—, i a partir del 1949 reemprèn l’edició dels seus escrits en l’original català, la primera etapa de la qual abraça més de vint volums, i entre ells, naturalment, s’inclouen alguns textos ja coneguts d’abans de la guerra civil. El 1956 va iniciar una nova edició dels seus llibres com a Obres completes que s’atura el 1962 al volum 29, sense arribar tan sols a recollir tot el que l’autor havia publicat des del 1949. El 1966 repeteix, amb una altra estructura i una altra ambició, el projecte d’una publicació sistemàtica dels seus escrits: l’Obra Completa, que s’inaugura amb l’extraordinari Quadern gris, fins aleshores inèdit. «Dotze mil pàgines, pel cap baix», han aparegut ja de l’Obra Completa, i encara no recull determinats llibres dels períodes anteriors. Això, la refosa d’alguns materials, el canvi de títols en ocasions, fan que la bibliografia de Pla resulti difícil de puntualitzar de manera ordenada. Una tal abundància d’obres i l’assídua reimpressió de no poques d’elles, prou donen la mesura de l’èxit de l’escriptor: sens dubte, Pla és, no solament el prosista català més llegit dels nostres dies, sinó també una de les personalitats més importants i sòlides de la literatura catalana contemporània.

Podríem intentar una classificació del seu treball, bé que no massa rigorosa, atenent, sobretot, característiques de tema o de gènere: 1) Narració: Pla ha publicat dues novel·les, El carrer estret i Nocturn de primavera, i diversos relats i contes, la darrera versió dels quals ha estat recollida en els volums Primers escrits, Aigua salada, Mar de mestral i La vida amarga: històries i fantasies. 2) Assaig: En Les hores, Els anys, Els moments, Els pagesos, etc., ordena treballs d’extensió variable, alguns procedents del periodisme, els quals, sense ser pròpiament «especulatius», contenen una alta dosi d’«opinió» i resulten molt aclaridors respecte a l’actitud ideològica de l’autor. 3) Llibres de viatges: Dins de la tradició d’aquesta mena de papers, l’experiència del periodista rodamón que Pla ha estat es resumeix en excel·lents visions de països i d’ambients, sempre suggestives, i en les quals predomina tant el seu magistral vigor descriptiu com l’extraordinari poder de captació psicològic i sociològic. Les Cartes de lluny i les Cartes d’Itàlia —més o menys íntegrament, més tard, en Primers viatges— en són una bona mostra; Les illes, Viatge a Catalunya, De l’Empordanet a Andorra, ho són també, referits a paisatges i gent del propi país. 4) Reportatge: Menys elaborats en la seva redacció i amb un punt de vista més discutible, són les narracions de tipus informatiu sobre terres llunyanes —Rússia, Week end (d’estiu) a New York— o sobre algun esdeveniment excepcional, com Madrid: l’adveniment de la República. 5) Biografia: A part d’algunes biografies en l’accepció més literal del terme —Cambó, El pintor Joaquim Mir, Vida de Manolo, etc.—, Josep Pla ha escrit una quantitat considerable de «retrats literaris». D’aquests, els volums de la sèrie Homenots formen una galeria de «personalitats molt importants i en alguns aspectes decisives» de l’àrea catalana en els darrers cent anys. La majoria d’aquests textos han estat confeccionats amb impressions directes de Pla en els seus tractes amb els protagonistes i valent-se de les confidències d’aquests. En Un senyor de Barcelona, Pla es complau en la transcripció de confessions i records d’un personatge sense relleu, però ric en notícies i en detalls sobre una època determinada. 6) Dietaris i memòries: D’altres llibres de Josep Pla —Girona, Barcelona (papers d’un estudiant), Madrid 1921, Cases de dispeses, L’Empordanet, etc.—, es forneixen d’apunts immediats, d’evocacions i d’observacions personals, lligats a l’anècdota vital de l’escriptor i al món que l’envolta. El Quadern gris, que es basa en un diari dels anys 1918 i 1919, constitueix una esplèndida síntesi de la pròdiga energia literària de Pla, i la seva aparició tardana ha servit per centrar-ne definitivament l’obra.





Explicar i fer-se entendre


Amb tot, l’anterior classificació —incerta en els mateixos títols, que hem citat de diverses edicions— només té un valor molt relatiu, ja que les interferències de gènere i de tema són freqüents, i per exemple, les narracions deriven més d’una vegada cap al comentari o el judici sociològic en un terreny de pura generalització —diguem-ne «assaig»—, o bé s’embranquen en brillants exercicis descriptius, més consistents que el mateix relat. Un llibre com El meu país, que s’ocupa de meteorologia, de cuina i de festes locals, es fa inclassificable. En el fons, tota l’escriptura de Pla, com ell mateix ha dit, no és sinó un esforç vastíssim per a fer reviure les seves memòries i les reminiscències, i queda condicionada, de cap a cap, per una voluntat «notarial» —valgui la paraula—, de «donar fe»: donar fe del que l’escriptor ha vist i ha viscut. Perquè tal és, en definitiva, la missió que Pla atribueix a l’escriptor «en relació amb l’època que viu». «Jo no crec que l’escriptor porti cap missatge personal, exclusiu. Aquesta és l’última forma del romanticisme literari —la més pretensiosa i pueril que el romanticisme literari ha produït. El que jo crec, per contra, és que l’escriptor té una responsabilitat total davant de l’època que li ha tocat de viure. La primera obligació d’un escriptor és observar, relatar, manifestar l’època que li ha tocat viure. Això és infinitament més important que les inútils i estèrils temptatives per arribar a una originalitat salvatge i primigènia». I cita per a sostenir-ho la idea de De Sanctis, segons la qual la literatura és el reflex d’una societat determinada en un moment determinat.

De fet, aquest refús de l’«originalitat», l’ha portat a proferir irònics, però no insincers, panegírics del plagi, i fins a insinuar que ell mateix el practica. El que s’anomena «originalitat» fóra simplement «una forma de la pedanteria i com a màxim un desordre momentani»: segons ell, els escriptors amb aguda consciència de l’ofici «tractaren de continuar, de prosseguir, de deixar una petita aportació en el fons de sensibilitat segura, antiga i contrastada del seu nucli social», i res més —és a dir, «feren el que els autors que graten l’eternitat anomenen, despectivament, un plagi». Amb aquests criteris de principi es concerta justament la seva posició davant els problemes de la tècnica i de l’estil. Per a Josep Pla, el gran problema d’un escriptor consisteix a fer-se entendre utilitzant la menor quantitat possible de paraules, i per això ell és un «antibarroc» per essència, desdenyós de l’èmfasi i del recurs preciosista. La seva prosa, fins i tot «lingüísticament», respon a aquest punt de vista: és clara, rectilínia, i amb un accent de familiaritat que sovint inclou la «incorrecció» gramatical i la deliberada falta de bon gust. D’altra banda, com era previsible, Pla s’adscriu al llinatge dels escriptors «realistes»: el seu és, diu, un «realisme sintètic» que posa sota l’advocació de Stendhal, i de la consigna del «mirall passejat al llarg del camí». No sinó així podria justificar-se la seva ambició «notarial». Però és també, en última instància, un «realisme» que no s’enganya respecte a les seves limitacions, i descarta, d’entrada, qualsevol vel·leïtat «verista». És a dir: admet com a lícita la participació «subjectiva» de l’escriptor. «No he estat mai partidari, en aquesta activitat, ni de la taquigrafia ni de la fotografia», afegeix: cal posar en el realisme «la gràcia que a hom li sigui possible». Ell no podia deixar de posar-hi la seva.





La vida com a tema


Decidit a no deixar que la seva literatura interposi entre el lector i la realitat «una falsificació qualsevol, flagrant i utilitària», Josep Pla aplica la seva preferència a un ordre de realitats que, segons ell, són les úniques autèntiques: el mecanisme material de la vida en tots els seus nivells (natura, societat, individu). La seva concepció materialista del món és radical —i la seva literatura: «aquests papers…, materialistes, per què no dir-ho?». Per a ell, el destí de l’home, desproveït de tota dimensió transcendent, es redueix a una simple aventura biològica que es desplega en un cosmos constituït, fonamentalment, per fatalitats adverses. Només «per pur atzar i d’una manera esporàdica» es trenca aquesta inexorabilitat: atzar esporàdic que Pla considera com una «propina» («la meva teoria de la propina»). El pessimisme d’aquesta constatació inicial, de tota manera, no és acceptat com un absurd angoixós, desesperant, sinó com una premissa òbvia des de la qual l’existència humana pot construir-se amb un mínim de substantivitat positiva. D’aquí es desprèn un racionalisme frenat per cauteles exclusivament empíriques, i una tendència franca a l’hedonisme, amb el corol·lari d’una escala de valors on el factor «pràctic» —econòmic, sobretot— ocupa un lloc primordial. Frases com «a la rosa, per a ser perfecta, només li falta ser comestible» o «aquest paisatge és bonic perquè és ric», malgrat el seu aire caricaturesc, revelen fins a cert punt l’íntima convicció de Pla. En aquesta esfera de relacions, la seva actitud es tradueix en una ambivalent posició político-social: conservador impertèrrit d’una banda, antirevolucionari (manté que és una follia que l’home col·labori a l’obra permanent de destrucció que realitza la natura); d’altra banda, individualista resolut, amb un secret fons anarcoide. Ben mirat, el seu materialisme és el materialisme primari, pragmàtic i reticent del «pagès» que tantes planes li suggereix. Pla té molt de comú amb el «pagès» de la seva comarca, l’Empordà, i en darrer terme amb el pagès de tot arreu.

Ell no és un pagès, certament. És un propietari rural, i terriblement conscient de ser-ho. Un kulak. I com a tal és conservador i anarcoide alhora. La propietat rural dóna aquest tipus de mentalitat, contradictòria i íntegra, honesta i demencial. Sovint, Josep Pla ha estat titllat de l’«intel·lectual més representatiu de la classe burgesa catalana», i corrobora aquesta sospita, o aquesta acusació, el fet que l’escriptor hagi aparegut més d’una vegada com a portaveu «oficiós» d’aquest sector social. La seva biografia de Cambó, la seva adscripció a la premsa específicament burgesa del país, es prestava a ser interpretada així. Però Pla no és un burgès. Com no ho era Sagarra. Res no seria més fàcil que seleccionar de l’obra de Pla una àmplia antologia de dicteris i de censures adreçats a la burgesia catalana. Ell mai no ha dubtat de «l’estupidització natural que la concepció de la classe dirigent implica». En aquest judici, tant hi participa l’intel·lectual com el kulak: es tracta d’una crítica projectada, per totes dues bandes, des de fora de la classe-víctima. Pla, per la seva procedència social, havia de ser més conservador que un burgès, i més anarcoide —o, simplement, anarcoide. I per aquesta mateixa raó, la seva reacció davant de la desfeta del 36 no va ser massa visible. En aquell tràngol, Pla, com Estelrich i la resta d’intel·lectuals vinculats a la Lliga, no «fugí» solament, sinó que, a més, fugí al camp enemic. L’aristòcrata Sagarra aconseguí un bitllet per a Oceania: Pla no va tenir tanta sort. Però, tant per a Pla com per a Sagarra, el que aleshores s’enfonsava no era el seu món: era el món burgès, la preciosa i voluntariosa creació burgesa que era la Catalunya d’aquells moments. Ja ho hem dit en parlar de Sagarra.





El to i l’estil


Els llibres de Josep Pla reflecteixen de mil maneres, i contínuament, el cos d’idees i de pressupostos que acabem d’esbossar. La prodigiosa voluptuositat de les seves planes descriptives, posem per cas, prové de l’hedonisme ja indicat, o almenys cal relacionar-la-hi: la força plàstica de la paraula de Pla es basa en una «voracitat» sensual que se sap exasperadament salvadora, perquè és l’única «metafísica» imaginable. Però, al mateix temps, no traça la imatge d’un paisatge —camp o ciutat— sense intercalar-hi una forma o altra de referència a l’home que l’habita (Carles Riba), i el que és més, a l’estructura sòcio-econòmica que li serveix d’esquelet. A través de qualsevol dels seus panorames agraris, de les seves anotacions ciutadanes, es transparenta, com la filigrana d’un paper, el Registre de la Propietat. I en les semblances de persones, en les observacions de fets i de camins, en l’exposició de judicis, l’accent irònic o decididament sarcàstic evidencia a cada pas l’òptica de «moralista» que Pla adopta: una òptica en la qual s’imbriquen totes les afirmacions i totes les aprensions de la seva filosofia. Es comprèn, doncs, que la seva obra vagi dirigida per una curiositat incansable, repartida sobre les més diverses cares de l’espectacle humà, sense evitar les més humils, i fins i tot projectant-se sobre aquestes amb singular atenció. El seu repudi metòdic de les abstraccions i de l’il·lusionisme filosòfic el porta a acostar-se a tot allò que és concret, individuat o vulgar. Alguns dels seus assaigs més hàbils i intel·ligents tenen com a tema la gastronomia popular —un dels seus llibres es titulava, originàriament, Llagosta i pollastre—, i les seves anàlisis de la vida rural catalana són d’una subtilesa extraordinària: aquest és el «seu» món. En bona part, la seva obra satisfà el programa que s’havia proposat: donar una certa idea d’una societat determinada i d’un temps precís. I el que aquesta «certa idea» tingui de parcial, d’incompleta o de tendenciosa, cal atribuir-ho al seu peculiaríssim angle de visió.

L’estil de Pla, queda indicat, és d’aparença senzilla i descurada. D’entrada, vol ser conseqüent amb la decisió de «fer-se entendre amb les menys paraules possibles», però, especialment, vol evitar l’encarcarament o l’ampul·lositat verbals, que ell condemna amb l’etiqueta genèrica de «barroquisme» —vicis dels quals no escapà, precisament, la prosa noucentista. Defuig el convencionalisme retòric, i, com deia Carles Riba, «la seva construcció és la col·loquial, baldament pateixin la sintaxi o l’orella» perquè «és la que més de prop segueix el moviment natural de les coses». L’ús de girs lleument metafòrics i «d’adjectius més sucosos que semànticament exactes» (Martí Casanovas), així com el domini d’un vocabulari agut i elàstic, acoloreixen la seva expressió i li proporcionen una gran vivor plàstica en els passatges descriptius. El deix satíric d’uns altres ve decidit pel joc càustic de les paraules, que accentuen la vessant grotesca o inflacionària del que tracta de ridiculitzar: la seva ironia està feta —i valgui la justa explicació de Martí Casanovas— «d’al·lusions que preparen el lector per a una intel·ligència indirecta del tema o del personatge de què parla, amb dues o tres frases, per a acabar, en una darrera, donant la sorpresa d’una qualificació directíssima, generalment popular, que, si hagués estat emprada des del primer moment, hauria tret eficàcia a la descripció». Algunes reiteracions insistents, de paraules o de tics locucionals, contrasten amb el to singularment acurat de molts fragments: el conjunt, de tota manera, és regular i s’instal·la en un nivell idiomàtic i literari equànime i atractiu. L’obra de Josep Pla uneix al seu interès «històric» —testimoniatge i dada alhora— un singular valor de «creació».





24. La narrativa neonoucentista





Panorama general


La generació següent al Noucentisme estricte es va proposar el conreu de la novel·la —de la narració, en general— com una «obligació». La literatura catalana necessitava una narrativa «normal», i els escriptors d’aquesta època assumiren el risc i la responsabilitat de bastir-la. En la mesura en què alguns d’ells «procedien» del Noucentisme, es caracteritzaren per una incapacitat per al gènere similar a la dels seus predecessors. Diguem-ne «incapacitat» o, com volia Sagarra, «por». Massa intel·lectualitzats, en el fons, el relat se’ls gela en el treball mateix de donar-li una perfecció formal absoluta. Un exemple d’això va ser Eudald Duran i Reynals (Barcelona 1891-París 1917): desaparegut molt jove, Duran no va tenir ocasió de donar de si tot el que anunciava la seva indiscutible predisposició literària; però ell ja començava la feina obcecat per un escrúpol insigne de «formalisme», que l’inhibia de les realitats més potents. Amb el títol de Proses Completes van ser col·lectades el 1952 les seves escasses narracions. Són apunts preciosament cisellats, de línia enginyosa, impecables: no passen d’això, però, i no permeten suposar un alè més poderós, de cara a la novel·la. El mateix Carles Riba, en Les aventures d’En Perot Marrasquí, L’ingenu amor, i Sis Joans, bé que amb una altra perspectiva, es troba envarat en el mateix prejudici. Agustí Esclasans, a més dels contes de Miquel Àngel i altres proses i d’Història de la carn i de la sang, publica dues novel·les, Víctor o la rosa dels vents i Urània o la música de les esferes: el seu cas no és diferent. Esclasans, en Víctor o la rosa dels vents (1931) imita el «monòleg interior» a la manera de Joyce, però el procediment se li queda en un banal mimetisme insignificant: intel·lectualoide i fals.

Els tres «neonoucentistes» més conscients com a novel·listes van ser Carles Soldevila (Barcelona, 1892-1967), Cèsar August Jordana (Barcelona, 1893-Santiago de Xile, 1960) i Francesc Trabal (Sabadell, 1899-Santiago de Xile, 1958). Tots tres són escriptors d’una «normalitat» invulnerable, com només podien ser-ho, en la literatura catalana, un cop sedimentat el Noucentisme. Tots tres, de més a més, podrien ser recordats com a modèlics en l’ús «normal» de l’idioma: més rígid i asèptic Jordana, autor també de diverses obres de didàctica gramatical —El català i el castellà comparats, El català en vint lliçons, etc.—, i home de profunda sensibilitat lingüística, com ho demostra la seva tasca de traductor al castellà durant els darrers anys de la seva vida, exiliat a Sud-Amèrica; natural i diàfan, però encara fred, Soldevila, en la formació del qual hi ha grans dosis d’influència de la llengua i de la literatura franceses; lleugerament despreocupat, bé que sempre correcte, Trabal. Res no tenen en comú, a part d’això, Soldevila, Jordana i Trabal: a part d’això i de la seva filiació «noucentista». En realitat, Soldevila és el que més directament sembla lligat a la lliçó de D’Ors. Però aquesta lliçó, i la seva difusa posteritat, no és pas estranya a Jordana ni a Trabal. L’intel·lectualisme —divers en cadascun d’ells— resulta, al capdavall, una evidència en l’obra respectiva. Més porosos a la «vida» que un Duran i Reynals, un Riba o un Esclasans, són, en conseqüència, més «novel·listes». I dels tres, el més constant i reconegut, Carles Soldevila.





Carles Soldevila


L’obra de Soldevila, anota Domènec Guansé, «és el final, diríem, de la trajectòria Voltaire, France, Maurois». I no estan gens mal triats aquests tres noms per precisar la genealogia i les afinitats de Carles Soldevila: l’escepticisme bàsic del Patriarca de Ferney, la fluència narrativa del vell Anatole, el psicologisme atent del famós «biògraf». Però, abans que novel·lista, Soldevila és, potser per necessitat, un «col·laborador de diari». La seva dedicació a la premsa només és superada, en l’àmbit literari del català, per Josep Pla. Tots dos són uns grans «articulistes». La millor època del Soldevila articulista va ser la de la seva vinculació al diari barceloní La Publicitat, on va mantenir durant molt de temps la secció «Fulls de dietari». Fulls de dietari (1928) es titula un petit volum que reuneix una breu tria d’aquelles col·laboracions, tan «àvidament llegides» en el seu moment. «La lleugeresa, la claredat, la innata elegància eren les característiques del Full», afegeix Guansé: «els temes més corrents de conversa hi eren evocats, els problemes menuts i senzills de la vida quotidiana». I «aquell Full, breu, incisiu, de vegades irònic, de vegades una mica sentimental, va ser tot l’escriptor». Guansé conclou que els contes, les novel·les i les comèdies de Carles Soldevila només són «amplificacions no gaire vigoroses», dels Fulls de dietari. I alguna cosa de cert hi ha en això, evidentment. Si més no, quant a les narracions. Les novel·les i els contes de Soldevila responen al mateix esperit lleuger i maliciós, penetrant i comprensiu, que animava els seus comentaris periodístics.

Una atzagaiada i Plasenteries van ser els dos primers llibres de contes que publicà Soldevila; L’abrandament és, el 1917, la seva primera novel·la. De L’abrandament va dir Josep Carner que era «un conte que ha anat dilatant-se per graciosa voluptuositat analítica i literària de l’autor». Aquesta apreciació, observa Tasis, podria fer-se extensiva a les tres novel·les més apreciables de Soldevila: Fanny (1929), Eva (1931) i Valentina (1933). Amb això queda acusada la feblesa de la trama, d’una banda, i la morositat i la subtilesa de l’anàlisi, de l’altra. Són novel·les —com les posteriors: Moment musical, Bob és a París, etc.—, que no posseeixen massa intensitat en les peripècies: a l’escriptor li interessa, sobretot, la repercussió «interior» que qualsevol anècdota, gran o petita, pugui tenir en l’ànim dels seus personatges. Fanny va introduir en la novel·lística catalana el «monòleg interior», no a l’estil de Joyce, incoherent i sense puntuació, desfermat i obscè, sinó en la forma que A. Schnitzler emprà en Fraülein Elsa, més «convencional», i per tant, més adequada a l’intel·lectualisme de Soldevila. La tècnica de la narració estava ben administrada i va permetre a l’autor de traçar un delicat estudi de psicologia femenina. Eva i Valentina, amb d’altres procediments —la narració en tercera persona, el diari íntim, l’intercanvi epistolar—, són igualment retrats de dones, i acabats. Com a fons, una mica boirós, s’hi adverteix la vida burgesa de Barcelona dels anys 20 i 30, fins i tot en els seus atribolats tràngols polítics. El que hi ha d’indiscutiblement envarat i superficial en la construcció novel·lesca de Soldevila queda compensat, de tota manera, per l’elegància, la lucidesa i la dòcil agilitat de l’escriptura.





Cèsar August Jordana


C. A. Jordana s’estrena com a narrador el 1923 amb Quatre venjances, llibre de contes, on ja destaca la perfecta mecànica de l’estil, l’humor asèptic i la línia enravenada dels arguments, que més tard hauria de caracteritzar la resta de la seva producció. El collar de la Núria (1927), La veritat sobre Sigfrid (1927), L’incest (1928) i L’anell i la fàbrica (1928) són novel·les de to divers que van des del tema polític a la sàtira religiosa. Es tracta d’històries d’una discreció literària irreprotxable, però que admiren més per l’enginy o el rigor intel·ligent de la ficció que no pas per la força creadora i la humanitat dels personatges i les aventures. El 1931 va publicar Una mena d’amor, obra que va promoure un cert enrenou per la suposada cruesa del seu erotisme, i en la qual es va voler veure alguna reminiscència de D. H. Lawrence (Tasis). Per temperament i per convicció, Jordana es trobava molt lluny del pansensualisme de Lawrence, i Una mena d’amor, més que una glorificació del sexe a la manera lawrenciana, era una sardònica denúncia de les seves fatals fatigues i limitacions. Ni tan sols la violència fisiològica del tema féu que l’autor sortís de la seva «fredor» narrativa. Tal vegada Flames de juliol, novel·la de guerra, començada el 1936 i de la qual s’ha perdut el manuscrit, fos més «viva». El Rúsio i el Pelao, editada a l’exili el 1950, i d’ambient xilè, a causa del color «exòtic» de tipus i personatges, sembla guanyar en «realisme». De fet, C. A. Jordana, bon narrador, observador sagaç, tenia la seva vocació de novel·lista frenada per l’intel·lectualisme exacerbat de la seva òptica i del seu ofici. En els contes —a més de Quatre venjances, Tot de contes (1929) i Tres a la rereguarda (1940)— Jordana aconsegueix, potser, les millors realitzacions del seu art.





Francesc Trabal


Francesc Trabal l’hauríem pogut col·locar, perfectament, entre els humoristes, al costat d’Àngel Ferran i de Joan Oliver. Però, en realitat, tot i que cau i recau sovint en l’humor, les narracions de Trabal superen la classificació de «sentit» i mereixen de ser tingudes en compte sobretot en funció del «gènere». Són «novel·les»: L’home que es va perdre (1929), Judita (1930), Quo vadis, Sánchez? (1931), Era una dona com les altres (1932), Hi ha homes que ploren perquè el sol es pon (1933), Vals (1936), Temperatura (1947)… Només que, gairebé sempre, són novel·les d’una originalíssima estructura i desbordants d’acudits i d’elucubracions divertides, en les quals el millor no és precisament l’aspecte narratiu —la peripècia humana. De vegades, Trabal fa pensar en Aldous Huxley; amb més freqüència, no fa pensar en ningú, i la seva tàctica a manejar els personatges i les situacions, l’argument i l’escenari, no és més que un joc arbitrari i entremaliat. Tornem a trobar-hi allò que acabem de subratllar en Soldevila i en Jordana, i que justifica mínimament el fet d’enllaçar aquests tres noms: l’«intel·lectualisme exacerbat». Però amb la particularitat que, en Trabal, sembla que s’hi sumen un menyspreu o una indiferència, molt marcats, respecte a «la realitat», tant social com individual. En Judita i en Temperatura, per exemple, el plantejament novel·lesc comença per ser més o menys normal, i el decurs dels incidents de la trama ja passa alts i baixos ben sorprenents per la intervenció de l’absurd i de la broma imprevista: acaben, però, amb un estirabot totalment gratuït (Judita ascendeix com un globus i rebenta en l’aire —«fa un pet com una gla»— i Anna, de Temperatura, va sent devorada, començant pels peus, pel seu amant). Diríem que Trabal és impotent per donar una solució «versemblant» al seu relat. Però, fins i tot quan la dóna, el millor del seu treball és la pirotècnia del grotesc i l’enginyós.





Miquel Llor


Menys «intel·lectualista» —menys «neonoucentista»— que Carles Soldevila, Jordana o Trabal, Miquel Llor (Barcelona, 1894-1966) és, també, més «novel·lista». Sense ser menys estricte que ells en la redacció —escriptor escrupolós, diu Guansé que «treballa afanyosament, fent i refent la seva prosa, amb paciència flaubertiana»—, els avantatja indubtablement en profunditat de visió de cara als homes i al medi social que tria com a temes. La seva primera novel·la, Història grisa, apareix el 1925, i Tàntal el 1929. Del 1930 és L’endemà del dolor, llibre de contes, i, entre els contes de Llor —a més L’oreig al desert (1934), L’esguard al mirall (1934), Sis fantasies, Cinc contes (1935), reunits el 1952 amb el títol de Tots els contes—, cal buscar, sobretot, els moments més reeixits de la seva narrativa. Laura a la ciutat dels sants, el 1931, constitueix, amb tot, la seva màxima novel·la, i una de les millors novel·les catalanes, si no la millor, procedents d’aquesta generació. El 1947 —la guerra per entremig— publica El somriure dels sants, continuant amb els personatges i l’ambient de Laura. La seva obra es completa amb El premi a la virtut o un idil·li a la plaça de Sant Just (1947), Jocs d’infants (1950), i Un camí de Damasc (1959). Havia traduït Les Caves du Vatican d’André Gide, i Gli indifferenti, d’Alberto Moravia, i sense que, de fet, pugui considerar-se influït pel primer o seduït pel segon, no deixa de tenir algunes afinitats amb l’un i l’altre. En tot cas, com diu Domènec Guansé, la literatura de Llor és, en definitiva, «una confessió de pecats abominables, pecats dels seus protagonistes, naturalment, dels quals en revela, amb morosa impudicícia, les febleses i les nafres: personatges, per endavant, vençuts, blans, sense ressorts morals, sovint amb l’ànima podrida, d’un pessimisme desesperat».

Si més no, com a novel·lista, Miquel Llor ha mostrat una visible preferència per individus i atmosferes lleument «descompostos». I s’inclina sobre ells per operar una dissecció exhaustiva, indagant mòbils, caràcters i gestos amb inflexible precisió. Es manté així dins el corrent més clàssic de la novel·la psicològica. De tota manera, rarament tracta les seves figures fent abstracció dels factors diguem-ne «materials», en la confluència dels quals es recolzen i viuen. Unes vegades, com en Història grisa o en Un camí de Damasc, es tracta de situacions específiques de «classe» —la ruïna d’una família de petits fabricants, el desarrelament d’un obrer ascendit a burgès—; d’altres, com en Tàntal o en Jocs d’infants, recull la tèrbola i confusa palpitació de Barcelona, de la Barcelona que mor i de la que naix en la corba contínua de l’evolució urbana. Sense pretendre anar més enllà d’un simple emmarcament que defineixi un «clima», Miquel Llor, en endinsar-se en l’«ànima» dels seus personatges, gairebé mai no oblida que aquests —i la seva «ànima»— són inseparables de les circumstàncies que formen el seu context. En Laura a la ciutat dels sants, el conflicte es planteja entre dues mentalitats inconciliables, la de la gran urbs —Barcelona—, més o menys justament representada per Laura, i la de la petita ciutat levítica —Vic—, on la jove casada de nou ha anat a instal·lar-se. Llor va saber traçar amb extraordinària habilitat el paisatge moral de «la ciutat dels sants», hipòcrita, maldient i hostil, i va saber donar a la seva Laura, la noia víctima, una consistència dramàtica singular. Tipus i ambient són, en aquest llibre, més reals potser que en cap altre de l’autor; els diàlegs i l’estructura de l’argument són, així mateix, menys reelaborats i artificiosos. De Jocs d’infants ha dit Tasis que és l’obra més «madura» de Miquel Llor; Laura a la ciutat dels sants, amb tot, continua sent-ne la més suggestiva.





Ernest Martínez Ferrando


Una dona s’atura en el camí, publicada el 1935, és l’única novel·la d’Ernest Martínez Ferrando (València, 1893-1965). La seva vertadera vocació va ser la narració curta i el conte: Les llunyanies suggestives (1918), El Farsant i l’Enamorada (1919), Vida d’infant (1921) —aquest llibre, posteriorment editat en una nova versió, Primavera inquieta (1926)—, Històries i fantasies (1924), Tres històries cruels (1930), L’altre geperut (1963). Maurici Serrahima ha intentat d’explicar la «incapacitat» de Martínez Ferrando per a la novel·la, i ho ha fet valent-se d’al·legacions literàries: potser caldria afegir-ne d’altres, d’una altra mena, relacionades amb l’origen geogràfic de l’escriptor.

Valencià, i radicat a Barcelona durant anys, el «món» de la seva vivència mai no arriba a ser definit. Hi ha literats que, en les mateixes condicions de «trasplantament», o bé retenen la imatge del món de la seva procedència, o bé s’assimilen decididament al lloc on resideixen. No és aquest el cas de Martínez Ferrando. D’aquí que el món d’Una dona s’atura en el camí, amb prou feines si és un decorat merament indicatiu; d’aquí, també, que la València de molts dels seus contes es quedi en simple evocació, sobre un record de nen i d’adolescent. Aquesta València, de més a més, no proporcionava a Martínez Ferrando uns fonaments literaris peculiars sobre els quals ell pogués bastir la seva obra. Per a sentir-se còmode en el conreu de la novel·la, a Martínez Ferrando li falta aquesta tercera dimensió de la «realitat» que és el sentit del concret «social». Els personatges que han sortit de la seva ploma ho delaten: es diria que no són localitzables ni en l’espai ni en el temps, a pesar de tot el que l’autor fa per «fixar-los». Els personatges de Carles Soldevila o de Miquel Llor tenen una «filiació» clara; els de Martínez Ferrando, no. El conté, que pot ser menys compromès amb la «realitat» que la novel·la, va ser l’opció narrativa més útil a l’escriptor.

«Contràriament a la tradició naturalista, que, gairebé de sobte, ha esdevingut ja tan allunyada», escriu Carles Riba el 1921, «Ernest M. Ferrando ama convertir tota experiència de vida en veritat d’imaginació», i aquesta imaginació, «impotent o potser desdenyosa per a sortir enfora i crear-se un món enfront d’ella mateixa, troba més delícia a romandre presonera i passiva dins la seva pròpia intimitat». Aquesta imaginació tancada en ella mateixa, suficient en la seva autonomia, es diversifica cap a l’anàlisi psicològica —i Primavera inquieta està constituïda per unes estampes particularment incisives: «estats anímics d’un nen contemplatiu»—, cap a la fantasia, cap a l’humor, cap al dramatisme. Nens, dones, homes, passats així pel sedàs, refosos per la sensibilitat de Martínez Ferrando, esdevenen siluetes borroses o nítides, però sempre envoltades per un halo «poètic» que les justifica en la seva «irrealitat». Irònic o malenconiós, l’ull del narrador només enfoca gent i problemes en els quals s’amaga o despunta un alè d’il·lusió, fins i tot a consciència que aquesta il·lusió sigui còmica —com la de la senyoreta que cotitza a la companyia d’assegurances El Arca de Noé S. A. davant la imminència d’un nou diluvi, i que, descoberta l’estafa, encara enyora romànticament la visita del cobrador de rebuts— o tragicòmica —com la gresca goyesca dels geperuts en L’altre geperut. Martínez Ferrando aboca sobre l’anècdota del conte una pietat que, ho insinua Tasis, té les seves arrels, potser, en Dickens. I tot això està dit en una llengua i en un estil acurats i gens emfàtics, amb alguna amable sfumatura lírica. De fet, Ernest Martínez Ferrando «aturà» la seva obra narrativa el 1936: després d’aquesta data es dedicà primordialment a l’erudició. En aquesta perspectiva cronològica, la seva obra s’ha guanyat un lloc eminent dins de la prosa catalana contemporània.





Al marge del Neonoucentisme


La llista de narradors nascuts entre el 1891 i el 1900 podria ser ampliada, i molt. D’aquesta generació, en surt el gros de la temptativa inicial, seriosament calculada, per a establir una «novel·la» consistent en català: ja ho hem dit. Als noms citats, més o menys vinculats a l’esperit —si no a la lletra— del Neonoucentisme, caldria afegir-ne d’altres, la genealogia cultural dels quals és diferent. Sigui el primer el de Josep M. de Sagarra. Amb Paulina Buxareu (1919), el poeta intenta la novel·la: el llibre serà un assaig cautelós, de sàtira lleu, que ni tan sols revela encara les possibilitats del seu autor com a prosista. All i salobre, deu anys més tard, respon a la insolència àcida i a la formidable virulència verbal de Sagarra. El relat es sòrdid, poemàtic en la seva tècnica, lliure en el vocabulari. El 1932, Vida privada, crònica escandalosa de l’alta societat barcelonina —novel·la «en clau», s’ha dit—, val com un document entre autèntic i caricaturesc de la dissolució definitiva d’una certa classe social, o d’un sector. Sagarra no és, evidentment, un novel·lista, i aquesta obra es redueix a un enfilall d’episodis provocativament crapulosos, units per la constància dels protagonistes. El llibre conté més «desafiament» que «veritat literària». Sagarra escriu sense reserves, i bé que Vida privada no té la qualitat funambulesca i vibràtil dels Aperitius i de les Memòries —en parlarem després—, s’hi acosta pel tempo ràpid i superficial, en perjudici, potser, de la densitat «psicològica» de la narració. Vida privada és lluny de ser una gran novel·la, però és una novel·la molt significativa, tant dins del conjunt de la producció total sagarriana com en funció del panorama literari català del moment.

En la present ressenya cal que figurin, a més, Aurora Bertrana (Girona, 1899-1974) —Camins de somni, Tres presoners, Entre dos silencis, La nimfa d’argila, Ariatea, etc.— i Cèlia Suñol (Barcelona, 1899) —Primera part, L’home de les fires—, i Joan Duch i Agulló (Terrassa, 1891-1968) —Homes i màquines, Vida triomfal, Els quatre amics, Amor i banderes, Auli, fill de Pilat—, Domènec Guansé (Tarragona, 1894) —Laberint, La pluja d’or—, Lluís Capdevila (Barcelona, 1893) —Balada de les set germanes, La pecadora, Memòries d’un llit de matrimoni, etc.—, Josep Maria Millàs-Raurell (Barcelona, 1896) —La caravana, Entre els isards i la boira, Tela de somnis—, Ferran Canyameres (Terrassa, 1898-Barcelona, 1964) —Claror de nit, El gos que udolà a la mort, Món, dimoni i carn—, etc. I una menció deferent caldria dedicar a Nicolau M. Rubió (Maó, 1891), menorquí arrelat a Barcelona, traductor de Montaigne i gran viatger per terres d’Àfrica. Les seves incursions per Àfrica es deuen a la seva passió per la caça, i resultat literari dels seus viatges són uns quants llibres: Caceres a l’Àfrica tropical, Sahara-Níger, Viatges i caceres a l’Àfrica Negra. Una narració curta, Cacera en el no-res, de 1954, no desmereixia la bona traça de l’escriptor, però tampoc no feia preveure l’excel·lent possibilitat de novel·lista que, poc després, el 1961, es manifestaria en No ho sap ningú. Rubió, aprofitant la seva experiència del Continent negre, ha descrit en No ho sap ningú un episodi alhora nimi i representatiu de la descolonització africana. En un indret de la frontera meridional del Sahara, un grapat de blancs, i entre ells un català, i els indígenes, conviuen i s’encaren en la difícil liquidació del vell sistema colonial. Rubió pinta uns i altres amb humor i comprensió, escèptic davant de la crispació dels bàndols encontrats i sensible als seus problemes reals al nivell més immediat, potser amb un bri més de simpatia pels insignificants colons blancs, desgraciats i pobres. L’honestedat del plantejament del problema, i l’admirable seguretat narrativa amb què l’explica, fan enyorar el que haurien pogut ser les novel·les de Rubió, amb una dedicació anterior i assídua.





Al marge del Principat


Nicolau M. Rubió, menorquí, cal situar-lo a Barcelona, com a Barcelona cal situar Ernest Martínez Ferrando, valencià. Fins ara ens hem ocupat dels prosistes catalans del Principat, incloent-hi aquests de naixement «perifèric» —Maó, València—, però incorporats de ple a la vida intel·lectual barcelonina. Convé aclarir, però, que, mentrestant, a les Illes, al País Valencià i al Rosselló, la literatura autòctona, que comptava amb poetes de rellevant dignitat, es veu molt escassament assistida de prosistes eficaços, especialment de narradors.

Al Rosselló, no hi ha pràcticament res, a part de la minsa obra en prosa de J.-S. Pons. A Mallorca —a banda la interessant, però breu labor narrativa de mossèn Salvador Galmés (Sant Llorenç des Cardassar, 1876-1951)—, solament adquireix una dèbil importància l’assagisme eventual dels col·laboradors de La Nostra Terra, revista de noble prestància intel·lectual, que durà del 1928 al 1936. Només els llibres hagiogràfics i La minyonia d’un infant orat, de Llorenç Riber, es mereixen una cita individuada. Al País Valencià una tímida voluntat de crear «prosa» va tenir el seu intent en El Cuento del Dumenge. Aquests papers setmanals, destinats al consum majoritari, van ser en un principi de to dialectal i van funcionar amb evident desinterès pels anacrònics i arcaïtzants «renaixentistes» locals; el 1920 estrenaren una nova etapa de regularització idiomàtica molt estimable i guanyaren en ambició literària, sense passar, però, d’això. Ni al País Valencià, ni a les Illes, ni al Rosselló, no s’arribà a crear una prosa catalana amb vitalitat natural. El procés de recuperació literària, en aquestes regions, era molt diferent del del Principat.





25. El cas de Llorenç Villalonga





De l’agressió a l’elegia


El 1931 es publicava a Mallorca Mort de dama, de Llorenç Villalonga (Ciutat de Mallorca, 1897). L’autor de la novel·la no pertanyia precisament a l’élite insular que tenia el monopoli del català literari. Més aviat al contrari. Mort de dama contenia pàgines de viva sàtira contra els cenacles i els prohoms de l’Escola Mallorquina. Segons conta Miquel Villalonga, en la seva Autobiografia —Miquel Villalonga, germà de Llorenç, militar de professió, va escriure sempre en castellà—, la intenció de Mort de dama no era de sumar-se a la literatura catalana de les Balears: si el seu autor va adoptar el català per redactar el seu llibre, va ser, potser, per posar un suplement de malícia en la maniobra. Però Mort de dama estava escrita en català. De més a més, l’apadrinava, en la primera edició, Gabriel Alomar: l’intel·lectual d’«esquerres» garantia l’aspecte indiscutiblement clar, l’únic, que tenia el llibre, és a dir, l’atac a la momificada i petit-burgesa intel·lectualitat vernacla de Mallorca, atac que Villalonga formulava en tant que aristòcrata displicent i un si és no és esnob. El llibre provocà un consternat enrenou en les Illes. En la Catalunya continental, però, aconseguí escasses repercussions, de moment. Pot dir-se que fins a la seva tercera edició, feta a Barcelona el 1954, la novel·la de Llorenç Villalonga no va ser apreciada en els seus valors més permanents. Els anys i la distància treien transcendència al sarcasme projectat sobre els «mallorquinistes», i Mort de dama podia ser vista amb serenitat com el que és: un petit i esplèndid retaule d’una societat que s’esfondra, poblat de tipus humans magníficament definits i disposat amb una causticitat metòdica i inapel·lable. «Dhey» —tal era el pseudònim amb què Villalonga signava la seva obra— no s’encarava únicament amb les capelletes intel·lectuals de Mallorca, sinó també amb la seva pròpia classe, l’aristocràcia insular, i amb les primeres intromissions cosmopolites del turisme.

Llorenç Villalonga, aliè al moviment cultural català, redactà Mort de dama en el seu «mallorquí» familiar. Continuà, després, escrivint en castellà. De tota manera, les circumstàncies l’empenyeren a fer-se qüestió de l’idioma. I allò que originàriament va ser només una broma maligna o un exercici gratuït, el dugué, a la llarga, a una elecció terminant. Josep M. Llompart ha examinat el problema lingüístic de Villalonga: el seu castellanisme inicial, el bilingüisme oscil·lant, el monolingüisme català final, bé que sense gaires preocupacions puristes, sovint adherit a reminiscències dialectals. Decidit pel català, publica el 1952 La novel·la de Palmira, narració curta, i després, un volum de narracions, El lledoner de la clastra (1958), un altre récit, L’àngel rebel (1960), i de seguida la seva màxima creació, Bearn (1961), i Desenllaç a Montlleó (1963), i L’hereva de donya Obdúlia (1964), Les fures (1967), Falses memòries (1967), La gran batuda (1968), La «Virreyna» (1969), La Lulú (1970), novel·les d’extensió normal. Per a l’escena, Llorenç Villalonga ha escrit Fedra, encara en castellà —la traducció catalana és de Salvador Espriu—, i ja en català, Faust, i la magnífica sèrie dels Desbarats (1965), Cocktail a un vell palau, Viatge a París de Minos i Amaranta en 1941, Aquil·les o l’impossible, Alta i benemèrita Senyora, etc. Ha traduït Il Gattopardo del Príncep de Lampedusa, obra que ofereix curiosíssimes coincidències amb Bearn. Tot plegat forma un bloc de literatura extraordinari pel seu volum i per la seva qualitat. El reticent «Dhey» del 1931 és avui un dels escriptors més destacats dels Països Catalans, fidel al seu idioma i plenament inserit en la literatura comuna.

Villalonga posseeix una profunda formació francesa: sembla que la seva vertadera òrbita literària sigui la de França. Gairebé no trobarem en les seves pàgines ressonàncies de la tradició local, ni tampoc de la castellana. Aquest afrancesament tan radical, i potser sense precedents en la literatura catalana, no afecta per a res la «mallorquinitat» del novel·lista, que és òbvia en la temàtica i en allò que de més irreductible té la seva actitud ètica. En El lledoner de la clastra trobarem la pista d’algunes de les seves preferències intel·lectuals: Charlus a Bearn i Marcel Proust intenta vendre un De Dion Bouton, d’una banda; La dama de l’harem (quasi «pastiche» volterià), de l’altra. L’emparellament de Proust i Voltaire resulta una mica xocant. En Proust, Villalonga troba una mina d’experiències psicològiques i de disquisicions sociològiques, les unes i les altres centrades en gent de la «classe alta» o formulades amb aquesta òptica. En Voltaire, l’escriptor mallorquí troba el racionalisme sistemàtic, l’esperit crític, la inclinació mordaç. Però, en darrer terme, les divagacions de Proust s’ajusten amb les de Voltaire dins la perspectiva villalonguiana. Villalonga es proposa de descriure —ho diu explícitament respecte a Bearn, i val per a la resta de les seves narracions— «l’enfonsada d’un món arribat a terme», i aquesta «dissolució» no es produeix només en les estructures sòcio-econòmiques, sinó també, naturalment, en les formes de vida i en la «ment» dels individus. Com a Proust, això darrer és el que interessa a Villalonga. D’altra banda, Villalonga, fill ell mateix d’aquest «món arribat a terme», hi contribueix a l’esfondrament definitiu amb el seu escami: com Voltaire amb l’ancien régime, bé que, evidentment, per una altra intenció.

Villalonga és un «aristòcrata». Els Villalonga de Tofle i els Montaner de Cocons, avantpassats seus per línia paterna, van ser famílies d’històrica prosàpia, la genealogia de les quals s’embranca, segons sembla, amb el nucli més conspicu de la noblesa insular. El casal dels Montaner a Bunyola serà el «Bearn» que Llorenç Villalonga atribueix com a cognom, baronia i possessió dels personatges centrals dels seus llibres (Mort de dama, L’hereva de donya Obdúlia, La novel·la de Palmira, Bearn, etc.): una part d’aquest material ha pogut ser reeditada amb el títol El mite de Bearn (1966). El novel·lista ja no participa gran cosa de la solidesa senyorial dels seus antecessors: el seu pare va ser militar de carrera, ell mateix ha estat un professional de la medicina —psiquiatre, si no m’equivoco. Però la seva educació i les seves relacions hagueren de ser les de l’«aristocràcia» mallorquina. Quan va voler sintetitzar en un personatge representatiu el seu «món arribat a terme», Villalonga trià una senyora parenta pròxima seva i en dóna un retrat «tan a lo vivo, que sólo el nombre aparece cambiado», com ho advera el testimoni directe del seu germà. És la donya Obdúlia de Montcada, la difícil i pintoresca agonia de la qual narra Mort de dama. La mateixa «baronessa de Bearn», Maria-Antònia, d’aquest relat, conserva trets personals de la pròpia mare de l’autor. I sembla ser que els Bearn vuitcentistes de Bearn, no són pas totalment «inventats», ja que deixen traslluir detalls possiblement verídics, més o menys deformats, dels ancêtres de Villalonga. En comparar el don Toni de Bearn amb el príncep Salina d’Il Gattopardo, Villalonga adverteix que el sicilià era un «vertader senyor feudal», mentre que el seu don Toni només és un «pobre hobereau mallorquí». Evidentment, els Villalonga són hobereaux o descendents d’hobereaux i res més que això: amb tot, a escala local, són «aristocràcia».

I l’aristòcrata afrancesat —amb un afrancesament pre-romàntic, divuitesc— que és Llorenç Villalonga, s’encara amb la seva aristocràcia: Mort de dama i L’hereva de donya Obdúlia —que el 1937 ja havia estat editada, fora del comerç, en una primera versió, amb el títol de Mme. Dillon— són una caricatura terrible d’aquest «món», el món dels Villalonga. La sàtira abasta més: ateny, també, com ja hem dit, els intel·lectuals catalanistes de Mallorca i la colònia estrangera, tan bigarrada i «depravada». Insatisfet dels seus, Villalonga no sent pas més simpatia pel clan petit-burgès i xueta dels poetes vernacles ni per la pedanteria alcohòlico-sexual dels prototuristes. Tots cauen sota el seu vidriol literari. Només que, aleshores, Villalonga encara no s’adonava del que s’estava perdent: no es feia el càrrec que, en definitiva, el seu «món» significava molt per a ell, a pesar de la degradació a què havia arribat. El 36 li havia d’obrir els ulls. Els esdeveniments que esclataren l’any 36 no entren sinó molt de cantó en l’obra de Villalonga: no hi ha res en els seus llibres que ens remeti, en pro o en contra, a les denúncies de Bernanos, per exemple. Però Villalonga, ara, ja ha après que qualsevol alternativa al seu «món» se li fa inacceptable: ni la feixista, ni la socialista, ni tan sols la democràtica liberal —perquè «el poble cal estimar-lo de darrere una reixa…». No es fa il·lusions, evidentment: el seu món està irremissiblement condemnat. I ho lamenta. En aquell moment repudia —és una manera de dir ho— Mort de dama, el corrosiu atac de la seva joventut, i escriu Bearn. Es tractava d’una «evasió»: «tractava d’oblidar l’època barroera que m’havia tocat viure immergint-me en una època passada». Era alguna cosa més que una «evasió», de tota manera: era, i deliberadament, una elegia: elegia a un món, el seu món —«una certa Mallorca»: «la meva, en definitiva»— que s’esfondra.

Bearn és una obra mestra, o poc n’hi falta. Més ben «construïda» que les altres de l’autor, més densa que aquelles en l’anàlisi i en el detall, acurada d’estil com cap altra, certifica l’alta categoria de Villalonga com a novel·lista. Bearn —«elegia»— respira la malenconia de les ruïnes irreversibles, bé que tampoc li falti, de tant en tant, un toc irònic. Mallorca, perduradament agrària, sense industrialitzar, és encara una societat «antic règim», però ja incapaç de sobreviure. «Els senyors estan caducats», diu el protagonista, don Toni, que és un «senyor». Llorenç Villalonga ho constata, i descriu el procés, no amb nostàlgia, però sí amb una punta de descoratjament. D’altra banda, don Toni és un «senyor» com potser li hauria agradat a Villalonga que fossin els «senyors»: escèptic, paternal, lector discret dels francesos de la Il·lustració, sensual i amant de la família. Ben mirat, pel que té d’escèptic i de client de la Il·lustració, don Toni ja era un mal símptoma per a la seva societat, i la novel·la no és més que el drama d’aquesta societat a través d’aquell «senyor» dimitit. I no sols és el Bearn aborigen el que s’enfonsa. Villalonga observa les mateixes esquerdes premonitòries en altres sectors menys lligats a la seva circumstància personal. I són esquerdes que avancen, àvides, pertot arreu. Mallorca és una bona talaia per a apreciar-ho: l’alta burgesia internacional passa els seus ocis a l’illa, i el seu espectacle no és menys depriment. «El meu univers s’esbuca, ho veig ben clar», exclama un personatge estranger en Desenllaç a Montlleó. En la seva elegant desolació, cuirassat en una moral cridada a jubilar-se, Llorenç Villalonga contempla el gran desastre.

Gabriel Alomar va saludar en Mort de dama la possibilitat d’una novel·lística pròpiament «mallorquina». I ho encertà. Villalonga obria el camí, i ell tot sol ja en caminava un bon tret. Avui dia hi ha uns quants narradors insulars que flanquegen la seva tasca i que comencen a construir una imatge bastant completa, «novel·lesca», de Mallorca: entre ells Blai Bonet, Jaume Vidal i Alcover, Baltasar Porcel, Guillem Frontera, etc. No sé si algun d’ells pertany al «món» de Villalonga. La majoria provenen de capes socials diferents, i el seu testimoni literari dóna entrada a aspectes encara «inèdits» de la vida de l’Illa: els camperols i els mariners, la «guerra» i la immigració. Fóra arriscat de dir que tot això naix de Mort de dama, i ni tan sols de l’exemple de Villalonga. Però potser fóra inexplicable sense Villalonga.





26. Nota sobre el País Valencià





Només de passada, i en tres o quatre moments, hem fet referència a la situació i a la producció del País Valencià. En realitat, resulta difícil d’establir un nexe clar, coherent, entre el que fan o intenten fer els escriptors valencians i el ritme que la literatura del Principat duu en el seu desenvolupament. El nucli de València tampoc no té una consistència autònoma, com el de Mallorca. Al sud de l’Ebre, la Renaixença no arribà a penetrar massa a fons en la societat: les circumstàncies locals, molt complexes, ho impediren. La petita tradició jocfloralesca, lànguida, reiterativa, paràsita dels tòpics encunyats per Teodor Llorente, no va sofrir rectificacions ni atacs sinó ja avançada la segona dècada del XX. L’impacte del Modernisme, per exemple, hi és retardat i de poca intensitat, i encara, més que no pas el Modernisme barceloní, hi influeix el madrileny o hispanoamericà, tipus Rubén Darío. Quatre poetes representen el canvi modest i titubejant: Josep Maria Bayarri (València, 1886-1971), Miquel Duran de València (València, 1883-1947), Daniel Martínez Ferrando (València, 1887-Ciutat de Mallorca, 1953) i Jacint Maria Mustieles (València, 1887-Barcelona, 1948). Ells desenteranyinen l’ambient, però la seva obra no és tan eficient ni poderosa, en termes literaris, que arribi a representar una incitació resolutiva. Tanmateix, la rutina del «llorentisme» podia considerar-se trencada.

Herència del plantejament de la Renaixença era, com al Principat, i en un grau més alarmant, el predomini dels «versos». El teatre i la prosa se sobrevivien en la línia popularista i dialectal que es congrià en el segon terç del Vuitcents. El teatre serà «teatre de costums» —«per riure», damunt—, i tindrà perduracions aïllades i insolidàries (València, Alacant, Elx, Castelló de la Plana, Alcoi), pensades de cara al públic immediat. La manufactura és abundant —sobretot a València—, però sense cap nom important després d’Eduard Escalante (1834-1895). La prosa, per molt de temps, només pogué ser la redacció banal o agressiva de la premsa satírica. Les temptatives «cultes» es poden comptar amb els dits d’una mà: Eduard López-Chavarri (València 1875-1971), amb Qüentos lírics i Proses de viatge, n’és el màxim exponent. A Castelló de la Plana, hi ha un intent de dignificar la «narració» costumista —ja l’hem al·ludida, en algun altre lloc— amb aportacions notables: Salvador Guinot, Josep Pascual i Tirado, Àngel Sánchez Gozalbo. Amb El Cuento del Dumenche (1908), hi ha l’esforç de crear una lectura «fàcil» en prosa, encara a base del llenguatge col·loquial i de l’ortografia castellanitzada: el material que s’hi publica sol ser un subproducte mimètic del Blasco Ibáñez «regional». El 1920, esdevinguda El Cuento del Dumenge, aquesta publicació setmanal tractarà de superar, en idioma i en pretensions estètiques, l’impasse «pseudo-popularista».

La nova etapa del Cuento rebia la col·laboració d’una gent nova, que en els anys posteriors treballaran per la «normalització» literària del País Valencià. Alguns dels escriptors que s’hi estrenen, els trobarem després en la revista Taula de Lletres Valencianes (1927-1930) i en els fullets periòdics de Nostra Novel·la (1930-1931). La majoria d’ells, però, no deixen una labor massa digna de record. Com a poetes, tres o quatre publiquen coses meritòries. Ja hem citat Carles Salvador, en parlar de l’Avantguardisme. També maldaren per sentir-se «avantguardista» Enric Navarro-Borràs (València, 1891-1943) i Maximilià Thous Llorenç (València, 1900-1957). Francesc Almela i Vives (Vinaròs, 1903-València, 1970) es deixa alliçonar per Guerau de Liost, i tendeix a elaborar una poesia càustica, no gaire, però; o bé procura un tímid acostament a algun altre model noucentista. Des d’una altra procedència, Bernat Artola (Castelló de la Plana, 1904-Madrid 1958) juga al barroquisme conceptuós, de pretensions ausiasmarquianes, amb resultats de tant en tant apreciables, particularment en els seus primers llibres (Elegies, Terra). La generació valenciana de Salvador, Almela i Artola, restableix definitivament el «contacte» regular amb el món intel·lectual del Principat. A través de Taula —animada per Navarro-Borràs, Adolf Pizcueta, Almela i Vives—, s’hi feia un gran pas, incloent-hi el de la introducció del fabrisme. En les edicions de L’Estel i en les de la Societat Castellonenca de Cultura es formalitza la voluntat «normalitzadora».

En les vigílies del 36, una nova promoció feia esperar un avenç en aquest sentit. La revista universitària Acció Cultural Valenciana n’era un indici. A diferència del que s’havia esdevingut fins aleshores, els nous escriptors valencians surten de les aules. Entre els poetes dels Jocs vuitcentistes, n’hi havia uns quants amb títol acadèmic: pocs, i no sempre hi responien. Els literats locals que s’integraven en la cultura catalana no solien ser d’extracció burgesa —la burgesia de València accentuava la seva castellanització, cada dia més—, i no es distingien per una gran consistència intel·lectual. La generació de la República té ja un altre sentit. Surt de la Universitat, i això significava molt. Però el tall dramàtic de la guerra en va dispersar les esperances. Una predisposició erudita s’hi dibuixava, ja, aleshores: Manuel Sanchis Guarner, Antoni Igual, Joan Beneyto Pérez, Felip Mateu i Llopis, Emili Gómez Nadal, etc., no fan «literatura». La represa, després del terrabastall, hi vindrà encapçalada per Xavier Casp. Algun nom escadusser, que no entra en l’esquema apuntat, demanaria evocació a part: Eduard Martínez Ferrando, Frederic Minyana, Artur Perucho, polemistes polítics, per exemple…





27. Consciència de la literatura





Un rigor «higiènic»


Amb el Noucentisme, la crítica literària —«consciència d’una literatura», com algú ha dit— comença a ser realment possible en les lletres catalanes. La major cohesió que s’hi aconsegueix, la creixent abundància de premsa periòdica en català, la curiositat cada dia més activa del públic, fan que el crític passi a jugar un paper important en el moviment intel·lectual, com no ho havia estat mai fins aleshores. S’abandona, en conseqüència, l’actitud d’«indiscriminació» indulgent que prevalgué al llarg del Vuitcents per a tot el que fos escrit en català. Davant la dura empresa de restablir l’idioma propi com a llengua de cultura, s’havia considerat tàcitament legítim de renunciar a les exigències d’un judici rigorós en l’ordre literari, i les ressenyes i els comentaris dels llibres van ser, amb alguna excepció, ditiràmbics o, com a mínim, elogiosos. Qualsevol paper escrit en català era benvingut pel sol fet d’estar escrit en català: se l’estimava positiu perquè col·laborava a la tasca «renaixentista». Entre les excepcions al·ludides figuren alguns articles de Joan Sardà, de Josep Yxart, de Joan Maragall. Però, a la pràctica, va ser general la complaent connivència.

Les discrepàncies «critiques» més importants es produïren per la fricció d’escoles o de generacions: així, els modernistes contra els predecessors renaixentistes i contra els seus descendents noucentistes. La crítica, en aquests casos, no atenia a raons de qualitat o de comprensió, sinó a les incompatibilitats i a la repulsa típiques d’un afrontament inconciliable. A mesura que avança el segle XX, aquest defecte es corregeix. La literatura catalana, en sentir-se més segura, ja es pot permetre el luxe d’establir al seu interior jerarquies matisades i valoracions impassibles.

Eugeni d’Ors va ser dels primers a prendre posicions una mica expeditives en aquest sentit. Bé que en termes exactes no se l’hagi de considerar com a «crític literari», el seu Glosari demostrà un interès seguit per les novetats bibliogràfiques del país. Certament, el Glosari era encara «polèmic» enfront del Modernisme: en les seves pàgines, ha dit Josep Pla, domina «l’horror a Maragall», i sembla natural que sigui així, ja que Xènius, pontífex del Noucentisme, havia de posar al dia i amb exemples concrets la doctrina i les seves definicions. Com és lògic, D’Ors accentuà l’exaltació d’obres i d’autors que s’adherien a la seva tendència. Molts anys després de la seva retirada, Xènius reconegué aquestes febleses, que, confessa, per regla general, «venien per culpa de la ingenuïtat i de la generositat». A pesar de tot, Xènius va implantar un principi de «rigor» higiènicament oportú. La crítica no era només un «luxe», com acabem d’apuntar, sinó una «necessitat». L’«europeïtzació» de la cultura catalana no podia limitar-se a assimilar i a imitar el que l’Europa literària del moment donava de si; convenia que es col·loqués al seu nivell quant a les pròpies realitzacions, a risc, en cas contrari, d’un autoengany fatal, i només una crítica solvent i seriosa, incorruptible a les trampes d’un patriotisme mal entès, podia exercir aquella saludable tasca de policia que eliminés la ganga subalterna i les relliscades dels aficionats. El «crític», en jutjar, calia que fos sever, i que no acceptés com a «bo» el que ni tan sols —potser— ho era a escala local. Els noucentistes s’esforçaren per fer-ho així.





Teòrics del Noucentisme


El Noucentisme, a més, anava constituint un cos teòric bastant complet: si no arribava a sistema, almenys bastia les línies fonamentals d’una concepció de la literatura i de la cultura en general, potser simplistes, però congruents. Això no havia pogut passar durant el Modernisme. Els noucentistes, per tant, van poder desenvolupar, sobre la fermesa d’aquells pressupòsits doctrinals, una «crítica» que, en tot cas, destacava per la seva perfecta lògica interna. Ho veiem ja en els comentaris, gairebé sempre breus, que Josep M. López-Picó va incloure en diversos llibres: Moralitats i pretextos (1917), Entre la crítica i l’ideal (1923), Butlletins del temps (1929), etc. És visible, sobretot, en els assaigs de Joaquim Folguera, el crític més plenament i equànimement noucentista. Folguera va publicar Les noves valors de la poesia catalana el 1919 —any de la seva mort—, i s’ha de destacar que, malgrat el que de prematur tenia l’estudi sobre els poetes postmaragallians, el dictamen i l’opinió del crític són perfectament justos i fins i tot premonitoris. D’altra banda, en Les noves valors, s’intenta per primera vegada una revisió global de la poesia catalana des d’Aribau a Maragall, passant per l’escola mallorquina, i Folguera la realitzà, naturalment, a partir de les premisses del Noucentisme. Aquest petit volum segueix sent vàlid en moltes de les seves planes, i posa en relleu la responsabilitat i la intel·ligència sagaç del seu autor. D’altres treballs de Folguera van ser recollits pòstumament en un gruixut volum: Articles (1920). Folguera, desaparegut en la seva més prometedora etapa creadora, no assolí, com els seus companys de promoció, l’enduriment noucentista que ací venim anomenant Neonoucentisme. Pot dir-se que la majoria dels escriptors d’aquest grup van escriure articles de crítica literària: Agustí Esclasans, Carles Soldevila, Joan Estelrich, J. Farran i Mayoral, Josep M. Capdevila, Carles Riba. Ells prolonguen l’esquema orsià fins a les últimes conseqüències i l’enriqueixen amb una voluntariosa ampliació d’horitzons i amb una major austeritat tècnica.





Carles Riba, crític


Carles Riba va ser el «crític» per excel·lència del Neonoucentisme: el més representatiu i el millor. Va publicar quatre volums que recullen gran part de la seva labor en aquest terreny: Escolis, el 1921; Els marges, el 1927; Per comprendre, el 1937, i …Més els poemes, el 1957. Es tracta, sobretot, de recensions destinades a la premsa, de pròlegs a llibres propis o d’altri, de discursos acadèmics, i només uns quants d’aquests papers, com una tesi doctoral sobre la Nausica de Maragall, o la conferència sobre Horaci en les literatures ibèriques, tenen una certa extensió. Va ser realment una llàstima que Riba no es proposés treballs més ambiciosos, ni que només fos l’assaig «especulatiu» o d’exegesi de la pròpia poesia. Joan Triadú, en La poesia segons Carles Riba, valent-se d’una meticulosa selecció de frases i d’idees del poeta, ha pogut reconstruir els punts essencials del pensament ribià en una matèria que tant estimava: el brillant treball de Triadú fa pensar en la fèrtil potència «crítica» que Riba no volgué explotar. Va preferir d’aplicar-se a la crítica militant: ressenya d’obres i d’autors l’actualitat dels quals tenia el seu atractiu, i, també, anàlisis més o menys circumstanciades o circumstancials de clàssics, com calia a la seva professió o als suggeriments del moment. I així, s’ocupà de Josep Pla i de Francesc Pujols, de Carner i de López-Picó, però també de Millàs-Raurell, de Lluís Valeri, de Bertran i Pijoan, ben poc interessants; va escriure pròlegs erudits a les seves traduccions per a la Bernat Metge i agudes divagacions sobre els poetes catalans de l’Edat Mitjana. D’alguna manera, l’«excusa» de la seva crítica —llibres antics o moderns— «no passa d’uns simples pretextos, gairebé per a l’ús personal de l’autor [del crític], que poden sinuosament conduir a la concreció d’un instint en pensament». Però, alhora, ens trobem davant d’un formidable desig de «comprendre».

Per a Riba, «dir què és una obra, més que no pas què val, és la finalitat de la crítica, i potser l’única cosa no del tot relativa que es pugui aspirar a fer en crítica». En el fons d’aquesta convicció germinal hi ha De Sanctis, Karl Vossler, Paul Valéry, amb els seus estímuls. La recerca del «què és» porta Carles Riba a precisar el seu mètode: «descobrir la idea, la “certa idea” [de l’obra estudiada], i comprovar el grau de fidelitat [amb què ha estat] realitzada». I això no ho pot aconseguir el crític sinó «vivint» en certa manera la hipòtesi d’haver estat ell mateix qui ha escrit l’obra que analitza: «perseguir, fins al centre de l’obra si cal, els principis de la seva creació i refer-la llavors, en conjunt o en detall, mantenint explícits aquells principis». Crítica, doncs, és creació: «una activitat de la intel·ligència i de la imaginació exercida damunt l’obra d’art en tant que super-realitat total portant amb els seus mateixos elements les normes de llur combinació». Carles Riba es lliura en cos i ànima a la fascinant aventura de «desentranyar» el secret o el mecanisme de l’obra d’altri. En això posa a contribució el seu enorme bagatge intel·lectual d’humanista, tant com la seva àgil percepció de professional del ram. Les «investigacions» de Riba són una inexhaurible pedrera de referències exactes per a la comprensió de la literatura catalana moderna, i de no pocs fenòmens literaris distints… Només que Riba no es limitava a esbrinar el «què és»: el «què val» mai no quedava al marge de les seves conclusions. De fet, des del 1943, en què retorna de l’exili, fins a la seva mort el 1959, els judicis de Carles Riba —judicis «de valor»— van ser determinants en la literatura catalana del Principat. Escrits o no, eren decisius. Ja hem consignat l’excepcional autoritat que Riba adquirí en aquells anys. No era només el gran poeta que l’exercia. El poeta i el crític eren inseparables.





Epíleg de crítics neonoucentistes


Riba fou el «neonoucentista» arquetípic. Els seus «judicis de valor» responien a aquesta posició intel·lectual —«intel·lectualista»—, i així ho reflectien els efectes de la seva influència. Menys «inflexibles» que ell, d’altres crítics encara conserven regustos orsians més o menys greus, desvirtuats per altres seduccions culturals, però evidents. Josep M. Capdevila (Olot, 1892-Banyoles, 1972) i Jaume Bofill i Ferro (Barcelona, 1893-1968), entre ells, escamparen el seu treball per diaris i revistes, i Poetes i crítics (1925) del primer —a més d’un Eugeni d’Ors (1965), singularment significatiu de la peripècia de la falsa «abjuració» disciplinar, i d’Estudis i lectures (1965)—, i Vint-i-cinc anys de crítica (1959) del segon, són llibres que amb prou feines revelen l’autèntic gruix de la respectiva aportació. Tomàs Garcés també salva de la fugacitat del periòdic una curta porció dels seus articles de crítica, en els volums Paisatges i lectures (1926) i Notes sobre poesia (1933). Marià Manent publica el 1934 unes Notes sobre literatura estrangera, que són, sens dubte, una de les mostres més honrades, àmplies i penetrants de la curiositat universal que practicaren els escriptors catalans de la seva generació. Manent, impregnat de cultura anglosaxona, duu a les lletres catalanes incitacions i referències pràcticament inèdites i obté dels poetes i dels assagistes de llengua anglesa finíssimes pistes d’interpretació, d’anàlisi i de comentari. Part dels seus assaigs, pròlegs i articles s’han publicat, traduïts al castellà amb els títols de Como nace el poema (1962) i Palabras y poesía (1971). Ja sense cap concomitància neonoucentista, J. Salvat-Papasseit i J. V. Foix esbossaren el que pogué —o no pogué— ser una crítica des de l’angle «avantguardista». Domènec Guansé, sense cap compromís d’escola o de tendència, duu a terme una molt ponderada i pulcra aportació a la Revista de Catalunya i a d’altres publicacions: els seus Retrats literaris (Mèxic, 1947) —ampliats en Abans d’ara (1966)— constitueixen una copiosa deu d’observacions justes i aclaridores sobre molts escriptors catalans contemporanis. I ja hem fet menció d’Alexandre Plana i de la seva Antologia.





28. L’assaig i els assagistes





Sort i dissort de l’article de diari


L’assaig, i la seva forma larvada que és l’article de diari, ocupen un lloc molt important dins de la prosa catalana contemporània. I, ben mirat, més l’article que no l’assaig pròpiament dit. L’assaig només troba, i no és poc, espai en unes quantes revistes d’«alta cultura»: Revista de Catalunya, La Paraula Cristiana, La Revista, Critèrion, La Nova Revista, etc., el format de les quals permetia la publicació de textos relativament extensos. Però, amb totes les seves limitacions, la premsa diària oferia millors oportunitats als escriptors. No costa massa d’entendre, això, és clar. Escriure «en català» —escriure bé en català—, fins a prou avançat el XX, va ser cosa gairebé exclusiva dels literats professionals. En català, aleshores, a penes existia la fauna intermèdia de l’aficionat i del periodista, que tan eficaçment omple el buit que hi ha entre el lector de diari i la literatura.

Van ser els mateixos escriptors els que hagueren de suplir aquesta manca. Redactors, corresponsals o col·laboradors, ompliren les planes dels rotatius locals: Josep Carner i Carles Riba, Josep Pla i Alexandre Plana, Farran i Mayoral i Carles Soldevila, etc. Pot dir-se que la premsa catalana, del 1900 al 1938, va ser una de les més «intel·lectuals» d’Europa, a causa, precisament, d’aquesta «falta de braços». Des del Glosari d’Eugeni d’Ors fins als Meridians que J. V. Foix publicava a La Publicitat, la participació dels escriptors més minoritaris és ben evident, i és decisiva i estimada en tota la premsa catalana. Això coincideix amb altres aspectes de la qüestió: l’escriptor que opta per professionalitzar-se només troba en la premsa diària uns honoraris més o menys regulars: per això s’hi enrola. El llibre, tot i que havia eixamplat ja la seva difusió, no donava per a mantenir-lo. El llibre és poc rendible, i el periòdic ajuda a salvar el seu magre benefici.

La situació no és insòlita. Bé sabem fins a quin punt el factor econòmic determina la tècnica de la novel·lística europea del segle XIX, quan un Dostoievski, un Dickens, un Balzac, per guanyar diners, havien de sotmetre la seva literatura a la peremptorietat i a les condicions materials del fulletó. Salvant les distàncies, l’escriptor català del Noucents que aspirava a viure de la seva ploma havia de resignar-se a l’article en qualsevol diari indígena, article que, si era pro pane lucrando, no deixava de ser també la seva «obra». Hem parlat de Josep Pla i de la fabulosa quantitat d’energia intel·lectual que cremà en la premsa quotidiana o setmanal. Abans que ell, Eugeni d’Ors féu de La Veu de Catalunya, tant o més que la seva trinxera doctrinària, son gagne-pain. N’hi ha prou amb llegir La meva vida, d’Agustí Esclasans, per fer se càrrec de la importància que tenia per a un literat del país el mòdic estipendi amb què es retribuïa un article: les memòries d’Esclasans són una petita epopeia de la fam dels escriptors catalans del primer terç del Noucents. D’Ors va ser dels més sortosos: en La Veu li pagaven cinc duros per glosa, a principi de segle, tarifa molt respectable en termes relatius. De l’humorista Àngel Ferran es conta —i això devia ser norma en aquella redacció— que cobrava les seves col·laboracions en El Be Negre segons la llargada, i que aquesta extensió es mesurava «amb un fil d’empalomar, damunt de les columnes» del setmanari: «i em penso», afegeix Guansé, que ho recorda, «que, sense arribar a fer trampa, estirava tant com podia el fil, a fi que la feina no li resultés del tot mal pagada». En realitat, aquestes miserables oportunitats eren tot el que un escriptor de l’època, a Barcelona —en català o en castellà—, podia aconseguir.

I aquesta considerable activitat literària quedava, provisionalment, ofegada per la mateixa fungibilitat del seu suport: un article s’oblida l’endemà de la seva aparició. Alguns escriptors superen l’handicap, encara que sempre de manera molt deficient, a través del llibre: el recurs de publicar en volum una selecció de col·laboracions periodístiques. Així, Eugeni d’Ors agrupa les gloses d’alguns anys en volums independents, i el Glosari 1906-1910, potser no íntegre, es va publicar el 1950, iniciant la seva Obra catalana completa. Les Bonhomies, ja citades, i Tres estels i un ròssec (1927) són només un mínim, insignificant aspecte de la producció que Josep Carner destinà a la premsa. Un volum petit, amb el mateix títol de la seva rúbrica, Fulls de dietari (1928), no dóna idea del que va ser la secció mantinguda per Carles Soldevila durant anys a La Publicitat. Josep M. de Sagarra, en Cafè, copa i puro (1929) i en L’aperitiu (1937), aconseguí salvar més de dos-cents articles seus, i gràcies a això disposem d’una àmplia mostra de la prosa del poeta, només superada després per les seves Memòries. En el Sagarra prosista hi ha, d’alguna manera, com una exacerbació dels trets més vigorosos del Sagarra poeta: dicció fluida, metaforisme violent, joc del pintoresc, s’hi cargolen i s’accentuen, sobretot en els articles de L’aperitiu de la revista Mirador. Barroc en l’estil, líric i esqueixat alhora, i lleuger o arbitrari, vivacíssim, i sempre agut en les seves apreciacions de fons, el Sagarra dels articles constitueix un espectacle intel·lectual particularment esplèndid, sense massa equivalents en altres literatures. Recordem, encara, el recull Tros de paper (1970) de Joan Oliver.





La ineludible política


Com és natural, la política —la «teòrica» i l’«accidental»— constitueix un tema inexhaurible per als escriptors catalans d’aquesta època, en què, pel simple fet de ser «escriptors catalans», es veien embolicats automàticament en les greus controvèrsies públiques que airejaven qüestions de vital importància per al futur de la seva societat. Pensem que, entre el 1906, amb la Solidaritat, i el 1936, amb el principi de la guerra, s’esgraonen una sèrie d’esdeveniments decisius i es produeixen canvis d’opinió i de voluntat col·lectives molt enèrgics, en la vida civil de Catalunya. Enfront d’ells, i des d’ells, sorgeix una abundant «literatura» doctrinal i polèmica que responia als més diversos punts de vista: articles, llibres, discursos, fulletons, reflecteixen la situació contradictòria i bel·ligerant. Alguns dels títols ja ressenyats entren de ple en l’àrea política: Tres estels i un ròssec, de Josep Carner, és una subtil i insidiosa crítica de la Dictadura; La Revolució catalanista, de Foix i Carbonell, conté el germen d’una proposta feixistitzant per al nacionalisme català, sortosament desoïda. En el Glosari de Xènius trobem nombroses notes de caràcter polític que, si bé no s’atenen a l’«ortodòxia» de la Lliga, hi coincideixen finalment i poden ser tingudes com bastant indicatives de la ideologia de la intel·lectualitat burgesa del Noucentisme. No tots els noucentistes, de tota manera, ni de bon tros, quedaren vinculats al conservadorisme de la Lliga, i Jaume Bofill i Mates —el «Guerau de Liost» de la poesia—, tot i no apartar-se dels pressupostos burgesos, encarna una actitud més liberal i democràtica: L’altra concòrdia (1930) —després de textos d’interès suprapartidista, nacional, com La llengua catalana a l’Ajuntament de Barcelona (1916) i Les joventuts catalanes (1919)— és una rèplica a Per la concòrdia del líder de la dreta, Cambó, en el moment de crisi del règim del general Primo de Rivera. El 1933, publicà, encara, Per una política catalanista.





Joan Estelrich


El sector conservador del Catalanisme, entre el 1920 i el 1930, es fa expressar a través d’un dels escriptors més «neonoucentistes» —deixeble de l’Ors i enemic de l’Ors— del moment: Joan Estelrich (Felanitx, 1896-París, 1958). Mallorquí instal·lat a Barcelona, identificat personalment amb Francesc Cambó —va ser el seu secretari, el seu portaveu periodístic quan va convenir, i director de la Fundació Bernat Metge, alimentada amb els diners d’aquell polític mecenes—, Joan Estelrich mantingué sempre els objectius de la dreta catalanista. Ho féu amb indubtable alçada intel·lectual. No debades Estelrich podia servir-se d’un utillatge «culturalista» de gran vistositat, tant al nivell de les humanitats clàssiques com al de les modernes. Un volum d’assaigs, Entre la vida i els llibres (1926), representa la seva millor aportació literària: comentaris a Leoparai, a Kierkegaard, a Maragall, a Charloun Rieu, a Joseph Conrad, a Jules Romains. (Les notes d’Estelrich sobre Kierkegaard daten del 1918). La qüestió de les minories nacionals (1929), Catalunya endins (1930) i Fènix o l’Esperit de la Renaixença (1934), més diversos opuscles de circumstàncies, exposen una interpretació del moviment nacionalista català i de les seves perspectives, des de l’angle ja formalitzat per Prat de la Riba i per Cambó. La trajectòria política d’Estelrich va ser, a la fi, bastant lamentable, i a partir del 1936 oblidà l’antiga fidelitat. Ell, que havia retret a D’Ors d’haver-se’n anat amb «la novia rica», és a dir, amb el castellà, no es va quedar enrere en aquest camí.





Carles Cardó


També a la dreta, però en una direcció molt diferent, i en última instància oposada a Joan Estelrich, cal situar el canonge Carles Cardó (Valls, 1884-Barcelona, 1958), en qui hem de reconèixer un dels primers i principals propulsors de la democràcia-cristiana al Principat. Carles Cardó és, cronològicament, de la fornada de Josep Carner i d’Eugeni d’Ors. No va ser, i potser no podia ser-ho, noucentista: li ho impedia la sotana. Per formació i per dedicació personal, fou un apologista catòlic tenaç i hàbil. El 1925 funda La Paraula Cristiana, revista d’alta cultura religiosa. Ell mateix en redactava els editorials doctrinals, que es convertirien en la matèria primera d’alguns dels seus llibres. Col·labora en la Fundació Bernat Metge i en la Fundació Bíblica Catalana. Escriu al diari El Matí des del primer número, el 1929, i n’és un dels inspiradors. El 1934, apareix El diàleg interior, de tema religiós, com de tema religiós són les obres posteriors l’Evangeli d’avui (1954) i Emmanuel (1955). La intenció política resulta més explícita en els articles i assaigs reunits en La nit transparent (1935) i en La moral de la derrota, d’edició pòstuma (1959), però amb treballs anteriors al 1936. Quan esclata la guerra, Carles Cardó fuig a l’estranger, i des del 1938 al 1954 resideix a Suïssa com a exiliat. Durant aquests anys escriu dues noves obres d’orientació política: la Histoire spirituelle des Espagnes (1946), publicada només en francès fins ara, i Meditació catalana (1953), que únicament ha pogut ser objecte de tiratges ciclostilats.

La ideologia de Cardó és la tradicional de l’Església, naturalment: l’originalitat del seu pensament i de la seva acció consisteix, en tot cas, en la manera com la projecta sobre fets i problemes de la Catalunya del seu temps. Sense passar mai a posicions liberals. Cardó predica un moderantisme enraonat, que postula la convivència ciutadana com a valor bàsic. Els seus articles, en els quals el to doctrinal se sobreposa a l’anècdota concreta, aconseguiren una gran repercussió en els medis catòlics catalans i, indubtablement, hi influïren molt en el sentit d’evitar, en un ampli sector d’aquests, la radicalització a què semblaven condemnats en aquells dies. La Histoire spirituelle des Espagnes i la Meditació catalana resumeixen les seves reflexions sobre el passat immediat de Catalunya i sobre unes hipotètiques constants del comportament polític dels pobles peninsulars.





Antoni Rovira i Virgili


Procedent del federalisme pimargallià, Antoni Rovira i Virgili (Tarragona, 1882-Perpinyà, 1949) estava destinat a ser un dels teòrics més combatius del catalanisme liberal. Mai no deixà de sentir una gran admiració per Pi i Margall, i fins i tot féu tot els possibles per demostrar que, malgrat el caràcter abstracte del federalisme proudhonià de don Francisco, hi havia, en les seves idees, una comprensió clara del problema català. Amb el títol de La qüestió de Catalunya (1913), Rovira i Virgili publicà una selecció i traducció de textos de Pi, amb aquest propòsit. Un tal origen ideològic el separa del corrent general del Catalanisme històric —el de la Lliga conservadora—, fins i tot en la concepció del nacionalisme, que és menys «biologista» i «historicista» que la de Prat de la Riba. No compartí tampoc l’ambigüitat o l’oportunisme dels pensadors de la Lliga quant a dos altres punts importants: les formes de govern i l’estructura possible de l’Estat espanyol. Rovira i Virgili va ser republicà i federalista, i milità en els partits democràtics que s’interessaven en la renovació del Catalanisme. La seva obra és abundant: des de la Història dels moviments nacionalistes (1912-14), La nacionalització de Catalunya (1914) i Debats sobre el catalanisme (1915) fins als Quinze articles del 1938, desplegà una activitat extraordinària d’apostolat i de combat dialèctic, en diaris i llibres. La seva prosa és clara, contundent i viva. En Teatre de la natura (1928) va donar proves, de més a més, d’una agradable traça descriptiva. La seva extensa Història nacional de Catalunya (1922-37), peça vibrant i apassionada, immergida encara en l’esperit historiogràfic del Romanticisme, en la qual tornarem a trobar l’incansable tremp nacionalista del seu autor, té també un alt valor de la síntesi erudita. D’altres reculls, ja pòstums, són Viatge a la URSS (1968) i 49 articles (1970).





Més aportacions del catalanisme liberal


Entre els escriptors polítics de la branca liberal cal citar també Lluís Nicolau d’Olwer i Carles Pi i Sunyer. Lluís Nicolau d’Olwer (Barcelona, 1888-Mèxic, 1961), prestigiós investigador de la literatura catalana medieval, milità a Acció Catalana i ocupà alts càrrecs en la política de la Segona República. En alguns llibres i en molts articles esparsos, exposa els seus punts de vista sobre qüestions candents: entre els primers, Idees i fets entorn de Paneuropa (1928), La lliçó de la Dictadura (1931) i Després del 19 de juliol (1938). Publicà, igualment, El pont de la mar blava (1928) i Caliu (1958), evocacions de paisatges i d’homes en els quals no deixa mai d’apuntar la preocupació política de l’escriptor. Carles Pi i Sunyer (Barcelona, 1888-Caracas, 1971) no recull en volum els articles i els discursos que hagué d’escampar al llarg de la seva carrera política. Un interès singular té la seva obra L’aptitud econòmica de Catalunya (1927-29), així com alguns assaigs solts, que suposen una valuosa contribució al coneixement sociològic del Principat en la seva història i en la seva actualitat. Tres aventurers italians a Barcelona (1936) i La corda greu (1937) no deixen de ser assaigs molt discrets.

Podríem afegir-hi més noms, més títols de llibres. La repressió anticatalana de la Dictadura, la caiguda de la monarquia, les esperances que estrenava la Segona República espanyola i els incidents posteriors, provocaren una copiosa bibliografia de debat i d’acusació en la qual sobresurten els escriptors de filiació democràtica. Després de l’experiència pretoriana, les llibertats individuals i les col·lectives —els drets del ciutadà i els de Catalunya— semblaven definitivament solidàries i la seva defensa comuna constitueix el gran tema. L’interès d’aquesta allau de papers, amb tot, és més històric que literari o intel·lectual, i, evidentment, no és aquest el lloc més adient per parlar-ne. Cal subratllar el fet que la majoria dels escriptors al·ludits no abandonaren el seu lloc ni la seva lluita quan es produí la commoció del 36. En aquella complexa i difícil situació, «revolucionària» en darrer terme, ells seguiren treballant, i fins i tot resulta una mica xocant que la seva veu, indeclinadament liberal, continués viva enmig d’una excitació gens propícia a escoltar-la. L’exili va ser el seu destí final.





Presència de l’esquerra


L’esquerra política catalanista és més feble. El sector que s’adscriu al socialisme —originat en el doctor Martí i Julià, i que va tenir un espectacular continuador en el mallorquí Gabriel Alomar— compta amb tres coratjosos doctrinaris: Manuel Serra i Moret (Vic, 1884-Perpinyà, 1963), fundador de la Unió Socialista de Catalunya, Rafael Campalans (Barcelona, 1887-Torredembarra, 1933) i Josep Recasens i Mercadé (Reus, 1883-1954). De la seva aportació publicada, cal destacar alguns fulletons i llibres dels dos darrers: Què és socialisme? (1931), de Recasens, i El socialisme i el problema de Catalunya (1923), Els joves (1931) i Manual pràctic de socialisme català (1933), etc., de Campalans.

Tots dos, com la majoria dels socialistes distingits de la Catalunya del primer terç del XX, eren socialistes «sentimentals»: no havien llegit Marx, per dir-ho d’alguna manera. Dins de la seva inevitable vaguetat teòrica, pugnaren per establir una clara distinció entre la idea d’emancipació nacional i el nacionalisme burgès, i proclamaren la compatibilitat d’aquella amb l’internacionalisme proletari. A simple vista, sembla que es tracta de plantejaments ingenus, de tan obvis: la veritat és que la confusió que a propòsit d’aquests problemes planava damunt la classe obrera catalana imposava una campanya en aquest sentit. També se n’ocupà Andreu Nin (El Vendrell 1892-?1937), un dels primers marxistes autèntics de Catalunya, membre destacat de la Internacional comunista, dissident comunista després, que finalment va ser assassinat pels estalinistes. Nin, a més de traduir directament del rus alguns llibres de Dostoievski, publicà Les dictadures dels nostres dies (1930), com a rèplica a Les dictadures de Francesc Cambó, i Els moviments d’emancipació nacional (1935), on estudia la qüestió a través dels principis i de les solucions soviètiques. Encara més escassa és la participació «catalana» del sector anarquista local, que, tanmateix, era aleshores majoritària entre la massa obrera. La indigència intel·lectual de l’anarquisme català no ho explica prou. Hem d’atribuir-ho, a més, al fet que els anarquistes, ací, identificaren des de sempre «catalanisme» i «burgesia», cosa en què no deixaven de tenir raó, però ni tan sols s’interessaren a esbrinar el que hi havia de mistificació en l’actitud burgesa.





Assajant l’assaig


Ja al marge de la política, i pel que fa referència a l’assaig pròpiament dit —especulació intel·lectual oberta a tota mena d’incitacions—, cal recordar, en primer terme, la figura malaguanyada de Joan Crexells (Barcelona, 1896-1926), humanista —traduí Plató per a la Bernat Metge—, home d’universal curiositat, d’àmplia formació filosòfica i econòmica. La seva obra més representativa no ha estat editada en llibre —Primers assaigs (1933) és una mostra molt insuficient—, però, bé que breu i jovenívola, delata una poderosa força ideadora. Estelrich el definí amb encert: «atret pels problemes del pensament»; «inclinat més tost cap a l’estètica i cap a les qüestions bàsiques de les ciències socials, exactes i físiques»; «cientifista, per tant, i antimetafísic»; «fred davant els problemes religiosos i psicològics»; «no erudit, no historicista». Una altra edició exhumadora, La història a l’inrevés (1968), en salva les mostres més perdurables. Al costat de Crexells, convindria repetir bastants autors ja mencionats: D’Ors i Pla, Estelrich i Carles Pi i Sunyer, Josep M. Capdevila i Esclasans. No caldrà, però. Consignem, només, tres noms nous: Ramon Rucabado, J. Farran i Mayoral i Manuel Brunet.

Ramon Rucabado (Barcelona, 1886-1966) i Josep Farran i Mayoral (Barcelona, 1883-1955) són encara fills del Glosari i col·laboren en La Revista de López-Picó amb una freqüència significativa. El primer representà un criteri tancat d’extrema dreta, més aviat poc original. Farran i Mayoral, en canvi, una mica més ampli d’esperit, deixà uns quants llibres de comentari intel·ligent i útil: La renovació del teatre, Lletres a una amiga estrangera, Diàlegs crítics, Homes, coses, polèmiques, Reflexions i sentiments, Política espiritual, etc. Manuel Brunet (Vic, 1889-Figueres, 1956) no té res de noucentista. El 1925 publicà El meravellós desembarcament dels grecs a Empúries, jovial evocació de l’Empordà i del tòpic mediterrani. Articulista incansable, derivà cap a l’integrisme religiós i polític. Cada dia és festa (1946) i les seves pòstumes Pàgines de la vida de Jesucrist (1961) són una mostra del seu immens treball d’escriptor.





Al voltant de la filosofia


En el terreny estrictament filosòfic, hi ha ben poc a afegir. El que d’autèntica aportació filosòfica hi havia en Eugeni d’Ors, Joan Crexells o Joan Estelrich queda diluït en els seus articles i assaigs: no és massa ni massa original, de tota manera. Com no ho és l’opuscle En el llindar de la filosofia (1960), de Josep M. Capdevila. Més solvència i més profunditat presenten els estudis teològics de Carles Cardó, i en particular el seu Emmanuel. Els deixebles de Tomàs Carreras Artau, amb matisos i especialitzacions diverses, sostingueren, sense gran èxit, una possibilitat de conreu autòcton de la filosofia: Francesc Mirabent (1888-1952), Joaquim Carreras Artau (Girona, 1894-Barcelona, 1968), Joaquim Xirau Palau (Figueres, 1895-Mèxic, 1946). Aquesta indigència de producció autòctona no va ser suplida per traduccions. Només s’intentà, en aquest ordre de coses, i amb ambicions serioses, la «Biblioteca filosòfica», dirigida per Pere Corominas i publicada sota els auspicis de l’Institut, però des del 1918 fins al 1936 només n’aparegueren cinc volums: un, més aviat històric, de Foster Watson, sobre Joan Lluís Vives, La natura i la història de P. Dorado Montero, els dos de la Introducció a la logística del professor navarrès David García Bacca, i De la bellesa (iniciació als problemes de l’estètica) de Francesc Mirabent. Potser els temps no eren —no han estat— excessivament favorables a l’elucubració desinteressada i abstracta; potser la maduresa progressiva de la cultura catalana encara no havia arribat a l’extrem de permetre-la amb una certa espontaneïtat; potser uns condicionaments més profunds ho impedien. El cas és que les generacions de 1880-1890 i 1891-1901, a Catalunya, no donen cap filòsof mitjanament interessant: ni tan sols que admeti comparació amb Ramon Turró…





Crítica d’art


La crítica d’art, en el periòdic o en el llibre, posseeix una major vitalitat, i també ara hauríem de tornar a citar escriptors ja coneguts, perquè molts dels catalogats en aquest capítol i en els precedents s’interessaren per la plàstica dels seus contemporanis. D’Ors, el primer, si bé el més assaonat de la seva exegesi artística pertany al període no català de la seva obra. I, en major o menor grau, Josep M. Junoy, Feliu Elias («Joan Sacs»), Alexandre Plana, J. V. Foix, Carles Riba, Josep Pla, etc. Joaquim Folch i Torres (Barcelona 1886-Badalona, 1963) gran coneixedor de l’art català antic, comentà i glosà també la pintura del seu temps, i tant des de La Veu de Catalunya com des de la Gaseta de les Arts (1924), que fundà i dirigí, i des d’altres revistes, dugué a terme una apreciable tasca de divulgació i de valoració. Rafael Benet (Terrassa, 1889) i J. F. Ràfols (Vilanova i la Geltrú, 1889 Barcelona, 1965) dedicaren importants anàlisis a la plàstica del Modernisme i del Noucentisme.

En una altra perspectiva «estètica», Sebastià Gasch (Barcelona, 1897) ha estat sempre un animós aliat literari dels «ismes» artístics, i amb Salvador Dalí i Lluís Montanyà signà, el 1928, el repte del Manifest groc. A part dels molts articles que Gasch ha escampat sobre artistes i exposicions, el seu llibre L’expansió de l’art català al món (1953) és un suggestiu aplec de dades i d’observacions referents als pintors i als escultors més conspicus del país, de Marià Fortuny a Antoni Clavé, passant per Joaquim Sunyer, Pau Gargallo, Llorens i Artigas, Salvador Dalí i Joan Miró. D’altra banda, Sebastià Gasch és cronista puntual de la dansa, del cinema, del circ i del music-hall, i en Barcelona de nit (el món de l’espectacle) (1957) evoca tota una època d’aquest «món» de la capital catalana. Exiliat voluntari després de la guerra espanyola, va viure a França sota l’ocupació: París 1940 (1956) ordena les seves memòries d’aquells dies.





29. Gaziel





Una carrera literària


Res no feia preveure que Agustí Calvet acabaria sent un dels assagistes «catalans» més prestigiosos d’aquest període. Nascut el 1887 a Sant Feliu de Guíxols, Calvet col·laborà, de molt jove, a La Veu de Catalunya: una de les seves cròniques, enviada des de París el 1914, hi aparegué amb el pseudònim «Gaziel» —«és el nom que els comentaristes àrabs, medievals, de Plató…, donaven al famós daimon socràtic»—, que no tardaria a popularitzar i que conservà fins a la seva mort. Però, en aquell mateix any, atret per Miquel dels Sants Oliver, director aleshores de La Vanguardia, entrà a formar part de l’equip d’aquest diari barceloní. Calvet passà a ser, molt aviat, un dels puntals del periòdic, i n’assumí finalment la direcció —del 1919 al 1936—: per tant, hagué d’escriure habitualment en castellà. En les seves «memòries», «Gaziel» tracta de justificar la fuga idiomàtica: decidit a viure de la ploma, no podia fer-ho «en català», ni li quedava més remei que incorporar-se al castellà. En recordar la situació econòmica dels escriptors catalans de la seva joventut, subratlla les condicions oprobioses en què havien de viure: potser «Gaziel» carregà una mica les tintes en aquest punt, però indubtablement tenia raó… La fidelitat «lingüística» imposava uns sacrificis que Calvet no estava disposat a acceptar. La Vanguardia li oferia unes seguretats crematístiques infinitament menys dubtoses, i es decidí per aquestes. Pot dir-se que, en conseqüència ja no torna a escriure en català: pràcticament se’n retragué del tot. El seu petit volum Hores viatgeres, editat el 1923, és un recueil dels seus primers articles de La Veu.

Vivint a Madrid després de la guerra civil, allunyat del periodisme, «Gaziel» retornà al català. Hauria estat interessant la seva explicació d’aquest «retorn» tan tardà. Certament, ell mai no havia renegat de la seva «catalanitat» natural i, bé que estava molt lluny que el poguessin titllar de «catalanista», sempre es mantingué atent a l’evolució de la cultura autòctona i pledejà discretament al seu favor. Però ho féu en castellà. El 1953 publica Una vila del Vuitcents, que reprodueix els seus vells textos en català i n’afegeix d’altres d’escriptura recent.

El 1958 surten les seves memòries —un primer volum que no ha tingut continuació— amb el títol de Tots els camins duen a Roma (Història d’un destí: 1893-1914). I, decididament, la seva reincorporació al català estava consumada. En uns quants anys, els llibres de «Gaziel» se succeeixen en edicions i reedicions que demostren tant l’entusiasme de l’autor com l’adhesió del públic. El 1959 apareix Castella endins, primer volum d’una trilogia, Per terres ibèriques, que amb una altra, Cura d’aires, havia de constituir la sèrie Viatges i somnis. Per terres ibèriques es completa amb Portugal enfora (1960) i La Península inacabada (1960). Cura d’aires només arribà a dos llibres: Seny, treball i llibertat (Suïssa) (1961) i L’home és el tot (Florència) (1962). La mort —Barcelona, 1964— vedà a «Gaziel» de publicar la part final del tríptic, que s’anunciava com La Humanitat és un mite (Roma). Encara va tenir ocasió de refer i d’ampliar els seus escrits inicials, i d’afegir-n’hi d’altres de nous: Sant Feliu de la Costa Brava (Burgesos, navegants, tapers i pescadors) (1963) allarga el tema de l’assaig que va donar títol a Una vila del Vuitcents; la resta dels papers, complementaris, d’aquest darrer llibre —Les viles espirituals, Un estudiant a París— es reprodueixen en Un estudiant a París i d’altres estudis (1963) amb uns quants pròlegs i conferències de l’autor. El volum Obra Catalana (1970) reuneix tota la producció anterior de Calvet en la seva llengua, i alguns inèdits. L’opuscle Història de La Vanguardia (1884-1936) (París, 1971) hi suma uns breus complements.





Una obra tardana


Admira que, en una dècada exacta, «Gaziel» hagi donat a les premses tantes pàgines. Bé que correspongui a una redacció més llarga en el temps, el fet és que aquesta fecunditat senil, tan vigorosa, suggereix la dimensió del que hauria pogut ser la producció catalana de «Gaziel» si la seva vocació d’escriptor hagués pogut trobar la possibilitat —o la «subvenció»— adequada. El retard de la seva presència «catalana», de tota manera, dóna al treball d’Agustí Calvet un lleuger matís anacrònic: aquests llibres que veuen la llum després que el segle havia passat ja la seva meitat, responen a l’esperit i a l’estil de l’inici de la centúria. «Gaziel» és, literalment, contemporani de D’Ors i de Carner. Sense la menor relació amb el que D’Ors i Carner significaren —el Noucentisme—, pertany al seu mateix «temps». Només que es revela així, gairebé de sobte, quaranta anys més tard del que li pertocava. Per a la literatura catalana, «Gaziel» no existeix, de fet, fins al 1953, i el «Gaziel» que s’estrena a partir d’aleshores està fonamentalment instal·lat en una mentalitat i en unes il·lusions datables amb anterioritat a la Dictadura. En el fons, entre el «Gaziel» de La Vanguardia i el «Gaziel» recatalanitzat hi ha, substancialment, molt poques diferències: els uneix una evolució normal, gestada en el silenci de la guerra i de la postguerra. Però, insisteixo, aquest precedent, i l’«evolució» que el prolonga, no es produeixen en català, i d’aquí que el retorn d’Agustí Calvet a les lletres autòctones faci la impressió d’un esdeveniment «desplaçat». Fet que, per cert, no va ser obstacle perquè el «Gaziel» reintegrat aconseguís un èxit fulminant. Es guanyà de seguida una audiència atenta. Era un gran escriptor i sabé fer-se seu un públic nou. Els seus temes, de més a més, o en tot cas alguns, també ho garantien: la Trilogia ibèrica, per exemple, replantejava l’eterna qüestió de les nacionalitats peninsulars, tan apassionant per a qualsevol lector català.

Excepte uns quants estudis sobre problemes literaris, artístics o semipolítics, «Gaziel» només va escriure «memòries», i «viatges». En el fons, «memòries» i «viatges» són formes de «crònica» i la poderosa experiència periodística de «Gaziel» hi trobà l’oportunitat d’exercitar-se en la plenitud dels seus recursos, ja sense les angúnies del diari i amb una responsabilitat renovada. Descriu i conta amb un estratègic sentit de les «realitats»: les jerarquitza d’acord amb el seu «interès» sempre efectista, i les presenta o glosa amb un tremp notablement vigorós. La seva prosa és lenta, de curs allargat i construcció llepada. Intenta compensar l’excés de «retoc» o de «perfecció maquinal» amb alguns accents col·loquials: girs populars i expressions tòpiques. El resultat és agradable. I diàfan: es tracta d’una prosa d’invariable claredat, expeditiva i raonada. També en això cal veure-hi un pòsit, magnificat, de l’hàbit del vell «periodista», que s’esforça per fer-se entendre en tot moment i per qualsevol lector. D’altra banda, entre els seus relats, «Gaziel» introdueix freqüents disquisicions de tota mena: jocs d’idees i afanys de comprensió, que ja cal posar al compte de l’«assagista». Fets, paisatges, homes, història, l’inciten a cada pas a deturar-se en una especulació brillant i afilada. No importa la dosi d’originalitat que contenen els seus punts de vista: sovint no és massa. El que val és l’enorme vehemència intel·lectual que Agustí Calvet aboca a cada plana dels seus llibres, i que els converteixen en una lectura sucosa i seductora.

Es diria —ell mateix ho insinuà— que el seu propòsit, en posar-se a escriure «de debò» quan començava a envellir, era una mena de «recherche du temps perdu». El «temps perdut», si es mira bé, no era només el personal: la seva pròpia biografia, tan detallada en Tots els camins duen a Roma. Les seves obres sobre Sant Feliu de Guíxols, recollint «memòries» que ja no són estrictament les seves, s’orienten en la mateixa direcció. «Gaziel» es llança a «reconstruir» un passat que estima, perquè hi troba, encara, un encant satisfactori. No l’idealitza —aquest passat, individual o col·lectiu, és atzarós i aspre—, però li sembla més «desitjable» que el present. Les seves excursions per Castella, per Galícia i per Portugal, i sobretot, els seus viatges a Itàlia i a Suïssa, són una altra manera de recercar el «temps perdut»: un «temps» que, aquí, s’identifica amb la seva classe. Agustí Calvet va ser un dels pocs escriptors catalans —i fins i tot europeus— que es va reconèixer burgès i que no s’avergonyí de ser-ho. Va proclamar sense embuts que la civilització burgesa era el cim del refinament cultural, de tot refinament cultural imaginable. La Florència renaixentista o la Suïssa actual li servien de referència. Per a ell, la burgesia europea «no és pas ni ho ha estat mai, com creuen falsament els marxistes, una classe explotadora, sinó tot el contrari: un estat on tothom arriba o pot arribar, si n’és digne, a condició, precisament, que l’explotació del pobre pel ric, feresa natural de la condició humana, hagi estat reduïda al mínim possible, mitjançant lleis i governs veritablement democràtics». Però el món burgès també s’acaba: agonitza.

«Tots els signes són que s’acaba», diu Calvet, «perquè en vol sorgir un altre»: un altre món que ell no arriba a entendre sinó com un desfermament d’«impotents masses humanes» menades per «la tirania, la tècnica i la força». L’escriptor tem la desmesura material d’aquesta societat que s’acosta, i la tem, encara més, per l’impuls irracionalista, «místic», que seria el seu mòbil primari. Bon burgès, i burgès culte, «Gaziel» es manté devot d’uns arquetipus històrics absolutament caducats: una Grècia de filòsofs i d’estàtues, una Florència no menys emblemàtica, un París cortesà i libertin. No s’enganya respecte a Suïssa: és «un fals miracle», i no solament com a fórmula d’equilibri nacional. Això «s’acaba». «Gaziel» escriu els seus llibres per constatar-ho. O ho constata, simplement. Amb ull frisós i objectiu escruta l’espectacle d’aquesta decadència. No posa en les seves paraules ni un bri d’elegia. La fatalitat li sembla massa aclaparadora per a poder-li oposar resistències o planys. Adopta, enfront de la desfeta del seu món, una actitud semblant a la que adopta enfront de la ineluctable perspectiva de la seva mort personal. «Gaziel», esprit fort en la plena accepció setcentista del mot, impermeable a les solucions transcendents, agnòstic, no sembla neguitejar-se davant la fi amenaçadora: al contrari, erigeix la «vida», «aquesta», perquè no n’hi ha d’altra, en un màxim valor ètic, i deixa entreveure en els seus papers una concepció íntegrament hedonística de la moral. El «seu» món s’acaba: cal aprofitar el que encara hi queda de propici i amable. El «present» és el que val la pena, «únic temps veritable». I s’hi aferrà —fins i tot escrivint.





30. Prosa diversa





Si fa no fa, hem anat classificant obres i autors d’acord amb uns vagues esquemes de «gèneres literaris». Les necessitats pràctiques d’aquesta exposició ens obligaven a barrejar-los o a separar-los d’una manera relativament arbitrària. Era inevitable. És la dificultat de mètode que presenta tot intent d’«història literària». Ara ens veurem forçats a la reiteració. Ens queda per ressenyar, sota el boirós epígraf de «prosa diversa», tipus de papers que tenen unes fronteres de «gènere» més aviat confuses. No fóra just de deixar-los de banda. Són escrits que no sempre responen a un designi clar de «fer literatura» —de vegades, sí—, i s’hi interfereix el document personal i l’erudició: diaris íntims, memòries cartes, retrats literaris, biografia, llibres de viatges. No abunden, precisament, en català. La gent del país —professionals de les lletres o no— s’ha mostrat més aviat refractària a la redacció de textos que comprometin la seva intimitat, o, en tot cas, a publicar-los.

De diaris íntims, autènticament íntims, com d’alguna manera ho era el de Francesc Rierola, l’«Amiel de Vic», no en tenim gaires, dels escriptors que ací ens interessen. L’extraordinari Quadern Gris, de Josep Pla, sobrepassa el marc d’unes apuntacions personals, i, sense perdre el caràcter viu i directe de l’anècdota de l’autor, esdevé «assaig» més o menys objectiu, de consistència especulativa. Més «íntims» són els papers que Ferran Soldevila ha reunit, amb el títol Al llarg de la meva vida (1925-1939) (1970), les notes immediates d’un contrast emotiu amb la realitat: la realitat estrictament individual i la col·lectiva, i encara, la col·lectiva, des d’un angle estremit i circumstanciat. El dietari de Soldevila conté moltes planes «elaborades», «literàries», però moltes més que responen a la peripècia privada de l’home, breus, el·líptiques sovint, en les quals palpita un drama silenciós, barrejades la fisiologia i la història.

El Diari 1918 de J. V. Foix, per contra, és una col·lecció de proses líriques, que no tenen res a veure amb un «diari íntim». Tampoc els epistolaris —que existeixen, naturalment, i molt interessants— no han arribat a les premses si no és en mostres cauteloses. De «retrats literaris», se’n poden trobar força en l’obra de Josep Pla: la sèrie dels Homenots constitueix un model d’aquesta especialitat. Hem citat, també, de passada, els Retrats literaris —Abans d’ara—, de Domènec Guansé. Els llibres de «memòries» i de records personals són més freqüents. Ho hem donat a entendre sobre la marxa. A part els publicats darrerament, d’autors del període anterior —com Mitja vida de teatre, d’Adrià Gual, o Quaranta anys d’advocat, d’Amadeu Hurtado—, cal tornar a citar Caliu, de Lluís Nicolau d’Olwer, i Tots els camins duen a Roma, de «Gaziel», i molts llibres de Pla, i afegir-hi, a un nivell molt més secundari, La meva vida, d’Agustí Esclasans, i Quan els sentits s’afinen, de Ferran Canyameres.

Les Memòries de Josep M. de Sagarra, publicades el 1954, són, potser, les que ofereixen un major interès. La peripècia vital de Sagarra, tot i que no pateix de massa sotracs, és molt més rica en anècdotes i amenitats que la dels escriptors que acabem de mencionar; Sagarra, de més a més, posseeix un gust especialment incisiu per la delació irònica del pintoresc, de l’irrisori, i l’explota fins al màxim. La seva prosa, en les Memòries, arriba a extrems d’acrobàcia i de bigarrament, enlluernadors. El Sagarra «prosista» cremat per la servitud del periòdic, o pel treball aplicat de la novel·la, se’n rescabala, amb la fluïdesa lliure de les evocacions i de la xafarderia. La virolada intensitat de la paraula, l’ull sardònic, el record maliciós, s’articulen amb una reacció vibrant, jocunda, àgil. El gran escriptor que era Sagarra hi troba una opció tardana, però excelsa. Carles Soldevila, amb Del llum de gas al llum elèctric (1951), dóna una mostra més de la seva discreció elegant i pulcra.

Els llibres de viatge, emparentats amb diaris i memòries pel que tenen de relat d’experiència personal, hi han estat relativament constants: els noms de Nicolau d’Olwer —El pont de la mar blava—, de Joan Santamaría, d’Agustí Calvet, de Josep Pla, de Nicolau M. Rubió, els hem esmentats anteriorment. Hores angleses (1937), de Ferran Soldevila, s’inclou en Al llarg de la meva vida. Josep M. Poblet (Montblanc, 1897) ha publicat De Barcelona a l’Havana passant per Darnius, Els Estats Units, Pobles d’Amèrica, etc. La biografia «literària» compta també amb contribucions importants. Novament, Josep Pla mereix una referència destacada: Rusiñol i el seu temps, Vida de Manolo, Un senyor de la Terra del Foc, El pintor Joaquim Mir, Cambó. Avel·lí Artís (Vilafranca del Penedès, 1881-Mèxic, 1954) ha donat un breu Adrià Gual i la seva obra (1944), i Joan Alavedra (Barcelona, 1896) un voluminós Pau Casals (1962), en tots dos casos igualment nodrits amb dades obtingudes de l’amistat o de la convivència. Les Memòries polítiques (1963) de Claudi Ametlla (Sarral, 1883-Barcelona, 1968) són, també, un document útil.

Ja en un altre pla, Alexandre Galí (Camprodon, 1886-Barcelona, 1969), abnegat pedagog, autor —en aquest terreny— de La mesura objectiva del treball escolar (1928), de Per la llengua i per l’escola, d’Una hipotètica revolta d’uns mestres hipotètics (1964), de Mirades al món actual (1967), publica el 1954 Rafael Amat i de Cortada, Baró de Maldà, suggestiu estudi d’un aristòcrata grafòman del segle XVIII. Ferran Canyameres ha escrit un Josep Oller i la seva època (1959), història d’un obscur català que, arrelat en el París de la belle époque, fou empresari del Moulin Rouge en els temps de Toulouse-Lautrec. Dos insignes erudits doblats de literats, autors de nombroses i especialitzades monografies, s’han avingut a redactar textos biogràfics en els quals, sense rebaixar gens el rigor científic, l’exposició literària posa el llibre en l’àrea comuna de les atencions intel·lectuals generalitzades: Ernest Martínez Ferrando i Ferran Soldevila. De Martínez Ferrando són: Jaume II o el seny català (1956) i La tràgica història dels Reis de Mallorca (1960); de Ferran Soldevila, Vida de Jaume I el Conqueridor (1958) i Vida de Pere el Gran i d’Alfons el Liberal (1963).





3. El teatre





Amb l’ascensió del Noucentisme, tan fecund en tants aspectes, coincideix una marcada decadència del teatre. Decadència per partida doble: dèficit d’autors i absentisme de públic. L’etapa modernista va tenir amb Rusiñol i amb Ignasi Iglésias dues columnes sòlides per a l’escena, i amb Adrià Gual i els altres col·laboradors del Teatre Íntim dugué a terme un notable esforç de caràcter minoritari, que permetia excel·lents continuacions. Els dramaturgs i els comediògrafs del Modernisme aguantaren en primera fila fins a ben entrada la segona dècada del segle. Al seu costat, no apareixien, però, autors nous que n’asseguressin el rellevament. I els pocs que sorgien —Puig i Ferreter, Pompeu Crehuet, Avel·lí Artís, Ambrosi Carrion—, més que respondre a un «esperit» de renovació, continuaven la línia modernista. La mateixa penúria que, abans, hem assenyalat en la novel·la, es repetia en el teatre per part del Noucentisme i dels seus homes.

Francesc Curet acusava el fet (1918) com una conseqüència de la creixent distanciació que es produïa entre «los intelectuales catalanes de la última generación» i la gran massa: la patia particularment el teatre, «por tratarse de un género que vive en constante relación con el pueblo». Però potser convé buscar la causa en l’«irrealisme» constitucional dels noucentistes, «irrealisme» que sembla «incapacitar-los» per a una percepció directa i autèntica de les «realitats» i dels conflictes que s’hi amaguen. El «minoritarisme» pot haver estat, a tot estirar, un factor restrictiu de cara al manteniment comercial del teatre, però no un impediment per a l’existència d’un teatre «normal», encara que només fos en sessions excepcionals, tipus Teatre Íntim, o, sobre el paper, com a lectura. Però ni tan sols s’arribà a això, en un principi.

La qual cosa no vol dir, naturalment, que els noucentistes no sentissin la temptació de l’escena. Recordem, com a exemple, que Josep Carner ha escrit diverses peces teatrals: El comte Arnau, El miracle del Tallat, Canigó —adaptació del poema de Verdaguer—, El giravolt de maig, i en els seus darrers temps, El Ben Cofat i l’Altre i Cop de vent. En general, aquestes obres destaquen més pels seus valors «literaris» que pels seus valors «teatrals»: no demanen l’escenari ni els actors per a ser «completes». El mateix podria dir-se d’Amor de Pardal i d’El Singlar, de Josep S. Pons, tan saboroses en la seva poesia de ressonàncies populars. Menys «teatrals» encara són les temptatives d’Agustí Esclasans: La mort i la donzella, Capitel·lo. I igualment desinteressat de la «representació» sembla Nicolau M. Rubió i Tudurí, les obres dramàtiques del qual —Judes Iscariot, Mides, Rei de Frígia, Un sospir de llibertat, Ulisses a l’Argòlida— són l’única part de la seva producció que, d’alguna manera, s’acosta al Noucentisme. Potser calgui afegir ací el nom de Ferran Soldevila: amb temes històrics —Guifré, Matilde d’Anglaterra, L’Amador de la Gentilesa— o d’aire llegendari —L’hostal de l’amor, Don Joan—, Ferran Soldevila confecciona un teatre d’elegants cadències líriques i iròniques. En ocasions, aquests textos han estat representats, i en la major part dels casos amb un vertader succès d’estime. Però, pràcticament, no han passat d’aquí.

Els autors de la generació posterior que han aconseguit resultats més seriosos són Carles Soldevila i Joan Oliver, i l’únic contemporani d’ells que ha pogut penetrar en àmplies zones de públic i fer-se una reputació de dramaturg amb taquilles i aplaudiments efusius ha estat Josep M. de Sagarra. Donarem per repetit el que anteriorment hem indicat de la filiació intel·lectual d’aquests tres autors: en parlar del primer com a novel·lista, i dels altres dos com a poetes, hem suggerit les seves relacions, graduades, amb el Noucentisme.

La falta d’un públic regular que prestés suport i solidesa a les temporades «normals» de teatre català no és gens fàcil d’explicar. No basta dir que era motivada per la indigència de la producció. Això era una circumstància que influïa molt, però no podia ser l’única ni la definitiva. Tampoc no fóra suficient de posar-la al compte de la «crisi del teatre», universal, que es continua en aquell temps. Barcelona mantenia, mentrestant, un teatre en castellà amb clientela assídua, fet que, per contrast, accentua la deficiència. I no era una qüestió de «qualitat». Ni aquest teatre en castellà superava el català en mèrits, ni en català deixaren d’oferir-se als espectadors les més temptadores mostres del teatre internacional del moment, des del fulletonesc Xang-Hai de John Colton al més à la page de Jean-Jacques Bernard i de Lennormand. Curet insinua que el problema venia de la «inhibició» de la burgesia, que desertà de les platees del teatre català, si és que alguna vegada les havia ocupades. I cita un curiós passatge d’una certa diatriba anticatalana d’Antonio Royo Villanova (1915), en la qual el polític aragonès explica la seva impressió de les representacions en vernacle: «Iba yo a primera fila para familiarizar mi oído con la lengua catalana, pues tenía gran interés en conocer el catalán; iba, digo, a primera fila, y cuando creí ver en el teatro catalán algo como la comedia francesa, a la burguesía catalana, aquella que había levantado en el pavés las glorias de la literatura catalana, allí concurriendo en masa…, rindiendo tributo y homenaje a la lengua catalana, que es su idioma, al teatro catalán que es el arte del pueblo, me encontré a los hombres mucho peor vestidos que en los otros teatros, la concurrencia mucho menor, los pobres actores míseramente ataviados…». «Gaziel» corrobora aquesta opinió: «El bo i millor de Barcelona…, s’estimava més el teatre castellà i el Liceu», deia, «i tot això explica de sobres que uns actors excepcionals, com Enric Borràs o Margarida Xirgu, o uns autors més que locals, com Guimerà o Rusiñol, miressin més enfora que endins de Catalunya».

Ningú no pot creure que un «teatre» —donant a la paraula, i al fet literari que designa, la major amplitud— depengui «només» d’una capa social tan restringida com la «burgesia», si per burgesia entenem el que hi cal entendre. Però, evidentment, «l’economia» —com adverteix «Gaziel»— «sosté arreu l’espectacle», i si les classes benestants defugien el teatre català, el teatre català difícilment podia subsistir sense angúnies. Els èxits de Josep M. de Sagarra sobrepassaven els límits de la burgesia, però van ser una excepció. El projecte d’un «Teatre del Proletariat», cap al 1931, i d’altres iniciatives semblants, no arrelaren. És evident, doncs, que aquesta retracció general condicionava els autors. Únicament els grups d’amateurs, molt nombrosos a la capital i a les ciutats i als pobles del Principat, atenuen aquesta desolada perspectiva.

La magra persistència del teatre català és una falla en la campanya de recatalanització cultural. O més ben dit: és un símptoma prou clar que no havia assolit encara la necessària expansió. Els seus progressos eren considerables, i cada dia més ferms; però l’aparença optimista que insinuen els llibres i els periòdics, la vida acadèmica i la superfície oficial, no ha d’enganyar-nos respecte a d’altres facetes. El teatre necessitava una «assistència» més àmplia i més «cara» que els altres gèneres literaris, i no l’havia aconseguida en la mesura exigible. De tota manera, això és només un factor. Cal afegir-hi els ja exposats: l’al·lèrgia «irrealista» del Noucentisme, la dèria de la intel·lectualitat per les tendències minoritàries, la «crisi del teatre» comuna a tot Europa… Pel que fa a la resta dels Països Catalans, la situació és encara pitjor: el teatre no havia sortit de la fase vuitcentista del dialectalisme i del sainet còmic o de l’apunt de drama rural. Casos com el del rossellonès Josep S. Pons, ja al·ludit, no es donaven ni a les Illes ni al País Valencià.





Hereus del Modernisme i poca cosa més


El que van escriure per al teatre els autors del primer Noucents no lligats al Noucentisme conserva molts punts de contacte amb el teatre modernista: és fill, i en certa manera germà, d’aquest —del d’Ignasi Iglésias, del de Pous i Pagès. De la moda de la Fi de Segle, arraconen els trucs «misteriosos» derivats de Maeterlinck, i el «redemptorisme» social i les seves obres «de tesi». A més, es desruralitza del tot. Alguna cosa de la lliçó ibseniana, una certa violència primària en els conflictes dramàtics són els aspectes que millor demostren aquella vinculació. D’altra banda com observa Curet, aquest «nou» teatre es caracteritza, en oposició al Modernisme, per «el esmero en el lenguaje», «la concisión del diálogo» i «la mayor naturalidad de la acción».

La seva figura més destacada és Joan Puig i Ferreter, de qui ens hem ocupat en parlar de la prosa narrativa. Puig i Ferreter estrenà el 1904 La dama alegre, a la qual seguiren Arrels mortes, Aigües encantades, Drama d’humils, La dama enamorada, La innocent, El gran Aleix, Desamor, Garidó i Francina, Si n’era una minyona…, L’escola dels promesos, El gran enlluernament, Les ales de fang, Un home genial, La dama de l’amor feréstec, La dolça Agnès i Anna darrere la cortina. S’ha dit, i Guansé n’ha citat l’anècdota, que Pérez Galdós, després d’escoltar la lectura de la traducció castellana d’un drama de Puig, va dir que aquella peça feia «olor de semen». Una mena d’obsessió sexual, directa o emmascarada, domina el clima dramàtic de la seva obra, i li injecta un patetisme feréstec i vertiginós. L’enorme corpulència de la producció novel·lística d’aquest autor obscureix el seu treball de dramaturg, el qual, altrament, ha tingut poca audiència entre la crítica posterior.

També del 1904 és la primera estrena de Pompeu Crehuet (Barcelona, 1881-1941): La morta. Després donà al públic Claror de posta, Flors i violes, La família Rocamora, El mal pagador, La vall de Josafat, El ram d’olivera, Carlets, home de molts oficis, Mamà política, etc. Són drames i comèdies de modesta entitat. Com ho són les d’Ambrosi Carrion (Sant Gervasi de Cassoles, 1888), el qual, al costat d’algunes reelaboracions de temes clàssics —Tribut al mar, Periandre, Niobe, Clitemnestra, Les Danaides, etc.— i d’algunes estampes de tema religiós —El Fill de Crist, La filla del rei Nathan, El misteri de Nostra Dona de les Roses—, on el modernisme és molt visible, va escriure drames «actuals», no exempts de vigor: la trilogia La sort, Cap de flames, L’ombra. Més traça en la construcció i més agilitat i gràcia en els parlaments trobem en les obres d’Avel·lí Artís. Artís va ser, essencialment, home de teatre. Ja hem citat els seus records d’Adrià Gual. La seva labor escènica és abundant i acurada. Entre moltes altres peces, No és mai tard si el cor és jove, A cor distret, sagetes noves, Quan l’amor ha encès la flama i, sobretot, Seny i amor, amo i senyor, són bones mostres d’humor, sovint intranscendents, però sempre interessants. D’altres escriptors d’aquesta generació, o de la següent —els de la següent, marginals al Neonoucentisme típic—, podríem esmentar ací, ja que, en definitiva, continuen la trajectòria d’un teatre «heretat», sense sorpreses, bé que cap d’ells no destaqui de manera especial: J. Navarro Costabella —escenificà el seu Samuel—, Manuel Folch i Torres, Josep Morató, Ramon Vinyes, Lluís Elias, Lluís Capdevila, Josep Millàs-Raurell, etc. Josep M. Folch i Torres també va estrenar alguna obra en la línia del seu estil i dels seus propòsits moralitzants: per a nens, en particular.





Una novetat: la comèdia burgesa


Gairebé homòleg al moviment en pro d’una «novel·la catalana», de què hem parlat, hi va haver un conat de restauració teatral. No gaire intens, però. De fet, es limita a la producció d’uns pocs escriptors que, d’altra banda, tampoc no eren bàsicament comediògrafs. I de comèdies es tracta, a més. Es distingeixen dels que acabem de ressenyar per un punt de «novetat» indiscutible: les seves peces posseeixen una deliberació «literària» i un to «intel·lectualista» que traeix el seu origen estètic. Són textos calculats i cultes, de vegades amb un pòsit de sarcasme difús. I són comèdies, naturalment: un intent de «comèdia burgesa». En aquest apartat caldria col·locar Albert i Francina i L’aprenent de suïcida, de Ferran Soldevila, i, especialment, tot, o gairebé tot, el que Carles Soldevila i Joan Oliver han escrit per a l’escena.

De Carles Soldevila: Civilitzats tanmateix, Bola de neu, Els milions de l’oncle, Valentina, Un pare de família, El cocktail dels acusats, El Guacamai, El tinent Mondor, etc. De Joan Oliver: Gairebé un acte —després refosa en Primera representació—, Cataclisme, Cambrera nova, La fam, Ball robat, Una drecera. Fins i tot Allò que tal vegada s’esdevingué, espècie de farsa en la qual Joan Oliver dóna una versió à rebours de l’episodi bíblic de Caïm i Abel, respon a aquell plantejament «classista»: «Adam i Eva», sintetitza Joaquim Molas, «són els tipus característics de la burgesia benestant, miops i conservadors, reduïts a llurs límits vegetals; Abel és el senyoret burgès, conformista i dominador, hipòcrita i sensual, orgullós d’ell mateix, de la pròpia jerarquia», etc. Tots dos autors, Soldevila i Oliver —molt diferents, tanmateix—, encarnen a la perfecció les poques possibilitats «teatrals» del clima neonoucentista.

Les comèdies de Carles Soldevila solen ser de factura impecable i de diàleg àgil. L’esperit moderadament mordaç de l’articulista de Full de dietari domina en aquests quadres de dibuix segur i despreocupat, en els quals es reflecteixen els costums i els «petits» problemes —l’adulteri o les herències, per exemple— de l’alta burgesia local d’entreguerres. Soldevila havia propugnat expressament un teatre «burgès», sense por a l’adjectiu, qualificant-lo així, «no pas per vincular-lo als interessos d’una classe, sinó per precisar-ne el to d’alguna manera». I aquest «to» suposava, en primer terme, l’abandó dels convencionalismes del teatre vuitcentista, i, per descomptat, del residu modernista: pretenia aconseguir la «naturalitat» en situacions, actituds, motius i realització (Joaquim Molas). Era, i ja només per això —en la mesura en què ho aconseguia—, un avantatge. Com a dada sociològica, com a edifici literari, i com a forma d’espectacle, les comèdies de Soldevila són molt estimables: Civilitzats, tanmateix és un chef d’œuvre de malícia i de penetració psicològica.

Allò que en Soldevila es limita a observació impàvida, somrient i escèptica, es converteix en Joan Oliver en àcida caricatura o en referència desmitificada. Les comèdies d’Oliver constitueixen «en conjunt», torno a citar Molas, «un retaule de gent fracassada, amargada, desplaçada, encarada, brutalment amb el propi destí», que accepten amb resignació. Hi ha en elles un «realisme» que en les de Soldevila queda aigualit per la falta d’una radical resolució «crítica». Ja hem parlat de l’actitud «crítica» de Joan Oliver, en referir-nos a la seva poesia. En les comèdies es tradueix en una accentuació d’allò que de «comèdia» —de fals— té la vida de la gent. I quan no és així, el sarcasme o la desolació —pel costat de la desolació va La fam (1938)— s’imposen com a òptica acusadora.





Un brot neoromàntic


Convivint amb aquest teatre d’apetències de «normalitat», se’n produeix un altre que, per la tècnica i per la intenció, no s’ajusta a les determinants lògiques —literàries o no— del moment. L’han etiquetat «neoromàntic». És el de Ventura Gassol, el de Josep M. de Sagarra. Diguem, d’entrada, que es tracta de teatre «en vers». Certament, en vers estan escrits L’hostal de l’amor de Ferran Soldevila o la Niobe d’Ambrosi Carrion; però les obres de Gassol i, sobretot, les de Sagarra, es distingeixen per un èmfasi recitatiu especial en els diàlegs i per una poderosa violència en els arguments i en els caràcters, que es retrotrauen a Guimerà, o a Serafí Pitarra, és a dir, al més elemental, commovedor i fulminant del Romanticisme escènic.

Ventura Gassol ha escrit poc per al teatre: La cançó del vell Cabrés, La Dolorosa, Nadal. Sagarra, en canvi, hi fou prolífic. Del 1917 al 1961, va estrenar més de cinquanta peces: una o més per any, si descomptem el període 1936-1946, de silenci forçat per a l’escena catalana. En general, aconseguiren èxits dilatats. Jordi Carbonell ha pogut dir de Sagarra que «és l’escriptor que ha dut més gent al teatre català i aquell qui ha prestigiat més la nostra escena entre tots els estaments, tant a les ciutats com als pobles». Però Sagarra és sempre un cas a part.





Sagarra, dramaturg popular


Josep M. de Sagarra ha estat, en efecte, un dramaturg popular. Aquest aristòcrata de sang i de convicció, displicent i cordial, va saber jugar la carta del «poble». Sens dubte, tots els «estaments» del Principat s’han sentit atrets pel seu teatre; però, si més no, sembla evident que la seva clientela era menys «burgesa» que «mesocràtica» i —en una accepció àmplia— «popular». La simplicitat i l’efectisme dels seus recursos encaixen admirablement amb les preferències d’un públic desproveït de «malícia» intel·lectual o poc amic de subtileses. I, evidentment, el que aquest públic va aplaudir i va seguir amb major afecte en la producció teatral de Sagarra, van ser les comèdies, les farses, els sainets, molt dins de la tradició del costumisme vuitcentista local, en els quals la vivacitat còmica i un cert vernís sentimentaloide es combinen en dosis indefectiblement eficaces: El jardiner d’amor, El matrimoni secret, Cançó d’una nit d’estiu, L’estudiant de Vic, La Llúcia i la Ramoneta, Les llàgrimes d’Angelina, La plaça de Sant Joan, La Rambla de les floristes, etc. Tampoc no mancà bona acollida als seus drames poètics, sobreabundants en facúndia verbal i en situacions convulses: L’estudiant i la pubilla, Marçal Prior, El joc de les ginesteres, Cançó de taverna, La filla del Carmesí, La corona d’espines, L’Hostal de la Glòria, El cafè de la Marina, etc. Fins al 1936, aquests dos gèneres són l’aportació bàsica de l’autor. Quan el 1946 reemprèn Sagarra la intervenció en els escenaris, es confessa preocupat «pel desig d’acostar a la nostra escena una mica dels aires que es respiren en el món d’avui». I abandona l’utillatge tècnic i temàtic de l’etapa anterior, per a escriure quatre peces en prosa que són, potser, el més sòlid que ha produït el seu gran talent escènic: El prestigi dels morts, La fortuna de Sílvia, Galatea, i Ocells i llops. Però el seu públic habitual desertà, i Sagarra advertí —ho admet amb un encantador cinisme mercantil— «que pel nou camí, si aconseguia l’assentiment d’una minoria selecta, a fi de comptes m’hi feia més savi que ric». El 1949 regressa a les velles fórmules d’èxit: L’hereu i la forastera, Les vinyes del Priorat, L’amor viu a dispesa, etc. En un darrer període —1952-1957— es refugia en el drama «de tesi», en prosa i amb «problemes» de tipus religioso-moral: La ferida lluminosa, La paraula de foc, El pobre d’esperit i els altres, Soparem a casa. L’artificiositat absoluta dels plantejaments i de les figures invalida l’intent.

En la formació del Sagarra dramaturg influí molt, naturalment, la seva discrepància inicial amb el Noucentisme, ja explicada planes enrere. Això, la seva mentalitat de classe, el seu propi temperament, van fer que —ho subratlla Jordi Carbonell— «decantés el seu teatre vers el passat», tant en la recerca dels models, com en el signe i la substància del contingut. El seu lligam amb el precedent modernista no és tan immediat ni tan fecund com ho fou en Puig i Ferreter: Sagarra es gira cap a exemples més antics, i es nodreix «amb les experiències del teatre siscentista castellà (Moreto, Rojas) i francès (Molière) i del setcentista italià (Goldoni)» (Carbonell). Només una densa cultura literària i una forta seguretat creadora impediren que el resultat fos grotesc, i que «dins uns esquemes arcaics, al marge de les conquestes del teatre contemporani», l’obra de Sagarra es mantingués sempre en un alt nivell de «dignitat estètica» (Carbonell). Josep Pla ha pogut referir-se a l’«intrínsec anacronisme» de l’escriptor. Sagarra, diu Pla, «ha escrit el que algú —algú, no sé qui— hauria hagut d’escriure entre el segle XVI i Verdaguer: Sagarra ha escrit el que s’hauria d’haver escrit i no s’escriví, tot i que s’hauria hagut d’escriure —el que indispensablement s’hauria hagut d’escriure». El més important és que, en ple segle XX, aquest «fenomen» es produeixi amb una certa «naturalitat». Sigui com sigui, les obres escrites entre el 1946 i el 1949 demostren que Sagarra no era «esclau» d’aquesta «fatalitat» literària, i La fortuna de Sílvia i Galatea responen a maneres i enfocaments perfectament «moderns». Potser hi va haver mimetisme en tots dos casos i n’hi va haver, de segur, en les últimes comèdies «melodramàtiques» tipus La ferida lluminosa, fabricades d’acord amb el que aleshores es portava en el teatre castellà.

Sagarra, arribat el cas, admeté com a defectes seus «la mandra de noves provatures i de superiors exigències». Potser no es tractava només de «mandra». Per a Sagarra, el teatre va ser, a més d’una vocació autèntica, un calculat modus vivendi. Pensà en la taquilla més que en l’«art», o, en tot cas, procurà de compaginar, tant com era possible, la doble temptació. La mesura del «possible» li venia donada per les característiques especials del públic mitjà barceloní, que aproximativament hem qualificat de «popular». Quan s’allunya del seu gust —així en els anys 1946-1949—, Sagarra no tarda a adonar-se de l’error, per les recaptacions, i, com que no volia «fer-se més savi que ric», gira cua i torna a les concessions. Que, en el fons, són «concessions» coincidents amb el més irreductible de la seva personalitat: Sagarra es trobava com peix a l’aigua en aquesta boirosa connivència econòmico-estètica, i d’ella van nàixer les més fresques i vigoroses escenes de la seva obra (i també les més deplorables). La confiança en el seu públic li ha permès de ser negligent, fins i tot, en el seu treball menys difícil.

Al conjunt de la seva producció se li ha retret una absència, o almenys un dèficit, d’«elaboració intel·lectual». Per contrast amb l’escrúpol sistemàtic dels seus contemporanis neonoucentistes, Sagarra es deixa endur per la pròpia facilitat, generosa i fluent. Un escriptor no tan ben dotat —però en els dots de Sagarra figuraven un bagatge cultural considerable i una «pràctica» més considerable, encara— hauria derivat cap al ridícul i la matusseria. Sagarra conservà sempre la seva «dignitat estètica»: el seu punt de partida «literari». La «facilitat» era el seu risc. «Pot fer un drama en tres dies: acte per dia», li criticava Pla; «jo em demano: per què no prova de fer-lo en quatre?». Un Sagarra més «contingut», sense eixir del seu terreny, hauria guanyat molt en vàlua i en perduració. Però mai no esmerçà quatre dies en una peça que li «sortia» en tres.

El seu punt de partida, acabem de dir-ho, és «literari», i això, indiscutiblement, li confereix, malgrat qualsevol reserva, un lloc destacat, primordial, en el teatre català contemporani. Ningú no podrà discutir a Sagarra el mèrit d’haver escrit un teatre —tan banal o tan astut com es vulgui— de clara noblesa retòrica. El poeta que Sagarra era, es fa patent en cadascuna de les escenes. I hauríem de repetir ací el que hem dit a propòsit de la seva poesia, per a especificar l’abast d’aquesta indicació. Tota la plasticitat i tota la potència del vers sagarrià prenen, sobre les taules, un vigor particularment expeditiu. L’instint idiomàtic de l’escriptor, de més a més, troba en la llibertat del diàleg teatral —a mig camí entre la parla quotidiana i l’elaboració poètica— un fecund marge d’expansió. No hi és infreqüent que la irruència verbal, lubrificada pel ritme fluid i la rima fàcil, desviï els parlaments cap a la vaguetat o cap al lirisme, escapant-se de la seva funció «dramàtica». El cas és, però, que Sagarra, sempre, aconsegueix de sostenir les paraules dels personatges a un nivell que, tot i ser convencional —el convencionalisme de l’escriptura escènica i, més encara, del vers—, conserva la «versemblança» de llengua viva. La frase tòpica i castissa, l’idiotisme acolorit, el gir proverbial, s’hi insereixen amb una naturalitat admirable. Com que ambienta les seves obres entre gent «del poble» —pagesos i traginers, classes baixes de la ciutat, petita aristocràcia rural—, aquestes manipulacions lingüístiques resulten perfectament eficaces. I no ho són més perquè, deixant-se portar de la pròpia eloqüència, el dramaturg-poeta fa massa eloqüents les seves criatures. Una pàgina del teatre de Sagarra, una escena qualsevol, regalima essències i ressons entranyables: «us sembla sentir-hi la bonior del nostre país», diu Pla. I això també és literatura, i de la bona: intraduïble, potser, però tan perdurable com l’idioma que la sosté.

De fet, Sagarra —recordem-ho: un aristòcrata— no podia fer un teatre arrelat en la realitat «actual», que li repugna o que només veu a través del prisma del seu distanciament evasiu. Per a ell, els conflictes dramàtics són intemporals, i tant és «situar-los» en una època com en una altra: avui, o fa cent, o dos-cents anys. Els seus personatges, i el clima en què es mouen, són, generalment, «col·locats» en un passat —el XVIII o el principi del XIX— no massa allunyat, però sí prou perquè perdin les arestes incisives i perquè es desvirtuïn els problemes «reals» que poguessin evocar. Com observa Josep Pla, Sagarra no acull en la seva obra pràcticament «cap reflex de l’època que li ha tocat de viure»: la seva literatura «no té res a veure amb aquest temps». Només en les peces del període 1946-1949 —La fortuna de Sílvia, Galatea, Ocells i llops— s’acosta d’alguna manera a la realitat que l’envolta. En La ferida lluminosa i els altres drames de darrera hora, un espectador irònic trobaria, com Pla, un testimoni de «la influència dels capellans en la vida general», cosa que potser no es proposava Sagarra. Des d’un altre punt de vista, tanmateix, es pot destacar el sorprenent relleu que obtenen alguns dels seus personatges, «bé per llur caràcter representatiu», «bé per l’anàlisi psicològica», «bé per llur autèntica veritat» (Jordi Carbonell). Aquestes figures, tan vives, de càlida consistència, eviten de tant en tant que l’irrealisme i la superficialitat predominants malmetin del tot les tumultuoses possibilitats teatrals de Sagarra.





32. Les traduccions





Clàssics i moderns


La necessitat d’incorporar al català obres estrangeres de tota mena es fa més conscient, a mesura que avança el segle. A les raons «tàctiques» i «materials» que ja van ser determinants duran el Modernisme, s’hi agrega, ara, aquesta «consciència» que té per estímul fonamental una profunda meditació sobre l’irregular procés històric de la cultura catalana. La idea és clara. El català deixava de tenir un conreu normal en despuntar el Renaixement, i es perd la gran, la immensa experiència intel·lectual que el Renaixement significa. El llatí i el castellà passen a ser, aleshores, el vehicle lingüístic en què s’expressa tot el que respon a l’esperit de l’Humanisme, als Països Catalans. «Bernat Metge, Ausiàs March, Jaume Roig són les més grans aproximacions que tinguérem a la perfecció clàssica», escriu Carles Cardó; «una generació més, i la meravella hauria estat acomplerta». «Un Tirant lo Blanc i un Roís de Corella bé anunciaven almenys un Ariosto», corrobora Carles Riba. Però aquella «generació» esperada canvià d’idioma, i ni tan sols produeix un trist Ariosto. El Noucentisme, classicistitzant, suggereix d’anar a cercar un remei en els clàssics de l’Antiguitat, en els «clàssics» en general. I Riba propugna de suplir el defecte amb una dosi massiva d’«humanitats»: «no amb unes soles humanitats greco-llatines, sinó també amb unes novíssimes humanitats, que abracessin les irrenunciables adquisicions del Quatrecents al Noucents». En altres paraules: es tractava de donar un contingut de «cultura viva» —acadèmica i actual— a les lletres catalanes, que, des del 1833, s’havien mogut entre la improvisació i el mimetisme.

Les traduccions en seran la solució. Parlant «en català», els autors més insignes de tots els segles i de tots els països s’havien de convertir en fonament i nervi del clima cultural autòcton, que així es refaria de la Decadència i es posaria al nivell de qualsevol altra literatura europea. Ara es tradueix, no solament per l’estratègic propòsit de decorar l’idioma amb ajudes glorioses, ni perquè el lector indígena tingui al seu abast i en la seva llengua un màxim repertori de llibres, sinó també perquè la mateixa cultura catalana, entesa com un tot orgànic, rebi la saba nutrícia d’una tradició que els atzars de la Història li escamotejaren. «L’hora actual de Catalunya és, en gran mesura, l’hora de les traduccions», deia Cardó. S’imposava aquest esforç si es volia que la restauració literària fos realment consistent. D’altra banda, les traduccions oferien una possibilitat «tècnica» no gens menyspreable, en la situació literària de la Catalunya d’aleshores. El treball de traduir, i de traduir amb rigor, obligava a plantejar i, naturalment, a resoldre nombrosos problemes lingüístics i estilístics que l’escriptura original podia molt bé eludir. L’idioma literari s’enriquia amb aquest exercici, i la perícia dels escriptors augmentava, o, si més no, es posava a prova amb resultats avantatjosos.





La figura habitual de l’escriptor-traductor


I els traductors en qüestió es reclutaven, naturalment, entre els literats «consagrats» o en vies de «consagració». Les traduccions són —en qualsevol literatura «normal»— un subproducte literari, de major o menor categoria, però només excepcionalment vinculat a l’escriptor «creador». Les editorials compten amb plantilles de traductors feiners, admirables, fins i tot dignes de menció per la crítica o per l’historiador de la literatura: no és freqüent, en canvi, que l’escriptor capaç d’obra original perdi temps i ocasions a traduir. Als Països Catalans esdevé gairebé tot el contrari. Pràcticament no hi existeix el traductor subaltern, d’ofici. Són les millors plomes indígenes que s’apliquen a la tasca de passar al català els textos més conspicus de les altres llengües. Així s’havia esdevingut en l’etapa del Modernisme, i ja hem evocat com a traductors Maragall, Ruyra, Fabra, Rusiñol. Ara, en una ressenya de traductors hauríem de reiterar la majoria dels noms de primera fila que han sortit al llarg d’aquest període: de Josep Carner a Andreu Nin, de Miquel Llor a Carles Riba, de Carles Cardó a Marià Manent, de Joan Crexells a Josep M. de Sagarra, de Joan Oliver a Ferran Soldevila, de Llorenç Villalonga a Martínez Ferrando. Això no ha variat després i fins i tot s’ha estès a gèneres literàriament poc apreciats: les més trivials novel·les policíaques són traduïdes, avui, per escriptors coneguts. El cas no té equivalents en altres latituds. Indubtablement, en última instància, ha d’explicar-se també per raons econòmiques: la professionalització del literat, als Països Catalans, imposa aquesta servitud. Però és evident que hi intervenen factors menys «interessats»: l’amor a la llengua i la responsabilitat de l’escriptor davant la cultura del seu poble.





Traductors i traduccions insignes


Entre les aportacions fonamentals cal citar, de seguida, les versions de la Bíblia i, sobretot, les dels clàssics grecs i llatins, que vénen a constituir el fons d’«humanitats» en l’accepció tradicional. Ja hem fet referència a les dues institucions que se n’encarregaren, protegides pel mecenatge de Francesc Cambó: la Fundació Bíblica Catalana i la Fundació Bernat Metge. Un dels animadors de la primera va ser Carles Cardó, el qual, sol o en col·laboració, traduí set dels quinze volums que formen aquesta edició de les Escriptures. Es tracta d’una traducció més aviat «literària», per bé que no exempta de rigor filològic. Major interès científic té, però, la Bíblia de Montserrat, de dom Bonaventura M. Ubach i els seus col·laboradors, que també ha quedat al·ludida en alguna pàgina anterior. Una tercera versió, incompleta, cenyida a la Vulgata i sense més pretensió que la de la divulgació religiosa, és la del Foment de Pietat Catalana. La Fundació Bernat Metge, dirigida successivament per Joan Estelrich i per Carles Riba, s’especialitza en els clàssics de l’Antiguitat greco-romana. Hi han col·laborat, entre altres, Joaquim Balcells, Manuel de Montoliu, Carles Riba, Joan Estelrich, Llorenç Riber, Carles Cardó, Joan Crexells, Marçal Olivar, Miquel Ferrà, J. Farran i Mayoral, Salvador Galmés, Ferran Soldevila, Guillem Colom, etc. Les versions, en general, posseeixen una alta qualitat literària, com ja fa preveure el prestigi dels qui les fan. La seva solvència científica, no sempre segura en els primers anys d’existència de la Fundació, s’aferma amb el temps, i la Bernat Metge ha esdevingut una vertadera escola d’humanistes de mèrit reconegut.

Consideració especial, encomiàstica, demana Carles Riba com a traductor de clàssics. Per a la Bernat Metge, Riba donà la versió íntegra de les Vides paral·leles de Plutarc, dels textos socràtics de Xenofont, i de les tragèdies d’Èsquil i de Sòfocles. El 1919, havia publicat una versió en vers de l’Odissea que, aleshores, va ser rebuda amb elogi unànime per la crítica. Anys després, insatisfet d’aquest treball, Riba torna sobre el poema homèric, i n’escriu una segona versió, també en vers, que apareix el 1948. Entre totes dues Odissees hi ha molta maduresa d’humanista i molta experiència poètica —«i més encara experiència humana, en general»—: potser la primera té una diafanitat i una senzillesa d’expressió superiors; l’altra, amb tot, és el cim insuperable i el resultat tenaç de tota una vida dedicada als estudis clàssics i a la creació literària, i constitueix, sense cap mena de dubte, un dels productes més insignes de les lletres catalanes contemporànies. La dificultat «poètica» que se li plantejava amb major agudesa era la de trobar un «equivalent» català del metre grec de l’original, de manera que conservés el «moviment» de l’estil homèric. Riba vol crear un «hexàmetre» català que, salvant les distàncies, recordi l’hexàmetre del poema homèric. I malda per conferir-li una plenitud «sonora» —«tota poesia…, és en la veu»—, que no traís el sentit de l’èpica antiga, «el caràcter de poesia per a ésser recitada». Amb les tragèdies de Sòfocles, el poeta realitzà una tasca semblant. Després de la seva versió en prosa per a la Bernat Metge, Carles Riba en publicà —1951— una altra en vers, la qual és igualment una obra mestra.

Les traduccions poètiques —de poesia i en vers— són abundants, a part les de Riba, que, a més de les mencionades, en féu de dos poetes més: Hölderlin i Kavafis. La que Llorenç Riber realitzi de l’Eneida ja queda consignada. Un altre mallorquí, Guillem Colom, dóna la seva versió d’Els Lusíades de Camôes, amb l’ajuda de Miquel Dolç, i, sol, de l’Evangelina de Longfellow. Un tercer poeta de l’Escola Mallorquina, Miquel Forteza, publicà, el 1960, Rosa dels vents, volum miscel·lani que enclou poemes francesos, anglesos i castellans pulcrament traduïts: el virtuosisme de fidelitat formal —les mateixes rimes anteriors i fins i tot el mateix consonant— amb què Forteza ha traduït El corb de Poe no té paral·lel en cap altra llengua. Com tampoc no en té la traducció de La Divina Comèdia de Josep M. de Sagarra. La subjecció a l’hendecasíl·lab i al tercet de l’original dantesc era un escull incommensurable, que només un poeta de la fabulosa habilitat «tècnica» de Sagarra podia salvar sense perjudici de la fidelitat al contingut. De les «interpretacions» de poesia xinesa que van escriure Josep Carner —Lluna i llanterna— i Marià Manent —L’aire daurat i Com un núvol lleuger—, també n’hem donat notícia. Marià Manent, encara, ha traduït un considerable aplec de poesia anglosaxona, del qual és un notable mostrari la seva antologia Poesia anglesa i nord-americana. Tot el poder de suggestió i l’alada musicalitat que sol caracteritzar el vers de llengua anglesa troba en l’art i en el català irisat de Manent una correspondència de prodigiosos efectes. Josep M. López-Picó, en Exercicis de geografia lírica, assaja versions lliures d’uns quants poetes anglesos, i Carme Monturiol publica el 1928 una bona traducció del Sonets de Shakespeare. Tomàs Garcés tradueix poetes italians i gallecs. La ressenya es faria inacabable.

Més encara ho seria la de traduccions en prosa. Les que amb el seu nom o amb diversos pseudònims publicà el poeta Josep Carner són, elles soles, un bloc ja d’extraordinària importància. Carner ha traduït Defoe, Mark Twain, Andersen, George Elliot, Erkmann-Chatrian, Villiers de l’Isle Adam, Selma Lagenöf, Musset, Arnold Bennet, Dickens. Els Dickens de Carner —la Cançó nadalenca, el Pickwick, el Pip, el David Copperfield— són memorables per la seva inexhaurible opulència idiomàtica i per la subtilesa amb què trasllada la ironia i la tendresa de l’original. Carles Riba tradueix Poe, Gògol, Walter Scott, Keller, Hoffmann, Bernardin de Saint Pierre, Sienkiewicz. Carles Soldevila fa versions de Voltaire, d’Anatole France; Miquel Llor, de Giovanni Verga, d’André Gide, d’Alberto Moravia; C. A. Jordana, de Thomas Hardy, de Mark Twain, de Stevenson, de Meredith, de Virginia Woolf; Marià Manent, de Walter Pater, de Rudyard Kipling; Farran i Mayoral, de Swift, de Fontenelle, de Goldsmith, de Merimée; Andreu Nin, de Tolstoi, de Dostoievski, de Pilniak, de Txèkhov, de Jules Vallès, de Trotski; Martínez Ferrando, de Schnitzler, de Kleist, de Stefan Zweig; Bofill i Ferro, d’August Strindberg, de Marcel Proust; Agustí Esclasans, de Victor Hugo, de Baudelaire, de Max Berbohm; Joan Oliver, de Jules Supervielle, d’Elsa Morante; Ferran Soldevila, d’André Maurois; Tomàs Garcés, de Louis Hémon; J. F. Ràfols, de Francis Jammes; Jacint M. Mustieles, de Jerome K. Jerome; Llorenç Villalonga, del príncep de Lampedusa —justament Il Gatopardo—; Ramon Vinyes, de Balzac; Domènec Guansé, de Balzac, de Maupassant; Carles Rahola, de Jean Tharaud; etc. Durant cinquanta anys, escriptors i editorials han realitzat en aquest domini un coratjós i positiu esforç, que es continua fins avui. La «normalització» cultural de la llengua catalana guanya amb això posicions definitives.

També es feren, és clar, traduccions «per al» teatre. En part, aquest «per al» era real, i les peces traduïdes es destinaven a la representació. En altres casos, la finalitat primera era «literària». Tal és el cas, naturalment, dels dramaturgs de l’Antiguitat, que només excepcionalment arribaven a l’escena. Les traduccions de Shakespeare —tan abundants ja en el període anterior: Morera Galícia, Cebrià de Montoliu, Alfons Maseras, etc.— es repeteixen i se succeeixen menys en el teatre que en el llibre. Traduïren Shakespeare, en aquest període, Josep Carner, Carles Capdevila, J. Farran i Mayoral, Joan Puig i Ferreter, Carme Monturiol. C. A. Jordana emprengué una versió completa de Shakespeare, que quedà molt avançada en la seva publicació (1930-1936). No era potser Jordana —prosista correcte, fred, impàvid— el traductor més adequat que Shakespeare podia trobar en llengua catalana, sinó Josep M. de Sagarra. Sagarra traduí una gran part del teatre shakespearià, i ho féu amb una fidelitat «retòrica», ja que no literal, que Jordana no podia permetre’s. El llenguatge bigarrat de Sagarra i la seva increïble facilitat de versificador rendeixen aquí bona collita. Sagarra va escriure algunes «adaptacions» de comèdies famoses —El senyor Perramon ho és de L’avar de Molière, El fiscal Recasens, no és d’El casament de Gògol—, lliurement manipulades, que aconseguiren gran èxit de públic. Joan Oliver tradueix i adapta obres de tota mena: des del Pigmalió de Bernard Shaw fins a L’òpera de tres rals de Brecht, des d’alguns textos de Molière i de Goldoni fins a Tot esperant Godot de Samuel Beckett. També són dignes de menció les versions que d’altres obres de G. B. Shaw va fer el novel·lista i periodista Carles Capdevila (Barcelona, 1879-1938), traductor també de Guerra i Pau de Tolstoi.





33. La ciència i l’erudició





Ciència «en català»


En els plans de restauració cultural que per al Principat imaginà Prat de la Riba, es procurava un lloc distingit al foment de les ciències. Des dels primers temps, l’Institut d’Estudis Catalans hi va dedicar una Secció que, a través de les seves filials i de les seves publicacions, aglutinà tots els elements indígenes que podien contribuir eficaçment en aquest camp. La «cultura catalana» que es pretenia articular hauria estat perillosament coixa, si s’hagués restringit a les disciplines humanístiques i a la literatura. Les perspectives no eren gaire optimistes, ja que es partia pràcticament del no-res. Però la conjuntura també presentava una cara engrescadora. La ciència que es tractava d’estimular s’unia al moviment total de la recuperació idiomàtica, i volia ser ciència escrita «en català». Només des d’aquest angle ens correspon d’introduir-la en el present estudi. Importants o no en una valoració definitivament objectiva, els treballs científics que es produïren a Catalunya durant el primer terç del segle XX —els únics que ací es produeixen— es publiquen, generalment, redactats en la llengua autòctona. Així, les sèries de la Societat de Biologia, que dirigeix August Pi i Sunyer; així, els Cursos de Física i de Matemàtiques que orienta E. Terradas; així, els llibres de la Institució Catalana d’Història Natural; així, les monografies del Servei Meteorològic de Catalunya i de l’Estació Aerològica de Barcelona a càrrec d’Eduard Fontserè; així, els Arxius, els Anuaris i les Memòries de la corporació i de totes les seves seccions.

No caldrà insistir en la importància que tot això tingué. Suposava per a l’idioma, en primer terme, la plena adaptació a les normals exigències de tota llengua «culta»: el vocabulari científic, que des de l’Edat Mitjana a penes havia tingut ocasió de posar-se al dia, dóna un extraordinari pas cap a la seva total estructuració. El català, en cent anys escassos havia passat, de dialecte de pagesos i menestrals, a idioma de poetes i novel·listes: ara aconseguia ser el llenguatge d’homes de ciència. A més, hi havia el poderós problema polític —amb totes les conseqüències psicològiques inherents, de cara al poble— d’arrodonir l’aparença d’«autonomia» cultural, que tan important era per a tirar endavant. I, finalment, és indiscutible que, de tota manera, la poca o molta ciència que es feia en català constituïa, per ella mateixa, i independentment de la seva projecció diguem-ne «internacional», una aportació seriosa, la primera des de feia molt de temps, a promoure un arrelament conscient dels estudis científics als Països Catalans. La mediocritat, el provincianisme i la manca de mitjans que caracteritzava la vida acadèmica i universitària d’Espanya, i que venien heretats del segle anterior, eren una rèmora angoixant per al desenvolupament material i intel·lectual de Catalunya i un llast evident per al propòsit noucentista de situar Catalunya al nivell de l’Europa occidental, que era el seu model. Tot i la indubtable modèstia del seu abast, la ciència «catalana» representa una victòria imponent sobre la deixadesa, sobre el buit, sobre la inèpcia. La Universitat Autònoma de Barcelona, estatuïda el 1933, obria el solc d’una «regularitat» institucional francament sanejada.





Sobre els erudits


L’erudició, per contra, tenia ja una plataforma. La tradició historiogràfica no s’havia estroncat des del segle XVIII, i la Renaixença la «nacionalitzà» amb una boirosa i ingènua sensació de «fer pàtria». Ja hem vist com els mètodes es clarificaren i es feren més responsables cap a la fi del XIX: el magisteri d’Antoni Rubió i Lluch, continuador de Milà i Fontanals, imprimí a la investigació històrica catalana una direcció ja plenament «científica». Naturalment, era impossible que desaparegués, de la nit al dia, la tara «nacionalista» en els criteris i en les il·lusions dels erudits catalans formats a la primeria del XX. De fet, tota la historiografia europea de l’època —la d’Espanya, la de França, la d’Alemanya, la d’Itàlia— es caracteritza per un nacionalisme desvergonyit o murri, però militant. La catalana no en podia ser una excepció. Més encara: la catalana tenia motius, si no raons, per a saber-ho amb una major honestedat. En darrer terme, els historiadors catalans, quan exhumen les grandeses i les misèries del passat local, no fan més que participar amb les seves armes en l’onada de reivindicació que es generalitzava en la vida col·lectiva dels Països Catalans d’aleshores. Jordi Rubió, en referir-se al grup de la seva generació —alumnes del seu pare, Rubió i Lluch: Ramon d’Abadal, Lluís Nicolau d’Olwer, Ferran Valls i Taberner, etc.—, descriu el fons d’agitació emotiva que els marcà des d’un principi: «no éramos políticos y no creo que en aquellos días pensase en serlo nadie de nuestro grupo. Pero todos vivíamos adscritos a una zona radical en el catalanismo de la cultura (la movilización de las musas, como decía mi padre)». Aquest brot «radical» els portava a remenar arxius, a desenterrar manuscrits, a analitzar institucions jurídiques antigues, a indagar entre les pedres seculars, per descobrir-hi la vera efigies d’una Catalunya dramàticament frustrada i alhora esperançadament jove. El seu «nacionalisme» no té, en efecte, la virulència del dels romàntics, però és, encara, un nervi actiu.





Jordi Rubió i algú més


El capítol de la història literària —el més directament enllaçat amb la lliçó de Rubió i Lluch— compta amb aportacions magnífiques. La de major volum i importància és la de Jordi Rubió i Balaguer (Barcelona, 1887). Escampada en múltiples revistes i publicacions nacionals i internacionals de l’especialitat, abraça l’estudi monogràfic dels més diversos aspectes de la literatura catalana anterior a la Renaixença. En molts punts, les indagacions i les interpretacions de Jordi Rubió són d’una novetat il·luminadora. Ha dedicat pàgines penetrants, carregades de dades desconegudes o d’anàlisi perspicaç, a Ramon Llull, a l’humanisme medieval, a Anselm Turmeda, a Eiximenis, etc., i ha tret a la llum textos i documents d’extraordinari interès.

Una petita part dels seus treballs esparsos ha estat aplegada en volum: De l’Edat Mitjana al Renaixement (1964), La cultura catalana del Renaixement a la decadència (1964). I la seva Literatura catalana, que forma part de la Historia general de las literaturas hispánicas és, indubtablement, la síntesi més densa i completa de què disposem sobre la tradició literària autòctona dels Països Catalans: síntesi en la qual Rubió i Balaguer posa a contribució una extraordinària quantitat de notícies i de suggestions inèdites, d’irrevocable utilitat. Rubió ha concedit una clarivident preferència a la dilucidació de problemes històrico-culturals d’aspecte secundari. Per a ell, la literatura no són únicament les grans figures i les grans obres, i encara aquestes només les entén inserides en un corrent general més complex i profund. «Allò que més cercava de saber posar en relleu», confessa, «eren actituds vitals sorgides, inconscientment a vegades, en les manifestacions culturals, actuacions més aviat anònimes i col·lectives que no pas d’un home, superior o no, pres individualment». «Em mou una ingènua curiositat d’explorar els estímuls de la vida de la cultura», agrega. I a la recerca d’aquests «estímuls», no sempre «culturals», que han d’explicar o d’ajudar a explicar una obra, un autor, una tendència, Rubió i Balaguer hi aboca tota la seva pacient sagacitat. La «literatura» es converteix, sota la seva mirada d’historiador, en una realitat orgànica, en un fet viu: «la successió dels alts i baixos de les aventures d’un poble».

De Lluís Nicolau d’Olwer, cal citar els seus estudis Sobre les fonts catalanes del «Tirant lo Blanc» (1907), Fèlix, bisbe d’Urgell, i l’adopcionisme en els dominis francs (1909), L’escola poètica de Ripoll en els segles X-XIII (1920), Del diàleg en la poesia medieval catalana (1920), L’expansió de Catalunya a la Mediterrània oriental (1926), Paisatges de la nostra història (1929), etc. Després del 1939, a l’exili, es dedicà a l’estudi de la personalitat del filòsof Abelard i al dels historiadors espanyols d’Índies. Un breu manual seu, del 1917, Literatura catalana. Perspectiva general, reelaborat posteriorment i publicat el 1927 amb el títol de Resum de literatura catalana, ha estat fins ara una insubstituïble visió panoràmica de la història literària local. Nicolau d’Olwer publicà, també, dos volums de l’Epistolari de Milà i Fontanals (1922).

Ramon d’Alòs-Moner (Barcelona, 1885-1939) dedicà amplis estudis a la bibliografia lul·liana, a l’humanisme medieval, a Arnau de Vilanova, etc. Dels erudits de la generació següent, però encara vinculats a l’escola de Rubió i Lluch, citarem Josep M. de Casacuberta (Barcelona, 1897), Marçal Olivar (Barcelona, 1900), i Pere Bohigas (Vilafranca del Penedès, 1901). Pere Bohigas ha inventariat els manuscrits catalans existents a les biblioteques europees, ha estudiat la pintoresca literatura profètica de l’Edat Mitjana catalana i els textos cavallerescos, i ha editat les poesies d’Ausiàs March entre més coses. Marçal Olivar —traductor de Plini, d’Apuleu, de Plaute— publicà diverses monografies sobre Andreu Febrer, Bernat Metge, la prosa de la cancelleria, etc. Josep M. de Casacuberta és autor de nombrosos treballs sobre els escriptors de la Renaixença, i fundà i dirigeix l’Editorial Barcino, que té col·leccions dedicades a la publicació sistemàtica de clàssics catalans —Els Nostres Clàssics— i a estudis literaris especialitzats —Biblioteca Verdagueriana, Biblioteca Renaixença, etc.—, que tant han contribuït al coneixement de la literatura nacional. La intervenció callada de Casacuberta en el treball d’altres erudits és, potser, un esforç que mai no serà possible d’apreciar, i segurament, un dels més fecunds de la seva complexa labor.





La història política


La Història nacional de Catalunya, d’Antoni Rovira i Virgili, i la Història de Catalunya, de Ferran Soldevila, són dues grans summes de tot el que s’havia produït fins al moment en els estudis històrics, referent als Països Catalans. La Renaixença havia tingut —en castellà, per cert— les seves Historias de Cataluña: la de Víctor Balaguer (1860-1863), inflamada i eloqüent; la d’Antoni de Bofarull (1876 1878), una mica més elaborada; la d’Antoni Aulèstia i Pijoan (1887-1889), ja bastant rigorosa. Amb el nou segle s’afinen els mètodes. Els sets volums —grans i grossos— de la Història de Rovira i Virgili, publicats entre el 1922 i el 1934, ja pretenen allunyar-se de la intenció «apologètica» i de les altres deformacions romàntiques. Però, per a Rovira, la història és encara un instrument polític: tracta de descriure «el descabdellament, en el temps i en l’espai, de la vida d’un poble amb personalitat pròpia», mogut per una «ànima», en la qual veu «la causa pregona i constant dels fets històrics transcendents i el senyal comú dels homes que els han realitzat», i es proposa de definir i d’aïllar els «moments verament nacionals, tradicionals» i els «moments descaracteritzats, anacionals o antinacionals» que se succeeixen en el curs d’aquesta «vida» multisecular del poble. En determinats capítols de l’obra, la prevenció nacionalista es fa patent. L’obra, com diu Abadal, «revela, en general, un autor ben intel·ligent i traeix sovint l’aficionat».

Més breu, però també més científica, la Història de Ferran Soldevila surt de les premses en tres volums del 1934 al 1935. És la millor visió de conjunt del passat català que s’hagi escrit. Soldevila, igual que Rovira, distant de la intoxicació «apologètica», tampoc no deixa d’involucrar-se en una problemàtica de fons polèmic. «Començada aquesta obra en plena coacció dictatorial, prosseguida enmig de les vicissituds de les nostres lluites internes», diu ell mateix, «puc dir que he patit Catalunya alhora en el seu passat i en el seu present. Sovint aquell m’ha fet comprendre aquest; sovint, però, també, les nostres febleses i les nostres discòrdies actuals m’han aclarit, amb una llum que en va cercaria en els fets remots, les nostres llunyanes fallides».

D’altres erudits, amb formació diferent o amb temes diferents, han de completar aquesta relació. Ja hem mencionat l’obra de J. S. Pons sobre els avatars de les lletres catalanes al Rosselló durant els segles XVII i XVIII. També queden referenciats els treballs d’història de l’art de Joaquim Folch i Torres. La musicologia catalana, que havia inaugurat Felip Pedrell (Tortosa, 1841-Barcelona, 1922), té un bon continuador en Higini Anglès (Maspujols, 1888-Roma, 1969), autor de La música a Catalunya fins al segle XIII (1931) i d’importants estudis sobre Brudieu, Joan Pujol, Joan Baptista Cabanilles, Antoni Soler, etc. Josep Maria Millàs i Vallicrosa (Santa Coloma de Farners, 1897-Barcelona, 1970), expert orientalista, inicià la publicació d’un ambiciós Assaig d’Història de les idees físiques i matemàtiques a la Catalunya medieval (1931), i traduí diverses obres científiques escrites en hebreu per jueus catalans de l’Edat Mitjana. Particularment dedicat a la història del dret, Ferran Valls i Taberner (Barcelona, 1888-1942) deixà nombroses monografies relatives a l’origen i l’evolució de les institucions jurídiques. Edità el Consolat de Mar (1930-33) i d’altres textos legals antics. Valls i Taberner, fins al 1936, pertanyé al catalanisme conservador, i en defensa de la seva política va escriure una gran quantitat d’articles periodístics: els seus llibres Paraules del moment (1930), Per la nostra cultura (1930), En les hores confuses (1934), reprodueixen part d’aquests escrits combatius. En Matisos d’història i de llegenda (1932) s’ocupa de diversos problemes historiogràfics locals. En l’edició de les seves Obres (1952-1961), un volum inclou diversos treballs d’història política i cultural, i en col·laboració amb Ferran Soldevila va publicar una Història de Catalunya (1922-23) de caràcter didàctic, elemental, però eficient.

Al costat d’aquests investigadors, molts d’altres, de menor bibliografia o d’objectius més reduïts, exigirien de ser ressenyats ací, si l’espai ho permetés, per a dibuixar un panorama aproximat de l’erudició projectada sobre fets de cultura. Hem de renunciar a referir-nos-hi amb detall. No podem ometre, però, uns quants noms singularment importants. Com el de Ramon d’Abadal i de Vinyals (Vic, 1888-Barcelona, 1970). Abadal s’especialitzà en estudis de l’alta Edat Mitjana, i en són el fruit la monumental Catalunya carolíngia (1926-1955), L’abat Oliva, bisbe de Vic, i la seva època (1948), Els primers comtes catalans (1958) i molts altres treballs, en gran part aplegats en Dels visigots als catalans (1969-70). I com el d’Agustí Duran i Sanpere (Cervera, 1887). Duran i Sanpere es dedica a la història de l’art i a la investigació del passat barceloní; d’entre les seves obres cal esmentar Els retaules de pedra (1934). J. E. Martínez Ferrando —de qui hem citat ja algunes biografies de personatges reials del segle XIV— és un especialista en el regnat de Jaume II. Ferran Soldevila ho és del de Pere el Gran —la seva obra magna, de caire monogràfic, és Pere el Gran (1950-1962)—: Soldevila ha publicat, també, La Reina Maria, muller del Magnànim (1928), Recerques i comentaris (1929), Les dones en la nostra història (1936), Barcelona sense universitat (1938). Manuel Reventós (Barcelona, 1889-1942), traductor de Novalis, de Goethe —el Goetz de Berlichingen— i de John Sidney, economista i polític liberal, és autor d’un breu resum sobre La política internacional contemporània 1848-1900 (1918) i d’Els moviments socials a Barcelona el segle XIX (1926), primer assaig d’història de la lluita obrera a Catalunya. Reventós va escriure també unes Notes sobre el diner espanyol en el segle XIX, que aparegueren a la Revista de Catalunya. Al costat dels estudis d’història, caldria reportar-ne d’altres: els arqueològics, renovats per Pere Bosch i Gimpera (Barcelona, 1891-Mèxic, 1974); els de geografia, que Pau Vila (Sabadell, 1881) encarrilà cap a un major tecnicisme; els d’etnografia i folklore, amb les contribucions d’Aureli Capmany (Barcelona, 1868-1954), Antoni Griera (Sant Bartomeu del Grau, 1887-Castellar del Vallés 1972), Joan Amades (Barcelona, 1890-1959). Però les obres d’aquests estudiosos tenen una projecció literària més aviat escassa, i excedeixen la nostra competència.





III. Uns anys decisius


(1931-1961)





1. Història i literatura





Potser mai com en els anys que van del 1931 al 1961 no s’ha pogut veure amb tanta claredat fins a quin punt la pervivència de la literatura catalana depenia de factors extraliteraris: concretament, de factors polítics. Com que, per una sèrie de raons òbvies, l’idioma quedava involucrat de manera irreversible en el plet nacionalista, havia de compartir-ne el destí atzarós. Els alts i baixos de la pugna en tràmit havien de repercutir profundament en la «literatura»: no en la seva qualitat, naturalment, però sí en les seves perspectives d’estabilitat social. Per a sobreviure sense angúnies, la literatura catalana necessitava que la seva llengua —el seu suport— aconseguís les posicions elementals d’un idioma oficial: l’ensenyament públic en els diversos graus, l’Administració, totes rutines importants d’una societat. Només així podria guanyar-se una assistència col·lectiva regular i àmplia. Sense aquesta premissa, quedava condemnada a ser un fenomen minoritari i sense viabilitat; amb uns resultats potser insignes, des del punt de vista de la creació intel·lectual, però amb un futur precari. Pel cantó català, doncs, el programa era inequívoc. Les resistències que s’hi hagueren d’afrontar no foren, precisament, massa vulnerables. Ni es limitaren a «resistir», com ho demostraren, després, els esdeveniments.





Abans i després de la guerra


La situació, durant la Dictadura, ja deixava plantejat el problema en termes de rancúnia i de violència. Com a reacció natural a les repressions d’aquell règim, així que va caure, esclatà una efusiva onada «catalanista», que desbordava el marc dels partits polítics. Quan, proclamada la segona República Espanyola, es plebiscità el projecte d’Estatut d’autonomia per a la regió del Principat, una aclaparadora majoria electoral manifestava netament el to del moment. L’Estatut de Catalunya va ser aprovat pel parlament espanyol, el 9 de setembre de 1932. Amb retards i amb retalls. Sigui com sigui, aquest text constitucional proclamava la cooficialitat de la llengua catalana en el territori del Principat, i concedia a la Generalitat certs drets en matèria escolar i universitària que, en última instància, garantien la consolidació de l’idioma (articles segon i setè). Es tractava de concessions modestes, al cap i a la fi. Paral·lelament, l’efervescència civil arribava a prendre un cert increment al País Valencià i a les Illes, i també per a aquestes regions s’estudiaren alguns projectes d’Estatut autonòmic, que no passaren d’intents. Tot això contribuïa a establir unes condicions materials relativament propícies al desenvolupament cultural monolingüe. Al Principat, les institucions de tipus científic i literari que s’havien fundat a l’època de la Mancomunitat i que la Dictadura cancel·là, reemprengueren les seves activitats, ara ja amb més facilitats, sota el patrocini de la Generalitat, i se n’erigiren de noves.

Pot afirmar-se, per tant, que a partir del 1931 la literatura catalana començava a comptar amb un principi de «normalitat» social. Havien desaparegut alguns entrebancs, i es disposava d’un encoratjador repertori d’oportunitats. Els obstacles i les deficiències eren encara molts, perquè el bilingüisme continuava sent un fet penós i perquè no poques rèmores heretades s’hi interferien insidiosament. Amb tot, l’avanç va ser considerable. La crisi del 6 d’octubre de 1934 no hi arribà a influir. En esclatar la guerra del 1936, el progrés no s’atura. Tot i que la conjuntura revolucionària distava de ser favorable, i malgrat que aleshores van fer sentir el seu enorme pes polític alguns sectors proletaris no catalanistes, i fins i tot no catalanitzats, el Govern de la Generalitat mantingué i amplià els seus esforços de reconstrucció cultural. D’aquests anys data la Institució de les Lletres Catalanes. I a València, on la Diputació Provincial és substituïda per un Consell Provincial —gens autonòmic, d’altra banda—, es crea, el 1937, l’Institut d’Estudis Valencians, que adoptava el català com idioma exclusiu de les seves publicacions. Tal és el clima general de la curta dècada que succeeix la Dictadura.

I cal destacar que fou, justament, en aquesta dècada que creixen o s’eduquen els escriptors nascuts entre el 1901 i el 1921. Són les generacions que s’estrenen en la confiança que el país guanyava la salut cultural definitiva. La idea de «normalitat» ja no era per a ells una il·lusió o una hipòtesi, sinó una empresa en marxa, i fins i tot una realitat palpable. Per això, més tard, en produir-se la desfeta, van ser els homes d’aquesta etapa els que més asprament patiren els efectes de la convulsió. El conflicte els agafà en plena joventut, potser en l’adolescència, i són, per tant, unes típiques «generacions perdudes», que la guerra privà de cohesionar: o unes generacions, a les quals, de cop i volta, els ha arrabassat tot allò que constituïa el seu món intel·lectual, i l’idioma, en primer lloc.

La col·lisió del 1936 hagué de significar, en bona part, un atac al nacionalisme català, i, tal com funcionaven les coses, era impossible de no combatre la llengua quan es pretenia ofegar el nacionalisme. L’ofensiva contra el català, de més a més, tenia motivacions menys circumstancials, i s’originava en una tradició assimilista certificada a través dels règims i de les ideologies més diversos. En el moment decisiu, de totes les terres catalanes, només l’illa de Mallorca quedà fora de la jurisdicció republicana: La Nostra Terra i la resta de publicacions vernacles, periòdiques o no, que s’hi editaven, van interrompre’s. La mateixa sort esperava a les activitats culturals catalanes a la Península. El 5 d’abril de 1938 era derogat l’Estatut de Catalunya, i amb això l’idioma perdia el seu caràcter oficial. De fet, però, les pèrdues eren molt superiors. No es tornava a la situació pre-estatutària, sinó que s’hi introduïen interdiccions sense precedents, les quals equivalien, en la pràctica, a mediatitzar les manifestacions literàries «públiques» en català. N’és eliminat l’ensenyament a les escoles, són clausurades les institucions culturals anteriors, no s’autoritza ni una sola revista ni un sol diari en català. El desmantellament és total. Durant quatre o cinc anys no es publica un sol llibre. Els escriptors es veuen privats de tot contacte amb els seus lectors, i es refugien en les catacumbes de les tertúlies i dels salons. Si alguna cosa s’edita, és en la clandestinitat i amb peu d’impremta fals: aquests papers, com és lògic, tenien tirades molt petites i només circulaven entre grups d’iniciats. De fet, la literatura catalana, en els primers temps de la postguerra, no compta amb altres lectors que els mateixos literats. La seva projecció social fou arrasada. L’absència voluntària o involuntària de nombrosos escriptors, que fugiren de Catalunya en els dies de la derrota, acabava d’agreujar el desastre.

La crisi del 1936 va ser, a Catalunya, particularment complexa. Per a aclarir-la, no n’hi ha prou amb apel·lar als antagonismes genèrics que solen ser adduïts en tractar del cas espanyol: «dretes» contra «esquerres», «catòlics» contra «laïcitzants», «burgesia» contra «proletariat», etc. Aquests antagonismes existien també a Catalunya, i no menys aguditzats que a la resta de la Península. Però sobre el seu conjunt, i embolicant-ho més, es projectava el problema nacional. Per això, en esclatar la guerra, els bàndols bel·ligerants no podien ser, entre catalans, tan definits ni tan homogenis com en altres llocs. No tot Catalunya era catalanista, és clar, però el Catalanisme que havia aconseguit amb la República l’Estatut d’Autonomia havia de decantar-se inexorablement cap al cantó republicà. I així va ser, en els partits d’esquerra i de centre que enquadraven la petita burgesia i alguns sectors de la classe obrera i dels camperols. El Catalanisme conservador, que aplegava l’alta burgesia i alguna zona de la burgesia mitjana, temia, però, la perspectiva revolucionària —i no era un temor gratuït—, i s’inclinaren a posposar el nacionalisme a l’interès de classe. La Lliga i els seus homes havien fet la mateixa tria en més d’una ocasió: el 1909, amb la Setmana Tràgica; el 1917, quan pactaren amb Maura; el 1923, congratulant-se de la Dictadura; el 1930, en què Ventosa i Calvell intervé en el darrer gabinet de la Monarquia; el 1934, alineant-se amb el govern central contra la Generalitat, a propòsit de la Llei de Contractes de Conreu.

Els intel·lectuals catalans són arrossegats pels esdeveniments, i hi responen d’acord amb la seva filiació política i social. I l’exili es presenta com una opció. Els escriptors vinculats a la Lliga, o convictes d’extrema dreta, s’expatriaren en començar la guerra, si trobaren l’ocasió de fer-ho. Tal és el cas de Joan Estelrich, de Ferran Valls i Taberner, de Manuel Brunet, de Josep Pla, de Josep M. de Sagarra. I, ja amb un altre esperit, fugint de la persecució religiosa, el canonge Carles Cardó es refugià a Itàlia i a Suïssa, des d’on mantingué un judici a part sobre el drama del seu país. En acabar la guerra, o abans, molts d’aquests escriptors retornaren immediatament a la Península. La resta dels literats catalans —d’esquerres, liberals centristes, demòcrates cristians— restaren al seu lloc, i continuaren el treball. «L’enfonsament de la nostra cultura va ésser anunciat com una conseqüència de l’enfonsament de valors espirituals que la revolució i la guerra havien de dur aparellat», escrivia aleshores Ferran Soldevila, «i no solament no es va produir, sinó que la nostra cultura ha persistit en la seva via». Una mostra d’aquesta persistència, sostinguda amb amplitud de mires, és la Revista de Catalunya, reapareguda el 1938, i que Lluís Nicolau d’Olwer presenta animada per un esperit obert, «sense dogmes polítics, ni socials, ni artístics». Hi col·laboraren normalment escriptors tan poc esquerrans com Jaume Bofill i Ferro, Agustí Esclasans, Josep M. Capdevila, Marià Manent, Carles Riba, Maurici Serrahima. Aquesta i d’altres publicacions similars no eren, potser, sinó un recer excepcional enmig de les angoixes del moment. Però el seu signe i la seva vocació són, realment, alliçonadors. La cultura catalana —poemes i Universitat, assaigs i conferències, traduccions i monografies— persistia en el seu camí. Només que la seva sort anava lligada a la de la guerra.

Amb la caiguda de Barcelona, tocà el torn de l’exili als intel·lectuals que havien restat amb la Generalitat. La llista dels que emigraren inclou gent de totes les generacions i de totes les tendències: Gabriel Alomar, Pous i Pagès, Pompeu Fabra, Pere Corominas, Rovira i Virgili, Serra i Moret, Bosch i Gimpera, Nicolau d’Olwer, entre els de més edat; i Riba, Soldevila, Joan Oliver, Rubió i Tudurí, Trabal, C. A. Jordana, entre els de la promoció següent; i Mercè Rodoreda, Rafael Tasis, Xavier Benguerel, Joan Sales, Pere Calders, Agustí Bartra, Riera Llorca, Ferran de Pol, Artís-Gener, entre els més joves[2]. Per un instant, semblà que Catalunya es quedava sense homes de lletres[3]. La mort sorprengué en l’exili alguns d’ells: Fabra, Puig i Ferreter, Nicolau d’Olwer, Rovira i Virgili, C. A. Jordana, Francesc Trabal, Pere Corominas, Alomar, Carner i Alexandre Plana. D’altres continuen en el seu exili. Però amb el temps, la majoria tornaren al país. Bastants dels que residien a França ho feren forçats per l’ocupació alemanya. Els que s’instal·laren a l’Amèrica llatina —Mèxic, Xile, Argentina: llocs d’asil més plàcids que la vella Europa bel·licosa— han estat els més remisos al regrés. I aquesta amarga aventura no podia deixar de tenir conseqüències literàries L’experiència mateixa de l’exili, i el contacte amb paisatges i gent nous, donaran matèria a no pocs llibres que enriquiran la temàtica de la literatura de la postguerra. Després hi insistirem.

El que té d’exemplar aquella peripècia és la resolució i la tenacitat que els escriptors refugiats posaren a continuar la seva obra en català. Van ser molts els qui, per guanyar-se la vida, hagueren d’escriure en la llengua del país adoptiu, però gairebé cap no abandonà el propi idioma com a instrument de creació. En l’aïllament, desconnectats del seu públic real i sense esperança d’arribar a ell, seguiren fidels al català. Fins i tot s’hi han revelat alguns escriptors nous, que sortiren nens encara de Catalunya i que s’educaren en un medi lingüístic estrany. Els exiliats, tanmateix, no es limitaren a escriure: aspiraven a publicar, també. Les edicions catalanes de l’estranger resultaven molt difícils, ja que la difusió i la venda posteriors es feien més que problemàtiques fora —i evidentment dins— de Catalunya. Només el Rosselló semblava una obertura «natural»: de fet, tampoc no ho era. Amb tot, algunes oportunitats se’ls presentaren. Les colònies d’emigrants, tradicionals a Amèrica, tenien butlletins i revistes, i els literats expatriats s’hi acolliren. D’altres revistes sorgiren, després, ja més decididament i ambiciosament literàries: així, a Mèxic, Lletres (1944), animada per Agustí Bartra, La Nova Revista (1946), que dirigia Avel·lí Artís, Pont Blau (1952), que inspiraven V. Riera Llorca i Ramon Fabregat, Xaloc, etc. La publicació de llibres ha estat força estimable. El 1939, la revista Catalunya, de Buenos Aires, inicià una Col·lecció de Llibres Catalans Inèdits patrocinada per l’Agrupació d’Ajut a la Cultura Catalana. Més tard, els esforços es repetiren i ampliaren. A Santiago de Xile, El Pi de les Tres Branques; a París, Editorial Albor i Edicions Ragasol; a Mèxic, Col·lecció Catalònia, Biblioteca Catalana, Col·lecció Lletres, Edicions Catalanes, Club del Llibre Català, Editorial Xaloc, etc. El 1951, i domiciliades a Perpinyà, Edicions Proa reemprengueren la Biblioteca «A tot vent» i, de seguida, l’edició d’El Pelegrí Apassionat de Puig i Ferreter.

Però l’exili era un episodi destinat a desaparèixer amb els anys. I el públic real o virtual del llibre català es trobava a l’interior: dins dels Països Catalans. És ací on els escriptors havien d’escriure i de publicar. Ja hem apuntat les difícils condicions en què això era possible. Una altra forma, doncs, de «diàspora» se’ls imposava, en el seu ofici: el bilingüisme. En realitat, tant els escriptors de l’interior com els de l’exili s’han vist obligats a ser bilingües, si han volgut viure de la ploma. Per a editorials americanes traduïren al castellà molt i molt bé C. A. Jordana i Agustí Bartra, per citar dos casos. Als Països Catalans, l’ús del castellà pels literats catalans, quan es produeix, respon fonamentalment a motius econòmics. La col·laboració periodística, necessàriament en aquest idioma, fa que Josep Pla, Carles Soldevila, Manuel Brunet, Josep M. de Sagarra, Joan Oliver, i molts més, s’hi resignin. Més estrany és que accedeixin al llibre amb una redacció original en castellà: ho han fet Pla, Carles Soldevila, Sebastià Juan Arbó, Agustí Esclasans, Joan Estelrich. Pot dir-se que tots els escriptors professionals caigueren poc o molt en el bilingüisme. Els que tenen la literatura com un exercici «de luxe», o bé obtenen els seus ingressos en activitats intel·lectuals no pròpiament lligades a la publicació d’obra personal —ensenyament, feines editorials, etc.—, poden permetre’s de mantenir-se exclusivament en l’àrea del català: J. M. López-Picó, Carles Riba, J. V. Foix, Tomàs Garcés, Maurici Serrahima, Rafael Tasis, Xavier Benguerel, Joan Sales, Ferran de Pol, Salvador Espriu, Pere Calders, Manuel de Pedrolo, etc. Pel contrari, l’abandó absolut del català com a llengua literària és més aviat insòlit.





Algunes escletxes


Un lleuger canvi s’insinua el 1943 a l’interior: la publicació de llibres és autoritzada, bé que amb restriccions. D’entrada, només hi són autoritzats uns pocs volums de poesia; després ja és tolerada la reimpressió d’obres, en prosa, d’autors més o menys consagrats. Independentment del valor literari dels llibres en qüestió, perdurava el fet restrictiu de no constituir cap «novetat» de cara al mercat. Una ullada als catàlegs de l’Editorial Selecta, que Josep M. Cruzet funda el 1946, és a dir, en el moment inicial d’aquesta obertura, permet de fer-se càrrec de l’evolució de les noves possibilitats editorials. Entre els primers cent títols de la Biblioteca Selecta, que s’esgraonen del 1946 al 1952, predominen sistemàticament les reedicions: de Verdaguer, de D’Ors, de Rusiñol, de Carles Soldevila, de Pin i Soler, de Vayreda, de Narcís Oller, de Roig i Raventós, de Ruyra, de Pous i Pagès, de Casellas, d’Apel·les Mestres, de Víctor Català, d’Alexandre Plana, de Sagarra, de Llor, de Riba, etc. Només els libres de Josep Pla, en part, són vertaders inèdits. Era un principi de confiança, al capdavall. De tota manera, fins al 1950 —més o menys— no va ser possible publicar traduccions: únicament, per excepció, les clàssiques de la Bernat Metge. El 1952 aparegueren algunes reedicions d’obres estrangeres en versió catalana, i cap al 1958 en començaren a ser autoritzades algunes de noves, no gaires. Una mica abans, un parell de butlletins de caràcter religiós, Germinàbit i Serra d’Or, gosen incloure col·laboracions literàries, i es converteixen en succedanis de revistes, amb circulació consentida. Unes altres publicacions vagament periòdiques —Amics de la Poesia (1940), L’Ocell de Paper (1943), Poesia (1944), Ariel (1946), Antologia (1947), Occident (1950), etc.— tingueren una vida més aviat curta i subreptícia. Tal era la situació en esquema. Immergits en ella, i amb una voluntat obstinada i heroica, els escriptors catalans continuaren amb el seu treball.





Un panorama erm


El retrocés que tot això suposava era mortal de necessitat. D’entrada, el públic lector, que tant havia costat d’aconseguir, es trobava amb les mans buides: les premses locals no li oferien un material llegible vàlid —ni tan sols quantitativament— en la seva pròpia llengua. Les «reedicions» no podien ser un remei, sinó més aviat el contrari, perquè en repetir obres i autors coneguts, i exclusivament, la curiositat dels consumidors hagué de dispersar-se cap a llibres escrits en altres idiomes. Més tard, la presència d’originals «inèdits» corregí aquest estat de coses: la ingent labor de Josep Pla és, en aquells anys, decisiva, i la «lectura» catalana recuperà posicions gràcies a l’atractiu i a la facúndia literaris de l’autor de Viatge a Catalunya. De tota manera, l’«autarquia» obligatòria prorrogava un dels defectes més onerosos d’aquest període: la insuficiència pràctica de la bibliografia en català. Per molt nombrós que sigui el cens de literats catalans, i per molt prolífics que aquests siguin, la producció autòctona mai no podria satisfer les rutines d’un públic mitjanament divers i interessat. És, de fet, el que passa a totes les cultures d’àrea lingüística semblant a la catalana, i fins i tot en qualsevol cultura. Les traduccions s’hi fan imprescindibles, i no solament per imperatius d’universalitat intel·lectual, sinó també, i més encara, per unes exigències evidents de mercat. I les traduccions estaven vetades per al català. A mesura que aquest veto anà relaxant-se, el marge d’acció editorial s’amplià, i amb ell, indiscutiblement, la massa de lectors. Tot i això, el problema no es reduïa als permisos d’edició. N’hi havia un altre de tan important o més: l’hàbit de llegir en català desapareixia. El públic jove ja no disposava d’una escola, ni d’unes revistes infantils on aprendre a llegir en el seu idioma, i el públic menys jove, tot i haver-ne après abans, no tenia al seu abast els periòdics diaris i setmanals que podien haver-lo mantingut fidel a la lectura. Entre el llibre i el lector, la llengua catalana estava absolutament mancada d’intermediaris.

Pel que fa als literats, les circumstàncies al·ludides havien de condicionar fatalment la seva obra, i la seva posició dins de la societat. Al principi, quan l’Estat atorgà les primeres facilitats de publicació, alguns d’ells es decantaren per l’abstenció, per una mena d’escrúpol polític: si més no, així es dedueix d’una polèmica, potser poc formalitzada explícitament, però que arriba als editorials de la Revista de Catalunya que sortia a París el 1947. No prevalgué aquesta actitud, per sort. «No som partidaris de fer una mena de vaga de la fam espiritual», deia Rovira i Virgili des de l’exili; «cap poble no pot fer un dejuni llarg de la literatura en llengua pròpia sense exposar-se al bastardejament i àdhuc a la pèrdua de la seva personalitat». Però resultava que, aprofitada la condescendència oficial, les oportunitats d’edició no eren ni podien ser massa efectives: ho acabem de dir. I com una conseqüència més, la seva precària posició econòmica s’agreuja de manera alarmant.

El llibre —les seves vendes— no dóna al literat una compensació crematística suficient, i tampoc no li queda el recurs d’ajudar-se amb guanys suplementaris escrivint per a la premsa o traduint en el seu propi idioma. L’esperança d’una professionalització mínima s’esvaeix. Per a l’escriptor català de la postguerra, denuncia aleshores Castellet en Notas sobre literatura española contemporánea (1955), «no existen periódicos, ni revistas, radio, cine o traducciones a los que acudir»: «si no quiere perder contacto con su oficio y a la vez subsistir de él, tendrá que escribir en castellano». El bilingüisme de l’escriptor català ressuscita amb tots els riscos individuals i col·lectius. I, per fi, privat dels habituals mitjans de comunicació quotidiana —premsa, revistes—, la influència del literat és ben minsa: «es poco menos que un desconocido entre los sectores más numerosos de su sociedad».

No s’entendria res del que passa —i del que no passa— en la literatura catalana dels darrers vint-i-cinc, trenta, quaranta anys, si no tenim molt en compte les dades que hem resumit.





2. Notes sobre els corrents literaris de la Postguerra





Darreres esplendors neonoucentistes


Josep Pla ha destacat Salvador Espriu com el primer escriptor català plenament independent de la influència noucentista: impermeable a les subtils fascinacions del Glosari. Sens dubte, presa al peu de la lletra, l’afirmació resulta massa contundent, i el mateix Pla al·lega la seva pròpia obra com un gest pràcticament «antiorsià» —i ho és. Hem vist, en efecte, que el predomini del Noucentisme i de les seves seqüeles no va ser radical. Ni Pla, ni Sagarra, ni Salvat-Papasseit, ni Foix, no són, entre els de primera línia, seguidors de l’Ors. Però ells hi constitueixen l’excepció. Evidentment, Salvador Espriu, nascut el 1913, ja no podia haver experimentat la influència del Pantarca d’una manera immediata: Espriu tenia set o vuit anys quan D’Ors emmudí en català, i només va poder viure l’aïrat clima de repulsa que contra Xènius organitzaren els seus ex-deixebles. Sembla lògic, doncs, que Espriu, i la resta dels escriptors de la seva edat, sortissin immunes al Noucentisme, i que fins i tot desconfiessin de l’epigonisme neonoucentista.

Aquesta actitud, de fet, no era rigorosament nova. Si analitzàvem amb detall la producció dels literats catalans, la data de naixement dels quals se situa després del 1901, veuríem com el grau de «Noucentisme», o de «Neonoucentisme», hi va minvar a mesura que avancem en el temps. D’Ors «marcà» la joventut dels Riba, dels Estelrich, dels Esclasans; la seva influència, en canvi, havia de ser insignificant, o nul·la, sobre els Serrahima, els Arbó, els Benguerel, els Tasis, que difícilment arribaren a compartir la lectura diària de les «gloses» a La Veu i l’enlluernament col·lectiu que se’n seguia. Evaporat Xènius, els seus hereus directes —els neonoucentistes— ocuparen el prosceni de la literatura catalana: són ells que, en definitiva, hi donen el to, fins i tot en els primers anys de la postguerra. Mentrestant, els homes de la promoció immediata prenien una altra orientació. I la diferència es feia més accentuada encara en la gent posterior.

L’hegemonia del Neonoucentisme i dels seus derivats resta intacta fins al 1936. Els «dissidents» no arriben a erosionar-la: Josep Pla només havia publicat mitja dotzena de llibres, i el tenien més per un periodista espavilat que per un escriptor autèntic; Sagarra, amb els seus èxits teatrals i la seva poesia démodée, quedava una mica marginat; Salvat-Papasseit, Foix, i els exabruptes avantguardistes, tampoc no aconsegueixen fer-hi fissures massa grans. La màxima resistència literària, la suprema dignitat cultural i acadèmica, la nota cosmopolita i à la page, anava a càrrec dels neonoucentistes. Carles Riba en serà el representant més insigne i respectat, i fins al moment de la seva mort mantindrà una autoritat moral i estètica considerable. Però, per sota l’aparatosa superfície del Neonoucentisme, van germinant i creixent impulsos de caràcter molt diferent. Abans del 36, la inquietud adolescent de Bartomeu Rosselló-Pòrcel i la precoç maduresa de Salvador Espriu suposen un sotrac premonitori. La guerra i l’exili, amb la seva sola realitat física —és a dir, social—, fan trontollar les seguretats burgeses sobre les quals reposava la concepció humanística de la literatura pròpia dels neonoucentistes. Després del 1939, la descomposició del Neonoucentisme es precipita. La personalitat de Josep Pla, de cop i volta, pren tota la seva transcendència a través dels molts llibres que havia anat donant al públic. Una vaga confabulació de regustos surrealistes i existencialistes es fa sentir per una altra banda: en l’obra de Josep Palau i Fabre, en la de Joan Brossa. La poesia de Joan Oliver creix en poder corrosiu, i Salvador Espriu comença a publicar els seus versos. Etcètera. Cap al 1951, la noble façana neonoucentista ja queda molt afectada. En morir Riba, el 1959, ni tan sols la façana en subsistirà.

De tota manera, no ha de sorprendre’ns que sigui precisament en aquests anys quan s’assegura el definitiu prestigi de Carles Riba. Entre el 1942 i el 1957, Riba fa conèixer els seus llibres més importants, i és natural que centri aleshores un corrent unànime d’admiració. En la primera meitat d’aquesta etapa, l’admiració es tradueix en clara imitació i en assentiment incondicional, i pot dir-se que, de moment, tota la poesia jove de Catalunya, i en part la crítica literària, se sotmeten sense reserves al magisteri del poeta. L’Antologia de la poesia catalana (1900-1950), que Joan Triadú publica el 1951, assenyala potser el punt culminant de la tendència. Sembla com si l’intel·lectualisme a ultrança, la «poesia pura», la voluntat minoritària, es disposessin a perdurar-hi. Amb tot, l’epidèmia no tardà a extingir-se i el rastre de Riba, fecund, quedà limitat als seus justos termes.

En el fons, aquell fenomen tenia probablement una explicació més aviat política. En trobar-se l’idioma en una situació angoixosa, que comprometia les seves possibilitats de subsistència cultural, s’imposava de compensar el perill apel·lant a un rigor reforçat en el pla de les realitzacions literàries. La llengua catalana no tenia altra salvació que la seva literatura, i aquesta literatura, com més «literària» fos, més i millor acompliria la seva missió d’emergència. L’actitud intel·lectual de Carles Riba hagué de ser la que, en un tal context de circumstàncies, es prestava a una major confiança i en ella confluïren les expectatives dels escriptors novells, i les dels que ja no ho eren tant. Tot això, unit a altres motivacions, determinà l’orientació general de la literatura catalana dels anys referits: el predomini de la «poesia», el gust per la «torre d’ivori», el sectarisme «intel·lectualista», l’anecdòtica distribució en «capelletes».





Atencions renovades


Però el tomb es consumava: un Rosselló-Pòrcel, un Salvador Espriu, tot i que en els seus inicis tal vegada no eludiren sempre la pressió de l’estètica dominant, ja hi havien encetat la rectificació, des dels seus primers escrits. Cal advertir, tant en Rosselló-Pòrcel com en Espriu, una curiosa novetat: l’atenció a la literatura castellana. A partir de la Fi de Segle, i de manera especialment deliberada, els escriptors catalans han procurat evitar la «influència» dels seus col·legues castellans. El veïnatge dels castellans gravà molt encara l’etapa de la Renaixença, i, ben mirat, la Renaixença només va produir una literatura diferent de la castellana pel simple fet d’usar un idioma distint: el fons era comú. Tot l’afany per acostar-se a Europa desplegat pels modernistes, i pels noucentistes i pels neonoucentistes, volia, en part, eliminar aquesta subordinació provinciana. La Renaixença va ser encara tributària de la literatura castellana, i això és el que calia suprimir. I el que s’aconseguí. Els literats catalans de la generació de Riba, de Sagarra, de Pla, s’havien alliberat ja de la hipoteca castellana. Va ser aleshores quan començà a ser possible, sense por a caure en actitud de «satèl·lits» culturals, girar els ulls a les lletres de Castella, i aprendre’n o assumir-ne el que convingués, com es feia amb la literatura d’altres països. Sobre Rosselló-Pòrcel «influïren» Jorge Guillén i Pedro Salinas, i potser Lorca; Salvador Espriu mirà cap als grans autors del Barroc castellà —Quevedo, Gracián—, i cap a algun modern no menys «torturat», com Valle-Inclán. Diguem, de passada, que, en el desglaç de l’Escola Mallorquina, que el mateix Rosselló-Pòrcel encapçala, l’ingredient castellà —García Lorca i Alberti, sobretot— exerceix un bon paper d’estímul: així, en Bernat Vidal i Tomàs, en Jaume Vidal i Alcover, en Blai Bonet. Un altre factor constatable és la influència de la literatura nord-americana, fins aleshores poc advertida. Agustí Bartra deu molt a Walt Whitman, i sobre en Manuel de Pedrolo i els novel·listes de la seva edat i posteriors se sentirà l’exemple de la narrativa nord-americana: de Faulkner, de Hemingway, de Steinbeck, de Caldwell.





El ressò de la tragèdia


Però els esdeveniments que els escriptors estaven vivint eren massa brutals i massa importants perquè no deixessin una empremta profunda en la seva temàtica. La guerra, la revolució, l’exili, i la «resta», havien de tenir una presència candent en la literatura d’aquest període. Segurament, no l’han tinguda tan clara com podia ser-ho. De manera directa o indirecta, s’implanten de ple en la poesia de Carner, de Riba, de «Pere Quart», de Bartra, d’Espriu, de molts més. La lluita, el pànic de la rereguarda, la desfeta, serveixen de dada per a nombroses novel·les de Puig i Ferreter, de Miquel Llor, d’Oller i Rabassa, de C. A. Jordana, entre els de més edat; de Tasis, de Sales, d’Artís-Gener, de Mercè Rodoreda, de Pedrolo, de Blai Bonet, entre els que vénen després. Els aspectes terribles de l’exili troben també el seu testimoni: la fugida a França, en Els fugitius, de Xavier Benguerel; la faç inhòspita d’una certa Amèrica, en Tots tres surten per l’Ozama, de Vicenç Riera Llorca; la sinistra tragèdia dels camps de concentració nazis, en K. L. Reich, d’Amat-Piniella; l’adaptació i la nostàlgia aburgesades, en Unes quantes dones i en d’altres llibres d’Odó Hurtado. Els mites i la gent dels països que els acolliren, constitueixen igualment per a alguns escriptors emigrats motiu literari repetit: El Ben Cofat i l’Altre, de Josep Carner; Coses i gents de Caracas, de Carles Pi i Sunyer; El Rúsio i el Pelao, de C. A. Jordana; Abans de l’alba i La ciutat i el tròpic, de Lluís Ferran de Pol; Gent de l’alta vall, Cròniques de la veritat oculta, de Pere Calders, etc. La postguerra, amb els seus odis encara per pair, amb el desori econòmic —fam, estraperlo— que la caracteritzà, en serà un altre filó literari, a penes explotat, però prometedor. En conjunt, tots aquests «temes», nous, remouen profundament la literatura catalana: la treuen d’unes inèrcies fredes i elegants, o d’altres d’excessivament nostrades, i li injecten un vigor inèdit.





3. Qüestió de generacions





Una generació gairebé sense poetes


Tomàs Garcés havia nascut el 1901 i Màrius Torres el 1910: entre les «generacions» de l’un —la de Riba— i de l’altre —la d’Espriu—, caldria situar una sèrie d’escriptors que nasqueren en la dècada així delimitada. Pocs poetes, de tota manera. Aquesta tercera generació, intermèdia, pot exhibir novel·listes, historiadors, crítics, lingüistes, assagistes en nombre i en solvència majors: és la generació de Jaume Vicens Vives, de Rafael Tasis, de Maurici Serrahima, de Salvador Dalí, de Sebastià Juan Arbó, de Mercè Rodoreda, de Miquel Batllori, de Joan Coromines, de Xavier Benguerel. Els seus poetes, a més de ser pocs, tenen un notori caràcter epigonal respecte als seus predecessors il·lustres, i ni tan sols solen dedicar-se a la poesia amb una vocació mitjanament decidida. Xavier Benguerel (Barcelona, 1905) i Mercè Rodoreda (Barcelona, 1909) són, sobretot, novel·listes, i els versos que han escrit i publicat —d’una notòria discreció formal— compten molt escassament en el total de les obres respectives; Octavi Saltor (Barcelona, 1902) i Joan B. Solervicens (Barcelona, 1904-1961) es dediquen preferentment a altres activitats intel·lectuals. Aquests darrers i Manuel Bertran i Oriola (Cardona, 1901), Miquel Melendres (Girona, 1909) i Pere Ribot (Vilassar de Mar, 1909), per filiació estilística i per afinitat en els temes, depenen de Josep M. López-Picó.

Només Joan Llacuna (Igualada, 1905) sembla despuntar amb una personalitat més destacada. El seu primer llibre, Ònix i níquel (1934), és ja un voluntariós exercici de perfecció formal, que va a la recerca de solucions més pel cantó de la gràcia que pel del concepte. Aurora de l’Aragall (1948), obra única de la maduresa del poeta, aconsegueix el propòsit: en versos breus i reminiscències de cançó. Llacuna dóna a la seva paraula una lleugeresa insòlita, filigranada, elegant. Es tracta d’una poesia gairebé sense més objectiu que la seva pròpia fragilitat verbal i l’«obstinat rigor» aplicat a obtenir-la (Miquel Dolç).





Un rebrot tardà d’Avantguardisme


Dins d’aquesta mateixa generació es produeix encara un tímid rebrot d’avantguardisme líric. Els seus homes són els mateixos que animaren els darrers números de L’Amic de les Arts, i el Manifest groc va firmat —amb Sebastià Gasch— per dos d’ells: Salvador Dalí i Lluís Montanyà. Però l’«avantguardisme» d’aquest equip centra la seva atenció en les arts plàstiques, i, quan es dedica a la literatura, ho fa des de l’angle de la crítica i de la polèmica i referida sobretot a aquelles qüestions. Uns quants poetes s’hi deixen endur, però ni per la qualitat ni per la constància del seu treball no representaren un correlat important de «creació» respecte a la plàstica. Un d’ells és Sebastià Sánchez-Juan (Barcelona, 1904-1975), el qual, fins al 1930, publica els aplecs Fluid (1924), Constel·lacions (1927), Elegies (1928), Cua de gall (1929) i Divagacions (1929). Fluid és, com diu Díaz-Plaja, «un fruit d’avantguardisme futurista amb cinc o sis anys de retard». D’aquest futurisme tardà amb què comença, Sánchez-Juan salta al surrealisme, bé que en cap de les dues experiències no arriba a resultats airosos. Amb Cançons i poemes (1931) incideix en el neopopularisme, una mica a la manera de Tomàs Garcés, i els seus poemes posteriors es dilueixen en el to mitjà de la tendència apendicular del Neonoucentisme. La seducció de l’avantguarda, de tota manera, perdurà en els anys 30 amb les últimes extremituds del surréalisme francès, tot i que el terme d’«avantguarda» ja era aleshores anacrònic i una mica provincià. Una veta d’aquest corrent encara seria aprofitada per Rosselló-Pòrcel. Però Bartomeu Rosselló-Pòrcel suposà molt més que això.





Bartomeu Rosselló-Pòrcel


Molt arrelat en la seva illa i en el món literari de la seva illa, Bartomeu Rosselló-Pòrcel (Ciutat de Mallorca, 1913-El Brull, 1938) deixa de ser un «poeta mallorquí» en el sentit regional o regionalitzant de la fórmula. Amb ell, es trenca el malefici que semblava encadenar tots els poetes balears a la venerable tradició de l’«Escola». Rosselló-Pòrcel esdevenia un escriptor «català» normal. De tota manera, el seu origen perifèric li proporcionava potser una desimboltura de fins i de curiositats que no era massa freqüent en els medis del Principat. Almenys, aquesta és la impressió que fa.

La seva obra va ser curta, com la seva vida: havia publicat Nou poemes (1933) i Quadern de sonets (1934), dos opuscles de circulació reduïda; poc després de la seva mort aparegué Imitació del foc (1938), la resta de la seva producció. En conjunt, són seixanta poemes escassos. El noi que era Rosselló-Pòrcel amb prou feines si va tenir temps de superar el primer estadi de provatures tècniques i de mimetismes, molt propis de la seva edat, i fins i tot inevitables, bé que dins d’aquesta línia arriba a resultats d’extraordinària bellesa o de refinada habilitat, suficients a reservar-li un lloc distingit en el panorama de la lírica catalana del segle XX. En la seva formació pesà molt el tracte, l’exemple i la lectura de poetes com Gabriel Alomar i Carles Riba, els quals van ser els seus mestres i prologaren l’edició pòstuma d’Imitació del foc. Però encara l’influïren més, indubtablement, els poetes castellans de l’anomenada «generació de la Dictadura»: Jorge Guillén, Federico García Lorca, Rafael Alberti, Pedro Salinas. Amb una singular derivació, de més a més: el culte a Góngora, que en un moment determinat professaven aquells poetes, repercuteix igualment en el jove mallorquí, i de manera excitada. El seu descobriment del Barroc castellà el portà, de retop, a descobrir també la dels modestos culterans indígenes del XVII. El nom de Vicenç Garcia, el famós «Rector de Vallfogona», surt en un títol de Rosselló com una al·lusió significativa. Algunes —abundants— expressions de Rosselló reflecteixen el contacte i la simpatia dels poetes siscentistes (Miquel Dolç): «ceptre de decisions», «exèrcit de puntes», «conflicte del negre i el blanc», «polèmica de nacres», «catedral de clarianes», «presó de llunes fingides», «perú de lliris», «marbre dolç» «sebastià de lliri», etc., són trops de la més pura arrel gongorina —i vallfogonesca. Però això a part, s’endevina netament la procedència de cada una de les seves altres facetes: l’intel·lectualisme, que fa pensar en Jorge Guillén tant o més que en Carles Riba, i que predomina en la seva obra; el «surrealisme» de poemes com «Auca», que segurament ha d’agrair alguna cosa a l’Alberti de Sobre los ángeles; el ressò d’un «popularisme» juganer i ben dosificat com en l’«Oració per a quan les donzelles tenen mal de cap», que no necessitava de Lorca per a produir-se, però que hi troba confirmacions de moda. En conjunt, la poesia de Rossellò-Pòrcel té la dispersió elàstica d’una adolescència porosa i vigilant. Vol abastar molt, i comença cada vegada amb una provatura inèdita. La mort el sorprengué quan encara no s’havia plantejat ni tan sols la possibilitat d’una resolució severa.

Evidentment, en el seu cas, el poeta que «fou» és un esbós del poeta que hauria pogut ser. Dins de la literatura catalana moderna, pocs com ell tingueren tants dots i tants dons. Ell prodigà els seus, en part, sobre un treball que sovint no passava de simple i difícil exercici tècnic. D’aquí que la seva autèntica veu personal es perdi, més d’un cop, fugida o ofegada, enmig de les temptatives rutilants. Aquestes, de tota manera, són un prodigi de sensibilitat i de destresa i, malgrat la seva submissió «escolar», posseeixen un excepcional valor permanent. En alguna —afirma Salvador Espriu—, «la llengua catalana arriba potser a uns últims extrems de nitidesa i de cristal·lina subtilitat». Uns quants dels seus poemes semblen retenir coses més profundes que la pura especulació esteticista: «En la meva mort», «Castell de Bellver», «A Mallorca, durant la guerra civil», «El captiu», etc. La palpitació directa de la vida íntima i de la circumstància històrica s’introdueixen en els versos per a donar-los una gravetat adulta i preocupada. Rosselló-Pòrcel calla precisament quan estrenava la seva plenitud. Però, amb la seva mateixa frustració, guanyà de sobte el destí d’un símbol. S’ha dit de la gent de la seva edat que és «la generació sacrificada», perquè el desastre la trià com a víctima. Bartomeu Rosselló-Pòrcel morí lluny de la batalla, en el llit, i d’una malaltia civil. Però la seva joventut escapçada, deixant darrere seu el rastre d’unes esperances que mai no s’acomplirien, es féu «representativa», tant per a la malenconia com per a l’encoratjament. Durant uns anys, el «mite Rosselló-Pòrcel» —l’alimentaren Carles Riba, Salvador Espriu, Joan Teixidor, Josep Palau i Fabre…— ocupà un lloc important en el lúgubre panorama de les lletres catalanes.





4. Una generació «sacrificada»





La «generació sacrificada» va ser una generació bastant precoç. Rosselló-Pòrcel publica el seu primer llibre quan a penes tenia els vint anys; Salvador Espriu publicava el seu als divuit, i Joan Teixidor, als dinou. Abans que el 1939 emmudissin les premses autòctones, molts escriptors nascuts després del 1910 —poetes, novel·listes, crítics, dramaturgs— s’havien donat a conèixer ja al públic amb un o més volums: així, Rosa Leveroni, Josep Janés i Olivé, Agustí Bartra, Pere Calders, Josep M. Boix i Selva, Martí de Riquer, Ignasi Agustí, Joan Vinyoli… El parèntesi d’eufòria regit per la Generalitat ho facilitava: els escriptors que apuntaven en aquella època van créixer en un clima propici a la seva iniciació. I torna a haver-hi poetes considerables, en nombre i en qualitat, a diferència del que passà amb la generació anterior. No predominen, però sí que formen un grup sòlid i matisat.

Passada la guerra, d’altres vocacions s’afegeixen al nucli primitiu —poetes o no—, i són ells, els «sacrificats», els que asseguren i guien la continuïtat literària de Catalunya en la seva etapa més tètrica. Hi aportaren, com no podia ser altrament, l’experiència de la commoció col·lectiva, i ho feren amb un accent insubstituïble. A la jovial aventura de Rosselló-Pòrcel seguiran reaccions de molt diversa mena, bé que mancomunadament inserides en el drama passat. Pel costat de la poesia, es produeix un rellevament crucial: els grans poetes del Neonoucentisme —encapçalats per Riba— trobaren aleshores hereus, suplents i successors que no es reduïren a repetir-los. Serà el cas d’Agustí Bartra, i el de Màrius Torres, i el de Salvador Espriu —en primer terme. I serà també el de Joan Teixidor i el de Joan Vinyoli, l’obra dels quals es depura en la crisi o en les seves derivacions. I és el cas d’altres. No tota la poesia d’aquesta generació respon de la mateixa manera —ni tan sols hi respon tota— a la violència dels fets. Però només a través dels fets en qüestió, de la seva violència, es fa explicable.





Agustí Bartra


Els poemes de Cant corporal, publicats el 1938, assenyalen ja una voluntat de ruptura clara en els projectes d’Agustí Bartra. Bé que nascut el 1908, són moltes les raons que aconsellen situar Bartra amb els seus col·legues més joves. El Cant corporal, pel mateix títol, sembla buscar un contrast explícit amb el Cant espiritual de Maragall, però potser caldria relacionar-lo ja amb Walt Whitman. Whitman serà, per una llarga etapa, l’ombra tutelar de la poesia de Bartra. El poeta descobreix en Leaves of grass un estímul alliberador i fins i tot una simetria de premisses en el fons de les quals pren tota la seva eficàcia la lliçó del nord-americà. El poeta pretén «cantar» l’hora al·lucinada del seu poble, i amb ella, el destí mateix de l’home —de tots els homes— cap a la llibertat, la justícia, la pau. Un ram de profetisme anima la seva intenció. I un «missatge» d’aquesta mena exigia de ser dit amb una eloqüència exaltada, que el vers convencional, de mètrica rígida, hauria esbravat o apagat. El versicle, de ritmes difusos i to declamatori, es presta millor a l’allau de l’entusiasme o de la ira. Tot això ve de Walt Whitman, i s’oposa als criteris i a les receptes neonoucentistes. Bartra, damunt, s’assimila els més opulents avantatges de la tècnica simbolista, i en alguns moments cedeix a la temptació dels procediments propis del surrealisme. La seva poesia és, així, una barreja de pompa metafòrica i de visions caòtiques, que flueix sense entrebancs. Bartra fa seves, també, les regles de l’art tradicional, les sap, hi gaudeix, les utilitza amb savis efectismes: el vers de metre clàssic —l’alexandrí, sobretot— i la rima exacta. Sempre, però, amb una agilitat i una facúndia saludables. En la seva formació influí molt el coneixement de la poesia anglosaxona, concretament de la transatlàntica, i les traduccions d’Una antologia de la lírica nord-americana (1951) en són una bona prova.

L’arbre de foc (1946), Màrsias i Adila (1948), Rèquiem (1949), Poemes d’Anna (1955) i L’Evangeli del vent (1956) —més Quetzalcòatl i Ecce Homo, publicats abans en castellà— recullen els poemes d’Agustí Bartra escrits des del 1937: alguns a les trinxeres, d’altres en els camps de concentració francesos, la resta —la majoria— des del seu exili americà. El volum Obra poètica completa (1971) els reuneix tots, i d’altres. Potser la seva millor creació sigui Màrsias i Adila, poema «llarg», de pretensions èpiques, sense gairebé precedents ni semblants en la literatura catalana. Per a ser pròpiament «èpic», a Màrsias i Adila, li falta estructura i tempo de relat: es tracta més aviat d’una successió d’estampes líriques lligades per un moviment argumental sobreentès. Els seus protagonistes, lluny de tota anècdota, són vertaderes idees transcendides: símbols, o mites —«una mitificació de la pàtria, dels seus homes, de la lluita soterrada o oberta per bastir un ideal de participació col·lectiva» (Castellet-Molas). L’heroi caigut i l’esposa fecunda encarnen la grandesa del combat i la fe en el futur, ja que representen com una sinopsi dels esdeveniments que el poeta va viure i del sentit que hi reconeix. Bartra dóna la seva versió del «sacrifici» des d’un angle elegíac i exultant alhora, romàntic. La vivència «civil» se li confon amb una vivència autobiogràfica, i el poema és, en el fons, un poema de combatent: d’un combatent que no es resigna a la condició de vençut. Un altre «mite», el d’Ulisses, ha servit a Bartra per a expressar la seva obsessiva tortura d’exiliat: «el fum del pals». Odisseu (1953) el reconstrueix. Odisseu és un llibre de narracions en prosa: però, tant per la importància dels poemes intercalats, com pel seu estil, tens d’imatges i de calculada musicalitat, mereix un lloc entre la poesia de l’autor. Un dia, Agustí Bartra es veié a si mateix agermanat amb el personatge d’Homer: «m’havia convertit en un esclau de la tornada». A través dels tràngols i de les il·lusions del seu reinventat Odisseu, el poeta va esgranant la seva angoixa itinerant, la seva ànsia de regressar a la terra natal on l’esperen la llar completa i el paisatge dels seus.

Els «mites» de Bartra són sempre ahistòrics. Màrsias i Adila pertanyen a un món abstracte, sense relació immediata —literal— amb el que realment el poeta vol evocar. La pàtria d’Odisseu és, no cal dir-ho, el clixé mediterrani cent per cent, escollit entre un gloriós repertori de records i de lectures erudites: un mediterranisme, tanmateix, ben diferent del que practicaren els noucentistes. Bartra es proposa de reduir la situació individual i col·lectiva a les seves coordenades essencials. Idealitza, és clar. En pocs dels seus poemes la paraula designa temps i espais pròxims, concrets. Al contrari, extrau les seves dades d’una nostàlgia preconcebuda, totalment literària, en la qual alternen elements de faula i presències elementals. N’és molt característica la seva predilecció pels escenaris i les al·lusions del camp: de coses, maneres i treballs que es dirien arrencades d’una ègloga vigorosa, antiga, i —naturalment— falsa. El Poema de Rut ofereix passatges preciosos, en aquest aspecte i una constant de les figures retòriques usuals en Bartra és el seu august sabor agrari: «els bous lents de la nit», «garbes de cel», «els àngels del forment», «somriure de blat», etc. Potser convé atribuir aquest «irrealisme» al fet que el poeta ha escrit tota la seva obra en un amarg allunyament del seu poble, això és, sense el frec d’una veritat feridora. L’Amèrica que l’acollí només l’arriba a seduir com a tema en Quetzalcòatl. I la Catalunya remota havia passat a ser ja, per a ell, una mera sublimació de memòries i d’esperances. D’ella naix el més viu de la seva «mitologia». La resta —poemes d’amor o de descripció, de metafísica o d’arenga— es manté a la mateixa alçada d’intencions i de recursos. En tot moment, Agustí Bartra fa de la seva poesia un al·legat generós a favor de l’«home», i contra l’odi, l’opressió i la tristesa.





Joan Teixidor i Joan Vinyoli


Molt distinta ha estat la trajectòria de Joan Teixidor (Olot, 1913) i de Joan Vinyoli (Barcelona, 1914). Bartra, autodidacte i lector de Walt Whitman, enrolat en la diàspora, gairebé no tindria ocasió de ser arrossegat pel magisteri que exerciren els grans poetes del Neonoucentisme. Teixidor i Vinyoli, en canvi, s’hi arreceren. Teixidor comença ben aviat: col·labora en La Revista de López-Picó, i el seu primer llibre —Poemes— surt el 1932. Abans del 1939 encara publica Joc partit (1935) i L’aventura fràgil (1937). Vinyoli s’estrena amb Primer desenllaç el 1937. Tots dos deixen passar onze anys en silenci. El 1948 tornen a editar: Joan Teixidor, Camí dels dies; Vinyoli, De vida i somni. Havia estat una pausa útil, de treballs secrets, a la recerca d’una expressió més personal i deliberada. Tots dos poetes en surten amb el vers renovat, sobri fins a l’austeritat, sense polpa retòrica. Han après tot el que els oferia l’esplèndid mostrari dels seus antecessors, potser amb una lleu preferència per la «poesia pura»; però s’afanyen a desprendre’s d’allò que en aquests exemples hi hagué de gala supèrflua i de malabarisme culte. Se sotmeten així a una macerada ascesi verbal, al costat de la qual, no ja la fogosa loquacitat d’Agustí Bartra, sinó fins la dicció continguda de Riba o de Manent sembla bigarrada. No renuncien al que és bàsicament «líric»: per a ells, la poesia és, com diu el mateix Teixidor parlant de Vinyoli, «paraula cantada». Però volen que el seu sigui un cant opac, menor, desproveït d’èmfasi, com una confidència. En definitiva, aquest era el «to» que necessitaven: els seus poemes es tanquen sobre una temàtica greu i malenconiosa, que no podia tenir cap altre curs adequat ni una vestidura més exacta.

Després de Camí dels dies, Teixidor ha publicat El príncep (1954), Per aquest misteri (1962) i Una veu et crida (1969). Vinyoli, Les hores retrobades (1951), El callat (1956) i Realitats (1963). Aquesta obra de postguerra —la que compta— té un fons patètic que gairebé mai no decau. Potser seria excessiu de relacionar-lo directament amb la commoció del 1936 al 1939. Les motivacions concretes dels poemes són, sens dubte, individuades: intimistes, podríem dir. Però la relació hi és. La ratxa de desolació que desmantella Catalunya sembla eliminar, de moment, la possibilitat que els poetes que la van viure es lliurin a jocs literaris trivials. Un pòsit d’amargura, d’amargura «col·lectiva», se sedimenta en els seus versos i els inclina a limitar-se a temes de ressonància semblant. La mort, el temps en la seva fugida irreparable, Déu, el destí, el misteri, i tantes altres «coses» coherents amb el dolor i amb el desànim, passen a ser la preocupació patent. No eludeixen suggestions més amables o alegres, però són incidentals, dites amb poca insistència. Amb Joan Teixidor i amb Joan Vinyoli, caldria citar, ací, els altres poetes de la «generació sacrificada». En tots ells es produeix la mateixa o una semblant predisposició. Es diria que la circumstància històrica —en part, si més no— se’ls imposa com una determinant difusa, i en donen un testimoni de valor irrecusable. I val la pena assenyalar, de més a més, que, en aquesta poesia de tons melangiosos, fins i tot amb rivets metafísics, predomina el factor «lucidesa» sobre el factor «emoció». Els hàbits intel·lectualistes del Neonoucentisme es prolonguen, una mica difuminats, en un estil comú, caracteritzat per la parquedat verbal i l’entonació recatada.

En Camí dels dies, Teixidor havia cantat les «petites alegries» i les manses desolacions que s’entrecreuen en la vida de l’home. Més les últimes que les primeres. «La mort ens fa de pare i mare», escriu el poeta. Aquesta «mort» es troba instal·lada al fons del seu món i l’habita d’ombres i d’absències. El Príncep la farà encara més definida i angoixant en la seva revelació. És un fill el qui ha mort, una «mort» arrelada en la mateixa carn de l’escriptor, i el poema recull la tristesa estremida que naix de l’ansietat, del record, de la resignació. L’elegia mai no s’eleva a clam ni a despit. El poeta «accepta» perquè creu trobar Déu darrere el sofriment inintel·ligible. «Per arribar a Mi només tens el desert», li ha dit aquest Algú amb majúscula que Teixidor té com a interlocutor: l’aridesa del desert inclou la mort. Joan Vinyoli parteix d’una actitud bastant similar.

Què som, què som? Tan sols una memòria

d’allò que hem posseït i vàrem perdre…



El que en Teixidor era la mort, en Vinyoli és el temps: el temps concebut com una caducitat irreversible. L’enyorament, el somni, «el crit que invoca Déu», són les sortides que se li presenten. Els versos troben en el paisatge, en la reflexió abstracta, en la peripècia del proïsme, l’estímul necessari per a construir símbols de relleu retallat. A diferència de Teixidor, però, no desemboca en una resolució religiosa clara:

m’espantaré del fred que ha d’arribar-me

quan les cuixes de gel em tocaran…

i no sabré cap on girar-me

ni què invocar.



Tancat en si mateix, en l’escarpada soledat, el poeta s’allunya del flux inconnex i aspre, tèrbol, de la vida quotidiana. Prefereix

entrar

dins la nit del misteri



o restar amb els interrogants que l’envolten. «Evasió» o no, aquesta és la seva aventura.





Màrius Torres


Màrius Torres va nàixer a Lleida el 1910. Fill i nét de metges, cursà també la carrera de Medicina, i fins i tot l’exercici, bé que per poc temps. El 1935, atacat per una greu malaltia del pit, hagué de recloure’s al sanatori de Puig d’Olena. Hi restà fins a la mort, esdevinguda a la fi del 1942. No publicà res en vida. Noranta-sis poemes seus van ser editats a Coyoacán, Mèxic, el 1947, a cura de Joan Sales, amb el títol de Poesies. En reimpressions posteriors s’han incorporat al llibre altres textos. Torres, com Rosselló-Pòrcel, desapareix en plena joventut; però, a diferència de la de Rosselló, la seva obra havia arribat ja a un grau de maduresa fixa: resulta difícil d’imaginar-la canviant d’orientació, en l’estètica o en el sentit. No hi ha en ella vacil·lacions ni dispersió. El poeta troba molt d’hora el seu propi camí —potser el mateix dia de la primera temptativa—, i els «progressos» que s’hi poden detectar són, en tot cas, d’afirmació i d’aprofundiment. D’aquí la sensació de seguretat i de plenitud que dóna, malgrat els pocs anys del poeta. En realitat, se’l veu una mica separat de les tendències que regien la lírica catalana del moment. No participà de la contaminació de la «poesia pura», ni de qualsevol altre experiment en voga. Més aviat sembla connectar amb el més nítid i eufònic del simbolisme francès: Baudelaire, Verlaine, Moréas. El seu vers és clar, fàcil, perfectament construït i d’una musicalitat suau i infal·lible. Les formes clàssiques com el sonet, i les més diverses especulacions estròfiques, acuradament elaborades, són per a ell un joc victoriós sempre, i pràctic. Màrius Torres estava dotat d’una fina i depurada sensibilitat musical, i potser això ajudà a decantar-lo cap a un tipus de redacció que és ja virtuosisme verbal estricte. Per aquest cantó, corria el risc de la banalitat (Triadú). Se’n salva no sols per la «noblesa de paraules» que el distingeix, sinó també per la intensitat moral i sentimental dels seus continguts. Torres és, en efecte, un altre poeta de la mort.

No solament de la mort, és clar. L’amor, el paisatge, l’art, la gent —pinzellades iròniques com Les filles del general— les coses, el seu país, li donen motiu freqüent de poemes exquisidament reeixits. Però ell era un malalt sense remei, i en els seus llargs anys de pacient condemnat hagué d’encarar-se una vegada i altra amb la imminència ineluctable: com a amenaça, com a premonició, com a llibertat. A més, com recorda Joan Sales, l’avi i el pare de Màrius Torres van ser apòstols de la filosofia —diguem-ne filosofia— metapsíquica a Catalunya, i el poeta degué créixer en un ambient on el fet de morir es prestava a sorprenents fantasies. L’ascendència espiritista apartà Torres de les rutines catòliques, típiques d’una certa classe mitjana del Principat; però, alhora, li inoculava la idea i la sensació del Misteri, d’un «misteri» capaç de proporcionar qualsevol tipus de calfred elemental.

Tremolosa mesura de dolor, vida obscura

dels homes, ¿què ets, doncs, als ulls de l’infinit?



L’Infinit, o Déu, o el que sigui —els noms i els circumloquis que el designen són, en el poeta, diversos— és una cosa terriblement present. Sembla que Màrius Torres, en fer-se adult, deixà de creure en els ectoplasmes; no pogué desempallegar-se, tanmateix, de la resta de suggestions «espirituals» que anaven lligades a aquella creença. Joan Sales ha volgut demostrar que Torres, en els darrers anys, s’acostà al cristianisme. No hi ha res en la seva poesia que permeti deduir la més lleu adhesió al concepte d’un Déu revelat i encarnat. Tot es redueix a una pura vaguetat patètica: la incertitud del destí humà, les grans preguntes desesperades, l’espant davant del no-res, el desig d’un consol preventiu, les explicacions imaginàries. Es tracta d’un neguit «filosòfic», que en alguns punts pren el caràcter d’autèntica «religiositat», la qual, en identificar-se amb l’atzar personal del poeta, aconsegueix una tensió febril, impressionant. Però només això.

Durant els millors anys de la seva producció, Màrius Torres hagué de viure clausurat en una malaltia menjadora. Sempre va manifestar «poc interès per aquest món», diu Sales, i la reclusió en el sanatori li n’accentuà la indiferència. El que l’envolta i la seva mateixa història clínica l’inviten a «desinteressar-se’n» encara més. Amb tot, la guerra i la postguerra no podien no haver repercutit en la seva poesia. Des de la seva solitud, va ser un testimoni anguniat i conscient. En algun dels poemes que aleshores va escriure —«La galena i el llamp», «La ciutat llunyana»—, hi apunta el desastre. De fet, més que el desastre en si, aquests versos expressen l’esperança que ha de superar-lo. Torres és «el poeta de l’esperança», observa Joan Sales. Ho és, indiscutiblement. En darrer terme, els seus tractes amb el «més enllà», el seu «espiritualisme», el porten a practicar una forma d’esperança coratjosa, pel que fa a la supervivència individual després de la mort del cos. Torres estén el seu costum d’esperança sobre la Catalunya com de la postguerra. «La ciutat d’ideals que bastir» havia quedat aterrada. Però «la terra no sabrà mai mentir», i s’endevina i anuncia l’erecció d’una nova «ciutat».

I granant en silenci les espigues del mal,

ella [la terra] traurà formem del jull i la cugula.



Era una esperança inconsistent, en aquella hora. Era, al mateix temps, una afirmació animosa, i traduïa l’entossudida voluntat de molta gent.





Més poetes


Més poetes a esmentar serien Rosa Leveroni i Josep Janés i Olivé —ja al·ludits— i Lluís Casals (Sabadell, 1912), Joan Sales (Barcelona, 1912), Ignasi Agustí (Lliçà de Vall, 1913-Barcelona 1974), Frederic Alfonso i Orfila (Barcelona, 1912), Osvald Cardona (Barcelona, 1914), Josep M. Boix i Selva (Barcelona, 1914), Oleguer Huguet (Vilaplana, 1914), Lluís Palazón i Bertran (Barcelona, 1914), David Sanahuja (Barcelona, 1915), Lluís Gassó i Carbonell (Barcelona, 1916)… Desiguals en l’extensió i en el valor de l’obra respectiva, constitueixen una corroboració bastant uniforme de les notes generals que hem anat definint com a típiques d’aquest moment de la lírica catalana. Alguns d’ells, com Ignasi Agustí i Josep Janés, emmudiren després de la guerra per raons, potser extraliteràries.

Josep M. Boix i Selva, que fins al 1938 havia publicat assíduament —Angle, Soledat abrupta, Copaltes i mirinyacs, Felicitat—, destacarà després amb la seva extraordinària versió del Paradise Lost miltonià. Osvald Cardona ni tan sols ha recollit en volum els seus poemes, però ha publicat crítica i traduccions. La participació poètica de Joan Sales s’ha reduït al Viatge d’un moribund (1952), amb els seus records del front, la presó i l’exili. Els altres tampoc no han estat massa actius en els darrers anys. Tots ells, a part d’alguna escapada primerenca, coincideixen en la seva lleialtat a les nobles formes tradicionals de la poesia. No debades són fills de Neonoucentisme i de la seva pulcritud d’artífexs. Hi aportaren, en tot cas, una tendència a la «clarificació» expressiva: una tendència —per dir-ho així— a fer les metàfores més comunicatives.





5. Salvador Espriu





Però Salvador Espriu (Santa Coloma de Farners, 1913) no és només poeta, i ni tan sols semblava, al principi, que la seva obra d’escriptor acabés decididament decantada a la confecció de versos. Espriu publica el seu primer llibre, Israel (Esbozos bíblicos) —en castellà—, quan tenia quinze anys escassos. Una mica més tard, el 1931, apareixia, ja en català, la seva novel·la breu El doctor Rip, a la qual seguiren, fins al 1938, Laia, Aspectes, Miratge a Citerea, Ariadna al laberint grotesc, Letízia, Fedra i Petites proses blanques, textos en prosa tots. En reeditar-ne alguns el 1952, l’autor els posa el títol genèric d’Anys d’aprenentatge, i la confessió —més coqueta que modesta— «que aquest aprenentatge durarà tant com la meva vida». No hi ha res en la producció inicial de Salvador Espriu, tan precoç i abundosa, que delati dubtes o lleugeresa de principiant. Ben al contrari, és d’un rigor estilístic i d’una malícia interior tan madurs, que sobrepassen qualsevol previsió formulària. En Ariadna al laberint grotesc (1935) figuren algunes de les narracions curtes més perfectes i intel·ligents de la literatura catalana moderna. La guerra civil marca un solc roent en els seus escrits. Tant Antígona, datada el 1939 —per bé que no es publica fins al 1955—, com Primera història d’Esther (Improvisació ver a titelles), el 1948, peces destinades al teatre, s’inspiren en l’horror i en la condemna de la lluita fratricida. I de front o de retop, com en la resta de poetes de la seva generació, l’enfonsament col·lectiu pesa sobre els versos d’Espriu. El seu primer llibre de poemes, Cementiri de Sinera, apareix el 1946. Vénen després: el 1949, Les cançons d’Ariadna; el 1952, Les hores i Mrs. Death, que amb la reimpressió del Cementiri formen el volum Obra lírica; el 1954, El caminant i el mur; el 1955, Final del laberint; el 1960, La pell de brau; i el 1963, dins del volum Obra poètica, que aplega tota la producció anterior, El llibre de Sinera. El 1968 publica el volum primer, Poesia, de les Obres Completes, amb més poemes nous. Del 1971, encara, és Setmana Santa. Els seus comentaris de crítica literària i artística, esparsos fins al 1957, han estat aplegats en Evocació de Rosselló-Pòrcel i altres notes.





Una «contundent novetat», als anys 30


Des de la mort de Carles Riba, quan Carner ja s’havia pràcticament jubilat, Espriu comparteix amb Joan Oliver el màxim prestigi i la màxima autoritat de la poesia catalana. De fet, el «reconeixement» literari de Salvador Espriu comença a prendre una certa transcendència cap al 1950, amb la Primera història d’Esther i els poemes inicials, transcendència que es consolida i eixampla a mesura que van apareixent els seus nous llibres. De tota manera, les seves proses precedents, tot i ser tan admirables com la poesia i el teatre de la postguerra, no li valgueren grans elogis. Certament, no passaren desapercebudes a la crítica més vigilant; però tampoc no foren acollides amb entusiasme. Potser el jove Espriu dels anys 30 resultava «incongruent» amb el que aleshores era l’esperit dominant en les lletres locals. Josep Pla ha explicat la sorpresa que li produí la lectura d’El doctor Rip: «era un cas d’independència total i completa», «aberrant a l’òrbita noucentista», «pura, nerviosa, contundent novetat». Pla, no menys marginal al Noucentisme, pogué apreciar de seguida les possibilitats d’Espriu. En general, però, només s’hi arribà a veure una promesa avantatjada. I no faltà qui rastregés en aquelles obres primerenques un germen «dissolvent». C. A. Jordana, per exemple, féu una ressenya de Laia, en la qual afirmà que l’obra no era escrita «en català»: «les paraules eren catalanes, però no hi havia, segons aquell crític, l’esperit de la llengua, la saviesa serena i hel·lènica del nostre poble; denuncià hipèrbatons com a influència carpetovetònica, refusà col·locació d’adjectius i règims de verbs» (M. Aurèlia Capmany). La censura gramatical, en aquest cas, traïa una censura més de fons: Salvador Espriu s’apartava d’un camí obert, aplanat i assegurat per un llarg quart de segle de Noucentisme imperant. Allò de la «influència carpetovetònica», altrament, era una realitat que tenia la seva importància, i no en la sintaxi de l’escriptor, al capdavall. Com ja hem dit, Espriu se sentí atret des del primer dia per alguns «models» de la literatura castellana.





La mort i els mortals


De la seva poesia ha pogut dir ell mateix que no és sinó «meditació constant i obsessiva de la mort». També la mort era un leit motiv insistent en les seves proses anteriors: El doctor Rip és simplement «la història d’una agonia escrita d’una manera ràpida, bàrbara, gairebé inhumana», i, en Aspectes i en Ariadna al laberint grotesc, el tema es repeteix sovint, en les més diverses variants i perspectives. Potser calgui observar que, en aquestes primeres narracions, la mort apareix vista i cruelment sentida com a «espectacle», mentre que en la seva poesia Espriu l’assumeix i l’expressa com a «vivència» interioritzada. En l’una i l’altra hipòtesi, de tota manera, l’escriptor reconeix a la mort la condició de realitat última —radical— de l’existència humana: l’home és mortal, i, per tant, tota la seva vida està penetrada per aquest destí ineludible. La mort, desguarnida de tota connexió d’ordre transcendent, religiosa o no, passa a ser, així, una greu i sostinguda inquietud, feta de consciència i de dolor, en l’acceptació de la qual resideix la millor dignitat de l’individu. Tot el que l’home faci per dissimular-se o per oblidar aquesta evidència, serà una astúcia inútil, i a més, ridícula: la «vida», amb les seves disperses seduccions, amb els seus interessos immediats, no és més que «vana agitació», un vertader «laberint grotesc».

En no poques de les narracions de Salvador Espriu, els personatges es redueixen a simples caricatures: són esquemes irrisoris del comportament habitual d’una gent que deixa de banda la mort i que es desentén de la seva assignació mortal. I des del punt de vista de l’escriptor, defugir la consciència i el dolor de la mort és sempre una temptativa grotesca, i a destacar-la dedica pàgines d’inexhaurible i suculenta mordacitat. Ell, retret en aquest món interior de dolor i de consciència, es lliura a la seva «meditació»: d’ella naix la seva poesia. El que en la prosa d’Espriu era patetisme càustic, en la poesia tendirà a ser patetisme elegíac. I amb la mort, entra en joc el seu corol·lari quotidià: el pas del temps. Si la mort és un «deixar de ser» definitiu i brutal, el temps és un «deixar de ser» incessant, gradual, sense retorns ni recuperació. El «temps perdut» flanqueja la mort en les «meditacions» líriques de l’escriptor.

No totes les proses de la primera època de Salvador Espriu es caracteritzen per la presència contumaç del grotesc. Però el grotesc predomina en Aspectes i en Ariadna al laberint grotesc, que són, indubtablement, les seves produccions més personals i vigoroses anteriors al 1936. Tots dos llibres inclouen relats breus, d’una escriptura intensa i incisiva, en què la nota satírica és acusadíssima. En això hi ha molt de sàtira social: implacable amb l’estupidesa i amb la injustícia, Espriu traça quadres de condensada amarguesa, on els aspectes monstruosos i banals coincideixen en una mateixa aparença còmica. Amb tot, en darrer terme, l’essencial és l’aspecte «ètic», i fins i tot filosòfic, de refús i de sarcasme, que es vincula a la concepció tanatocèntrica indicada, amb el qual Espriu denuncia la indiferència, l’ofuscació i la sorpresa, tan freqüents, davant la mort.

«Ninots» i «titelles» són les paraules que usa per designar els protagonistes de les històries: paraules bastant significatives, ja que indiquen nítidament el propòsit de sintetitzar els models reals en uns pocs trets tipificants. Les figures «grotesques» —i grotesques per la seva forçada simplificació— s’embranquen en anècdotes i en peripècies que no ho són menys, i diàlegs i relació es produeixen en un llenguatge concís, reticent, barreja d’argot o dialecte i de formes cultistes, que afegeix un cert enravenament al conjunt i en completa la plasticitat de caricatura. I, per dir-ho amb una frase del mateix Espriu aplicable als seus ninots i titelles, aquests adverteixen d’alguna manera el lector: «Si em mires et sentiràs inquiet». La voluntat de «revulsiu» hi és òbvia: l’escriptor pretén «inquietar», comunicar així la seva severa visió del món, perquè serveixi de cauteri moral. La intenció correctiva o correccional de la sàtira, en Salvador Espriu, mira de desvetllar la consciència i el dolor de la mort: retornar a l’home la seva devoradora lucidesa de «mortal», a força d’encarar-lo amb la imatge burlesca de la seva rutina frèvola i dels seus apassionaments estèrils.

Els poemes de Les cançons d’Ariadna, de Mrs. Death i alguns més d’altres llibres, prolonguen la línia del «grotesc» dins de la poesia d’Espriu. Són poesia satírica. En Cementiri de Sinera, potser d’elaboració més tardana que Les cançons d’Ariadna, hi estrena la seva veu estrictament lírica. I aquesta poesia lírica respon al que ell ha volgut definir: «meditació de la mort». El motiu directe del poema és un paisatge, un record, una dada, un somni: tot retorna, tanmateix, a la mort, o al temps que fuig i n’és l’equivalència. El que, en prosa o en vers, lligat al «grotesc», és paraula brillant i concepte esmolat, estridència o ironia, ací canvia de signe: en Cementiri de Sinera, en El caminant i el mur, en Final del laberint, el poeta adopta un to de confidència o de confessió, gris, molt escassament musical, amb imatges diluïdes i robustes alhora. La ubiqüitat de la pressió de la mort, la mort dels seus, la seva pròpia, sentida com una premonició o com una fatalitat, són «meditades» a través d’evocacions malenconioses i d’interrogants sense resposta. I amb això, la fugacitat dels dies i de les coses:

No estimo

res més, excepte l’ombra

viatgera d’un núvol

i el lent record dels dies

que són passats per sempre…



Darrere de cada instant —darrere de cada instant que «passa»— ell hi veu la mort, amenaçadora, i, precisament perquè l’instant «encara» no és mort, pren per al poeta, un valor inapreciable, únic. El tòpic horacià del Carpe diem, que la tradició literària occidental ha tenyit d’alegria i d’avidesa exultant, en Espriu és només una invitació a continuar «meditant»: a aprofundir en la plenitud «mortal» de l’aventura humana.

No deixis res

per caminar i mirar fins al ponent.

Car tot, en un moment,

et serà pres.



En això radica la seva fortalesa davant l’«absurd»: en l’«acceptació», com queda insinuat. No es desespera, ni busca drogues metafísiques, ni tracta d’enganyar-se amb coartades mitològiques. Mira la mort cara a cara: qualsevol altra cosa fóra covardia o ceguesa, o el que és pitjor, insensibilitat «grotesca».





Meditacions sobre la lluita fratricida


Però Salvador Espriu no s’esgota en aquesta tensa «passió meditabunda». Al cap i a la fi, és «meditant la mort» que l’home retroba la seva «vida» vertadera, i, fins que no li arribi «el moment en què tot li serà pres», l’home ha de «viure», i viure amb els altres homes. Per aquesta raó —biològica—, la seva obra es projecta, des d’un principi, igualment sobre els problemes col·lectius: problemes de «convivència», en definitiva. I no es limita a una «sàtira social» genèrica, sinó que enfoca qüestions concretes d’ordre polític i nacional. En són exemples les narracions «El meu amic Salom» i «El país moribund» en Ariadna al laberint grotesc. Després del 39, les causes i els efectes del conflicte, vistos sempre des de l’angle «ètic» en què se situa l’escriptor, prendran un lloc preferent en la preocupació literària de Salvador Espriu.

Antígona, tragèdia que repeteix l’argument de Sòfocles, ja al·ludeix l’odi i la sang que oposa els «germans» —és a dir, un mateix poble— entre si. La idea reapareix a Primera història d’Esther, un dels textos més brillants d’Espriu i de tota la dramatúrgia catalana. En contrast amb la nuesa i la simplicitat escèniques —clàssiques— d’Antígona, la Primera història d’Esther és una peça de singular construcció, bigarrada i complexa —barroca— en el seu contingut. D’una banda, es presenta com una «improvisació per a titelles», en la qual s’interfereixen, de més a més, els suposats titellaires i algun també suposat espectador; de l’altra, la matèria bíblica es combina amb detalls folklòrics i familiars, que l’autor desenterra dels seus records infantils. La circumstància de transferir a uns titelles el desenvolupament de la trama extreta dels Llibres Sagrats revela que Espriu es proposa un doble eufemisme: la realitat «nacional» hi és traduïda a través dels episodis de la tradició hebrea, i, damunt, a través d’uns fingits «ninots» inanimats. Aquest punt de vista «deformador», crispat, dóna un relleu força particular al plantejament del problema.

De «màxim crim» qualifica Espriu, per boca de l’Altíssim —el cec de la parròquia de Sinera que fa de speaker de la representació de titelles—, «el pecat de la guerra entre germans». L’obra, no cal dir-ho, abraça més intencions, i és, explícitament, un al·legat contra l’antisemitisme, que convindria relacionar amb la condemna universal de Hitler, aleshores enèrgicament aguditzada. Però Salvador Espriu apunta, en concret, al drama domèstic, a penes cicatritzat: la guerra entre germans. Ell ho planteja, mitjançant l’al·legòrica utilització dels incidents d’Esther, de Mardoqueu, d’Aman, i altres estaquirots de la llegenda jueva, a un nivell abstracte. I aquell «màxim crim» es converteix, de «guerra civil», en una qualsevol espècie de «guerra»: la violència entre homes és sempre violència entre germans. «Una almoina recíproca de perdó i tolerància» és el que demana, i no sols per als qui lluitaren en la guerra local del 1936. Salvador Espriu s’hi val de la vella comparació del «mirall de la veritat» que, desfet en «fragments petitíssims», «cada un dels trossos recull tanmateix una engruna d’autèntica llum». La tesi liberal, doncs, hi salta a primer pla. Salvador Espriu parla en tot moment d’«homes», sense adjectivar. Si especifica la «condició» —credo, raça, classe, o el que sigui—, és per advertir que aquests «sectors», cadascun per la seva banda, posseeixen o poden posseir una parcel·la de la «veritat» comuna. El món d’Espriu descansa sobre una dialèctica d’«interessos» o de «forces». És encara un món fundat en els valors morals de la més egrègia tradició burgesa; és, sobretot, un món fundat en la mort. La mort el centra. Per haver-la «meditada» i per saber o per creure saber el que és, i per acceptar-la, l’escriptor la rebutja. Res no li sembla tan inconcebible com el fet que els homes es matin entre ells. La convivència —«viure amb»— serà el principi sagrat per a la humanitat. Aquest és el nervi de la seva actitud.

En els poemes de La pell de brau i del Llibre de Sinera, torna a incidir en el tema, però ara amb una especial concreció. La pell de brau és, agradi o no, el gran poema de la guerra civil espanyola, i no solament vista des del cantó català. Salvador Espriu, que ja en la Primera història d’Esther i en alguns més dels seus escrits havia mostrat una clara predilecció per la mitologia i la història del poble jueu —en franca discrepància amb les ínfules greco-llatines del Noucentisme— s’acull en aquest llibre a una terminologia i a un atrezzo literari d’idèntica procedència semítica. Sepharad —l’Espanya tràgica i perduda dels sefardites— és el nom que ací designa la «pell de brau» ibèrica. Mantenint un paral·lelisme ambigu entre l’aspecte judaico-històric i l’aspecte hispànic actual, Salvador Espriu dispara la seva sàtira de vegades, i un plany d’altres, contra el fratricidi, l’opressió i la misèria.

La seva exhortació a Sepharad, a la imaginària Espanya present, insinua el remei —sempre «ètic», i exclusivament ètic— als mals encrespats:

fes que siguin segurs els ponts del diàleg

i mira de comprendre i estimar

les raons i les parles diverses dels teus fills…



En el Llibre de Sinera, Espriu regressa del món de Sepharad, i es cenyeix al català, per posar el dit a la plaga viva del seu país. «Sinera», anagrama, per inversió, d’Arenys —Arenys de Mar—, és la petita ciutat del Principat en la qual l’escriptor ambienta moltes narracions i molts poemes, i a la qual atribueix la indicació representativa de la seva terra. No és ja la lluita passada, ni les seves conseqüències genèriques, sinó una realitat actual i una desolació concretíssima, la matèria que en aquest llibre omple els versos. De fet, Catalunya suposa un problema a part, i Salvador Espriu el planteja amb adolorida exigència. «Poesia civil», o «política», la d’Espriu continua la trajectòria que va des de l’Oda a la Pàtria de Bonaventura Carles Aribau a les Elegies de Bierville, de Carles Riba.





La densitat al·lucinant de l’estil


La «meditació de la mort» no és, per cert, cap novetat en la història literària, i enrolar-s’hi polèmicament —en un sentit o un altre— ha estat una irreversible obligació per als literats contemporanis de totes les latituds. El que importa, en el cas de Salvador Espriu, és que tot això, a més de respondre irreemplaçablement a la conjuntura feroç del seu poble, aconsegueix una versió «literària» de poderosa originalitat. Ho és, en primer terme, per l’al·lucinant desplegament de recursos lingüístics que comporta. Espriu és un artista de la paraula, i ho és en un grau major que el del més sofisticat dels noucentistes, però amb una fantasia i alhora amb un ascetisme que aquests eren incapaços de professar. Se’l pot titllar de «preciosista». Ens trobem, això no obstant, amb un preciosisme irònic, ja que Espriu dóna per sobreentès que els seus jocs verbals —en les proses, sobretot— seran acceptats com un ingredient més de la caricatura que intenta dibuixar. Una alternança xocant de pintoresquisme i de gramàtica gèlida, d’aire popular i d’èmfasi llibresc, és la seva nota més superficial. Però, al mateix temps, quan Espriu pren el to líric, la seva veu adopta un accent contingut, tibant, taciturn, semblant al que trobàvem en els versos de Teixidor i de Vinyoli. Com a narrador, Espriu és encara més complex i personal que com a poeta. Mai no ha passat les fronteres del conte. En la seva Autobiografia, Miquel Villalonga, crític de penosos prejudicis extraliteraris —«el bello volumen de Espriu, por estar escrito en catalán, me irritaba»—, reconeix: «ni siquiera en la mejor literatura francesa (Proust, algunas páginas de Giraudoux) conozco un caso tan serio de densidad espiritual». Llegiu, on diu «espiritual», «intel·lectual». I afegeix, referint-se a Ariadna al laberint grotesc: «En “Tereseta que baixava les escales”, narración que constará de unas cinco páginas, existe, condensada, una vastísima y maravillosa novela: la novela más honda que pudiera crear un genio analítico y de cerebro “entrenado”, como Tomás Mann. ¿Por qué no desarrolló Espriu su magnífica concepción en dos o tres tomos?». I, evidentment, aquesta extraordinària força sintètica constitueix un dels aspectes més imponents de l’obra de Salvador Espriu.





6. Notícia de les Illes, del País Valencià i del Rosselló





Ens hem ocupat fins ara de la situació de la literatura catalana, i específicament de la poesia, en l’àrea geogràfica del Principat. Caldrà completar aquestes ràpides nocions amb un informe, breu, del que s’esdevenia simultàniament a les zones de parla catalana no «dependents» de la capitalitat immediata de Barcelona: les Balears, el País Valencià, el Rosselló. No hi ha res de nou, en l’ordre de fets eficaços, que rectifiqui la situació heretada de l’etapa precedent. Quan s’enfonsa el règim republicà —el 1936 a Mallorca, i el 1939 al País Valencià—, les restriccions lingüístiques són potser menys dures en aquests territoris que en la Catalunya estricta a causa, sens dubte, de la menor virulència del nacionalisme local. A València, per exemple, es permeten ja el 1939 algunes publicacions folklòriques —revistes falleres com Pensat i fet—, representacions teatrals de caràcter religiós —els «miracles» de Sant Vicent Ferrer— i la celebració dels tronats Jocs Florals de Lo Rat Penat. Res d’això, naturalment, no tenia la més mínima transcendència literària ni social. Paral·lelament, al Rosselló, on en teoria els francesos no entrebancaven l’ús del català, la vida de l’idioma i de la seva literatura continuava sent una lànguida inèrcia sense massa perspectives.

Però, si no s’hi produeixen canvis importants de cara a l’estabilitat i a l’expansió de la literatura, és indiscutible que s’hi fan progressos d’una altra mena: progressos en un sentit d’«integració» cultural. Les minories d’escriptors de la perifèria catalana —a una banda i l’altra de l’Albera—, que optaren per la llengua pròpia i no pel castellà o pel francès, comencen a reconsiderar la qüestió del lloc que ocupen en el panorama literari de l’idioma. Al capdavall, continuaven sentint-se’n marginats pel simple fet de la seva procedència regional i de les vinculacions que això implicava.

La consciència d’«unitat» literària dels Països Catalans, reintroduïda pels poetes de la Renaixença, mai no havia deixat d’avançar, bé que lentament, i d’això en donaven testimoni molts actes i moltes intencions. De tota manera, la catalogació «regional» era vigent. A les Balears, la constituïa l’«Escola Mallorquina», tan instal·lada i prestigiosa. Al País Valencià no hi hagué res de semblant a una «escola» així, però l’ambient castellanitzant en què es formaren els literats indígenes els marcà amb un segell especial, «dissonant» o «dissident». I el mateix passà al Rosselló, pel que fa a la influència francesa. Barcelona, de fet, era el centre de la literatura catalana, com València ho havia estat el segle XV, i aquesta capitalitat, determinada per raons materials òbvies, condiciona el conjunt de l’àmbit lingüístico-cultural. La perifèria havia de trencar el seu aïllament, posar remei a la seva dissidència, si volia entrar de debò en la normalitat. La «integració» va ser un objectiu sempre present per a tots: mallorquins, valencians i rossellonesos. Entre les penombres de la postguerra s’aconseguiren positius avenços per aquest cantó.





Les Illes


A les Balears ja havia aparegut Rosselló-Pòrcel, i Rosselló va consumar pràcticament la ruptura de la il·lustre «insularitat literària» dels seus conterranis. El 1935, s’estrenaven dos poetes joves més: Miquel Dolç i Dolç (Santa Maria del Camí, 1912), i Marià Villangómez (Eivissa, 1913). Amb Rosselló-Pòrcel representaven, en aquell moment, com un despuntar de la «generació» que la guerra ferí en ple fervor inicial. Els versos de Dolç i de Villangómez, en contrast amb els de Rosselló, semblaven assegurar la continuïtat de l’«Escola». No ho desmentiren pas, acabada la guerra, els primers llibres de tots dos. I els poetes que vénen immediatament després ho confirmen: Llorenç Moyà i Gilabert de la Portella (Binissalem, 1916), Miquel Gayà (Sant Joan de Sineu, 1917), Bernat Vidal i Tomàs (Santanyí, 1918-1971) i altres. En general, tots ells «retrocedeixen» a un nivell diguem-ne anterior a Rosselló-Pòrcel. Però en els millors, aquesta adhesió «escolàstica» no durà massa, i acabà per desaparèixer. La generació següent —la de Jaume Vidal i Alcover (Manacor, 1923), Josep M. Llompart (Ciutat de Mallorca, 1925), Blai Bonet (Santanyí, 1926)— ja pràcticament no conserva cap contacte fidel amb l’estètica de l’«Escola». Un deix d’«accent local», patent en el llenguatge i en algun aspecte secundari, és tot el que avala la seva «mallorquinitat». Són ja uns poetes «catalans» com qualsevol altre del continent: poetes catalans normals, en definitiva.

L’evolució es precipita en uns anys, i canvia completament la fesomia del grup insular. Es pot observar en el procés seguit per l’obra de Miquel Dolç i per la de Marià Villangómez. El somni encetat (1943) i Ofrena de sonets (1946), de Dolç, apleguen poemes encara subjectes als cànons i als temes de l’«Escola». En Elegies de guerra (1948) —i el títol és prou indicatiu—, en Petites elegies (1958), en Flama (1962), Dolç duu els seus versos a preocupacions i a visions menys decoratives, i les seves paraules i la seva tècnica es fan més responsables i austeres. També els tres primers volums publicats per Marià Villangómez —Terra i somni (1948), Elegies i paisatges (1949), Els dies (1950)— continuen la línia tradicional de les Illes. Després, amb Els béns incompartibles (1954), i els llibres que el seguiren, Ceguesa de l’estel (1956), Sonets de Balançat (1956), La miranda (1958), El cop a la terra (1962), Declarat amb el vent (1963) etc., la seva poesia experimenta, també, una poderosa creixença interior i absorbeix estímuls intel·lectuals i ètics més profunds que els que eren habituals en l’«Escola».

D’alguna manera, tant en Miquel Dolç com en Marià Villangómez, molt més sens dubte en aquest darrer, es reprodueix aquella transició que advertíem en els poetes de la mateixa «generació» nadius del Principat —Joan Teixidor, Joan Vinyoli…—: una major gravetat, de ressonàncies meditadores, de melangia, de drama ja digerit. Però potser no és en va que s’és fill de l’«Escola Mallorquina», i per això Dolç i Villangómez, a diferència dels seus homòlegs peninsulars, més greus i eixuts, conserven, com un automatisme o com una convicció inamovible, l’hàbit de les formes retòriques voluptuoses, un cert gust per l’esplendor verbal, l’enyorança d’un «classicisme» entranyable.





El País Valencià


Al País Valencià, l’esforç d’«integració» havia estat un propòsit de progressiva eficàcia. De tota manera, el matís «regional», continuava sent una tara incòmoda. La tendència a pensar en termes de «literatura valenciana» —el petit cercle a part—, comportava, com a càstig, un provincianisme sistemàtic. L’escriptor i l’aficionat es mesuraven a escala municipal, sense referències objectives, en una trista relativitat crítica, que només podia ser confusionista i autoenganyosa. La «integració» suposava, almenys, situar el literat valencià en el terreny «normal» de l’escriptor català i obligar-lo a judicis i a aspiracions més ambicioses. És curiós que, tot i que en cada moment poetes i prosistes addictes a l’idioma accepten aquesta necessitat d’«integrar-se», alguns d’ells retornen després a l’«escala local» i es refugien en el «particularisme» fraudulent i mediocre. D’aquí que el procés «integrador» hagi patit una permanent i lamentable descompensació. El fenomen té explicacions espinoses i no totes pertanyen precisament al domini de la literatura, ni tan sols al més ampli de la sociologia literària. No és aquest el lloc oportú d’abordar-les.

En la postguerra, l’actitud «integradora» quedà representada, inicialment, per Xavier Casp (Carlet, 1915). Casp havia publicat ja abans del 36 poemes en alguna revista —El Vers Valencià—, però el seu primer llibre, Volar…, data del 1943. Posteriorment, i a més d’un volum de contes —Proses en carn (1952)—, ha publicat: La inquietud en calma (1945), Jo sense tu (1948), On vaig, Senyor? (1949), Aires de cançó (1950), Goig (1953), Esparses (1953), Braçat (1955), Poema dramàticament esperançat (1956), Home (1957), Jo, cap de casa (1962), D’amar-te, Amor (1963) i Silenci (1965). La fase adulta de la seva poesia sembla bastant influïda per alguns aspectes de l’obra de López-Picó, amb qui comparteix la inclinació pels temes religiosos catòlics, tractats de manera decorativa i conceptuosa alhora. I conceptuosa i decorativa és la seva lírica amatòria —conjugal, més ben dit—, en la qual obté, potser, els seus millors moments.

Entre el 1943 i el 1953, la posició de Xavier Casp dins l’ambient literari del País Valencià, pren un caràcter polèmic molt marcat, i encapçala un canvi d’orientació renovadora en el marc local. La renovació no era d’ordre estètic, naturalment, però sí d’ordre tàctic enfront de problemes culturals i lingüístics privatius de la regió, i en aquest punt la seva activitat va ser particularment fèrtil. Casp anima els quaderns Esclat (1948), i el 1949 llança i dirigeix la col·lecció «L’Espiga», de llibres breus, on aniran apareixent les primícies dels poetes més joves. La capitania de Casp és, per uns anys, indiscutible. S’hi vinculen els esforços per introduir un major rigor intel·lectual i idiomàtic en el treball poètic, i el restabliment —«integrador»— d’uns contactes útils amb la poesia del Principat. La producció dels poetes valencians que vénen després no acusa gairebé cap estímul de l’estil ni de les preferències temàtiques de Casp, malgrat la genèrica familiaritat amb ell. Però aquests escriptors li deuen una primera lliçó de solvència literària i l’ajuda impagable per a sortir a la llum pública a través d’un conducte editorial discret.

D’aquests, Joan Valls Jordà (Alcoi, 1917) és el més prolífic —catorze o quinze llibres entre Les cançons de Mariola (1947) i Posicions terrenals (1969): Presoner de l’ombra, L’íntim miratge, Paradís en blanc, Versos a Sara…—: és, també, un poeta de vivències intrínsecament literàries, més complex que Casp i amb uns recursos tècnics més amplis. Jaume Bru i Vidal (Sagunt 1922), Vicent Andrés Estellés (Burjassot, 1924) i Maria Beneyto (València, 1925), vinculats a «L’Espiga», hi inicien una ruptura en les intencions i en els procediments: sobretot, Andrés Estellés. Més tard, s’hi afegirà Carmelina Sánchez-Cutillas (Madrid, 1927), amb Un món rebel (1964) i Conjugació en primera persona (1969). De fet, és amb els poetes nascuts després del 1921 que, al País Valencià, s’introdueix la nota «patètica», uns cops sarcàstica, d’altres aïrada, trista o metafísica, que trobàvem en els poemes de la «generació sacrificada» del Principat. És una nota que manca en l’obra de Xavier Casp i que rarament apareix en la de Joan Valls. Potser, això, calgui explicar ho en termes ben «històrics». El vendaval del 36-39, si posava en crisi la societat valenciana sencera, no hi havia tingut les conseqüències rudes que, des d’un determinat angle, va tenir al Principat i a les Balears. No s’hi esfondrava un «món» enyorable perquè aquest «món» —una cultura florent o arrelada, unes expectatives nacionalistes—, no havia arribat a perfilar-se. «Una guerra que ha fet trontollar la lògica», és tot el que hi veu Xavier Casp.

La poesia de Maria Beneyto ja acusa el drama d’una altra manera: no tant en els seus llibres en català —Ratlles a l’aire, Altra veu— com en els que publica en castellà. El cas de Vicent Andrés Estellés resulta encara més significatiu. Feia segles que, al País Valencià, no es feia sentir, en poesia, una veu tan intensa i tan potent. Ja en el primer llibre català, Ciutat a cau d’orella (1953), sota la decoració d’una temàtica «descriptivista», bull una estranya violència moral, gestada o gestionada en el sexe i en el dol, l’un i l’altre reunits, identificats, en una passió truncada. La nit (1956), Donzell amarg (1958), L’amant de tota la vida (1965), Lletres de canvi (1970), i finalment, el 1971, Primera audició, L’inventari clement, Llibre de meravelles i La clau que obri tots els panys, han tret a la superfície, de mica en mica, la gran fúria frustrada, la «vida» de desig i de dolor, que fa funcionar l’obra d’Estellés. Una alternança, sovint abrupta, entre les formes erudites i matisades de la poesia —les «èglogues», per exemple, i no solament les «èglogues»— i el gir col·loquial, càustic o obscè, o de simple senzillesa familiar, crea en els versos una tensió desconcertant. Mai la mort no ha estat tan àcidament «cantada» —en català, almenys— com en Lletres de canvi. Ni la misèria humana, amb totes les ganes del cos —la gana del ventre i la del baix ventre, i les altres— com en Llibre de meravelles. I no es tracta d’una exasperació verbal, com és corrent en l’ofici del poeta, sinó de l’exasperació real —i «realista»— de l’ofici de viure. Joan Teixidor ha citat Cesare Pavese, en comentar els últims llibres d’Estellés. L’«ofici de viure», en Estellés, és, com ho era en Pavese, la sorpresa continuada d’un «no poder ser» que, al capdavall «ha de ser». L’experiència de la postguerra hi compta, i molt. Fins i tot en allò que tingué d’anècdota.

La irregularitat —diguem-ne cronològica— de les seves publicacions ha impedit a Vicent Andrés Estellés d’exercir el magisteri «local» a què semblava predestinat. Entre els poetes joves —alguns es manifestaren en l’antologia Poetes universitaris valencians 1962—, la seva lliçó encara és poc precisa. Ho serà, en el futur immediat, sobre les promocions que ara s’estrenen.





El Rosselló


Al Rosselló, l’idioma perdia terreny, i cada vegada més, davant de la penetració cultural del francès, i els escriptors de la burgesia local —de les classes benestants, per a ser més exactes— adoptaren la llengua de l’Estat com a vehicle expressiu preferent. Després de la guerra del 1914-1918, aquest procés s’accelerà. Si alguna personalitat destacada surt de l’àrea catalana, serà per a afirmar-se en francès: Robert Brasillach, posem per cas. Els rossellonesos només reservaren al seu català domèstic l’amor o la curiositat que solen dedicar-se a les relíquies sentimentals, a les peces de museu, als residus folklòrics. El contagi de la Renaixença, amb tot, no havia estat inútil, i bé que sense gaire vigor constructiu, dóna origen a resistències decidides. Els Jocs Florals de la «Ginesta d’Or», bilingües, seran un baluard petit i modest per al català Carles Grandó (Perpinyà. 1889-1975) n’és el més obstinat i memorable defensor. J. S. Pons va viure i escriure bastant al marge de tot això. Però la seva obra i el seu consell hi tingueren també una positiva efectivitat. Ja hem recordat, de passada, la seva germana, Simona Gay. Edmond Brazès (Ceret, 1893), que el 1957 publica L’ocell de les cireres, és un altre poeta digne de ser mencionat, dins la línia de Pons. Com ho és, bé que més independent en la seva orientació, Gumersind Gomila (Maó, 1906-Perpinyà, 1970), menorquí que residí des de molt jove a Perpinyà, autor de La sorra calenta (1943), de Llucifer (1966), d’El vent fútil (1967). Cap al 1938, es constituí el grup «Nostra Terra», en el qual s’aprecia una lleu aspiració de reivindicacionisme. Tot i que en aquest grup intervingueren alguns elements d’esquerra, el moviment es dissolgué en la confusió de la França petainista.

Els catalans del nord de l’Albera van tenir també la seva «guerra», que, fins a un cert punt, no deixava de ser «guerra civil», però que, en definitiva, no arribà a repercutir sobre la població indígena amb efectes comparables als de la «guerra» del sud. Les coordenades globals —«estatals»— eren ben diferents, en l’un cas i en l’altre. Potser fóra massa simple d’establir-hi una separació espectacular: Brasillach d’una banda, i Jordi-Pere Cerdà de la banda contrària. Robert Brasillach fou «col·laboracionista» i escrivia en francès; Jordi-Pere Cerdà començava en la clandestinitat d’un clima de «resistència», i ha escrit en català. Però el «catalanisme» francès sempre fou més francès que catalanisme, i en el fons —via «felibrige»— se sentia dependent de Maurras i, en el moment d’angúnia, de Pétain. Les circumstàncies, tanmateix, obrien unes oportunitats clares. I si el destí de Brasillach no és representatiu de la situació genèrica del Rosselló intel·lectual, sí que ho era el d’Antoni Cayrol (Sallagosa, 1920), que, en temps d’Ocupació i de Censura, envia uns versos a la revista Tramontane de Perpinyà, firmats amb el pseudònim d’«Un cerdà». Carles Bauby, director del paper, els publica, però vol atenuar la paradoxal insolència de la dissimulació, i inventa un nom: Jordi-Pere Cerdà. Podem considerar que l’incident es prestava a un relatiu simbolisme. La realitat era, malgrat tot, que Brasillach, incorporat a París i al francès, per més feixista que fos, i no passà de feixista aproximatiu, tenia guanyada la partida per endavant. No importa que l’afusellessin, després de la victòria dels Aliats. La victòria dels Aliats, i de De Gaulle, hagué de ser, per una implacable mala jugada dels fets, la victòria «rossellonesa» de Brasillach.

Antoni Cayrol, o Jordi-Pere Cerdà, pertany al Rosselló subaltern i marginat: el Rosselló rural, que París ignora, i que Barcelona no pot prendre en consideració. I els poemes que publica —La guatlla i la garba (1951), Tota llengua fa foc (1955), i més en Obra poètica (1966)— deriven d’aquesta fatalitat: són poesia de paisatge, de sentiments elementals, poc espectacular en els procediments, però vigorosa en el traç, en la vibració plàstica. Contra qualsevol presumpció, no hi ha un sol rastre d’impugnació o de revolta. Jordi-Pere Cerdà milita en una trinxera revolucionària, i la seva poesia no hi participa. La «realitat» que es transparenta en els seus poemes no és la realitat de la gent, sinó la d’unes coses impertèrrites, uns arbres, unes muntanyes, una llum, esdevingudes «estampa». És, encara, una estampa palpitant i respirable, perquè el contacte del poeta amb el món que l’inspira no ha deixat de ser quotidià i sincer: en el mateix moment, al País Valencià, a les Illes, al Principat, la «naturalesa» —una naturalesa com la que Cayrol incorpora als seus versos— ja no és més que artifici i clixé. Jordi-Pere Cerdà, anti-Brasillach, fidel a la llengua i, més encara, a la pressió concreta dels homes i les dones del seu rodal, ha d’afrontar la contradicció amb les expectatives de la cultura francesa. En la prosa —Contalles de Cerdanya (1962)— s’ajustarà a l’incentiu acolorit dels temes llegendàrio-populars. Només en el teatre —«drama», per definició— donarà entrada als problemes immediats: Angeleta (1952), La set de la terra (1957). Del teatre de Jordi-Pere Cerdà, en tornarem de parlar.

Ben mirat, la situació literària del català és, avui, al Rosselló, més irregular que enlloc. L’aparent llibertat amb què compta de part de l’Estat francès és més maligna que la persecució declarada. En la pràctica, l’Administració actua, en l’ordre lingüístic, amb una energia subreptícia, i el Rosselló és una zona massa petita i massa poc potent des de tots els punts de vista, perquè li fos possible de resistir la irrupció forçosa i estatal del francès. La frontera, amb totes les seves duanes, el separa del foc emissor cultural autòcton: Barcelona. I la cultura francesa, per la seva solidesa i per l’habilitat amb què l’han bastida, esdevé superior, infinitament superior, en força imperialista, a l’espanyola. Ja és prou miraculós, malgrat tot, que es mantingui encara el foc sagrat del català literari. Gumersind Gomila ha descrit amb objectivitat els termes de la qüestió: «Per al pagès o per a l’obrer no hi ha problema: l’expressió surt com surt, en català o en francès, segons el moment, el motiu o la necessitat. El problema comença quan el rossellonès vol prendre consciència de la seva qualitat de català com a intel·lectual. El seu esforç resta simplement un treball de monjo, purament personal. És a dir, que no es crea, per raons d’interès material, un ambient de cultura catalana al seu entorn, ni que sigui en el pla familiar. Així, cridarà pertot que cal salvar la nostra llengua de l’oblit, que cal ensenyar-la a les escoles, però ell, amb la dona i els fills, continuarà parlant francès. Més fort, parlarà francès fins en les reunions “catalanistes” on es pretén treballar a favor de la llengua. Jo conec rossellonesos que escriuen en català que no m’han parlat mai en la nostra llengua…». Tals són les circumstàncies socials, i sembla molt boirosa, de moment, qualsevol possibilitat de rectificació.





7. Continuïtat de la poesia





A la Catalunya de 1939 es podia témer, per un instant, que es produís una solució de continuïtat també difícil de superar: la subsistència de la literatura, tant en l’ordre de la «producció» com en el del «consum». Passat el primer estupor, es va fer evident que no hi havia desercions ni claudicacions d’importància entre els vells quadres literaris: més aviat s’hi advertia una providencial etapa de fertilitat. I tampoc no tardà a veure’s que l’aparició de nous escriptors, procedents de la joventut, garantia la permanència pràcticament regular de les lletres catalanes. Contra tota adversitat, i no eren poques, la «creació» s’obria pas. Molt diferent era el problema del públic lector.

Els obstacles imposats eren pràcticament insalvables. Se’ls podia esquivar amb alguna astúcia, però amb efectes mínims i d’un abast molt reduït de cara al públic. La progressiva tolerància estatal respecte als llibres ha permès, a poc a poc, de restablir l’assiduïtat d’una clientela per a l’escriptor. No hi ha hagut, però, condescendències per a les revistes. I les revistes eren i són, en molts llocs —ací—, la plataforma més viable per anar donant a conèixer la feina dels principiants, i especialment, dels poetes. La poesia és un «fet» minoritari, i això li planteja considerables dificultats d’ordre material de cara al mercat del llibre. El problema afecta fins i tot els països d’absoluta normalitat lingüística; més havia de ser-ho, doncs, a la Catalunya de la postguerra. La publicació de «revistes» va ser reiteradament intentada, i per necessitat, fora de la llei. No caldrà ni afegir que la seva circulació hagué de ser, per força, molt limitada, i la seva vida, efímera.

Fóra interessant de fer un catàleg exhaustiu d’aquestes aventures editorials clandestines, i estudiar-ne les característiques. Amb això no sols obtindríem unes dades útils sobre la resistència literària del català en uns anys difícils, sinó que, a més, en podríem deduir d’altres de referents a la projecció social que aquella resistència aconseguia originàriament. De fet, les falses «revistes» al·ludides tenien en comú un primer aspecte que les condiciona de manera fatal: el seu tiratge reduït. Com que no podien ser venudes lliurement, la seva difusió es redueix a un petit cercle d’iniciats. El cost de l’edició, per tant, esdevenia una barrera discriminatòria: seran revistes «cares». I es busca la solució econòmica donant a la publicació una consistència física sumptuosa, una mica dins de la línia de la bibliofília. Poesia, quaderns dirigits per Josep Palau i Fabre el 1944, s’imprimia en paper de fil: cent exemplars numerats. Ariel, que aparegué el 1946, de tiratge més extens, conserva un to discretament «selecte». El mateix passa amb Dau al Set, inspirada per Joan Brossa i que surt el 1948. El fet d’ocupar-se també de temes artístics o de beneficiar-se amb il·lustracions distingides, justificava fins a un cert punt l’aparat material. Hi hagué altres fascicles més o menys periòdics que prescindiren d’aquests luxes. Però les publicacions més importants des del punt de vista literari són les «cares». Ben mirat, els preus no eren prohibitius. Amb tot, discriminaven el tipus de comprador.

Naturalment, un bon sector de la poesia «nova» que s’hi manifestava, responia als cànons i a les tendències bàsiques de la cultura més «actual» d’Europa. Només que la particularitat local de la salvació idiomàtica i de l’autonomia literària havia d’afegir-hi una nota «especial». Aquesta particularitat s’encarnava en el desig obsessiu de mantenir l’aparença que «ací no ha passat res», o que, tot i haver passat «molt», ja ho anàvem superant. Castellet i Molas han destacat dos exergs simptomàtics que adornen dos números d’Ariel: un text del cant VIII de l’Odissea, molt conegut, i un fragment de l’himne Als tebans de Píndar. El primer conté la dita d’Alcínous a Ulisses, segons la qual els déus maquinen la perdició dels homes a fi que la posteritat tingui matèria de càntic, és a dir, de poesia; el segon recomana d’amagar a l’ull foraster la desgràcia íntima, i incita a revelar-li solament el que tenim de bo i d’alegre. Tots dos, si se situen en la conjuntura encara no cicatritzada de la postguerra, representen una voluntat d’oblit i, alhora, de persistència: oblit d’algunes coses i persistència en altres. Es pretenia escriure «com si» el país no hagués patit una ferida profunda. La «normalitat» d’aquells poemes es mereix l’adjectiu d’impàvida: podríem suposar-los escrits en qualsevol altre indret del món, un indret plàcid i confortable. Paradoxalment, aquesta impavidesa era la seva força de repte. Enfront de moltes inclemències, enfront del caos i de la desintegració de la seva societat, el poeta jove alça el rigor de la seva «obra ben feta». La perfecció és la seva protesta. És en aquest punt que s’insereix la poderosa autoritat moral i literària de Carles Riba.

Si volguéssim insistir, ara, sobre la identificació sociològica dels escriptors catalans, només hi aportaríem una dada òbvia, i no gens secundària, és clar, per a la comprensió de la seva obra i dels corrents en què s’hi produeix, però que tampoc no diferiria gaire del que podríem dir dels escriptors de qualsevol altra literatura occidental. Totes les literatures d’Occident són «burgeses» perquè burgesa és la societat que les nodreix. En el fons, les seves figures més excelses, no sols són burgeses, sinó sovint genialment reaccionàries: Eliot, Claudel, Yeats, Valéry, Ezra Pound, Unamuno, Dos Passos, Proust, Huxley… Com deia aquell interlocutor de C. S. Snow, moltes eren les que professaven i difonien idees que ja eren antiquades en temps dels Plantagenet. Les excepcions són de tots conegudes i, malgrat tot, sempre discutibles.

A cada país, la situació presenta singularitats matisades: depèn de la major o menor fortalesa de la classe dominant respecte dels seus antagonistes, del mapa de forces en què es debat. Una «història de la literatura» mai no serà «intel·ligible» del tot si l’autor i el lector no tenen present l’altra «història»: la de la dinàmica social que li serveix de fonament tàcit. Avui mateix, i per damunt de les determinacions idiomàtiques i nacionals, es podria parlar d’una «literatura de la NATO», en la qual caldria incloure, pêle-mêle, Ionesco, Dürrenmatt, Elsa Morante, Beckett, Kerouac, Butor, Italo Calvino, i fins i tot el mateix Louis Aragon. Les lletres catalanes —per a be o per a mal— no entren en aquesta àrea, però tampoc no poden defugir la seva influència. Deixem-ho córrer, això. I retinguem el fet que, en la Catalunya de la postguerra, la poesia, com tota la literatura, és «burgesa», i que en el seu interior despunten i s’encrespen moltes de les contradiccions, no totes, que constitueixen el drama íntim de la classe, ací en la seva aberrant particularitat local.





Josep Palau i Fabre


El cas de Pere Quart era tota una advertència. En un altre pla, molt menys virulent, molt més epidèrmic, trobem Josep Palau i Fabre (Barcelona 1917). Palau i Fabre ha publicat uns quants llibres de versos —Balades amargues (1943), L’aprenent de poeta (1943), Imitació de Rosselló-Pòrcel (1945), Càncer (1946)— que finalment reuní, triats, amb alguns textos nous, en el volum Poemes de l’Alquimista (1952). És autor, també, d’unes peces dramàtiques inspirades en el mite de Don Joan, i d’uns intel·ligents assaigs sobre Picasso, sobre la tragèdia, sobre poesia. Alguns episodis de la seva joventut li valgueren el títol de poète maudit al vell estil —oblidat a Catalunya des dels temps del Modernisme—, i la seva poesia té un cert fons aparent de revolta, d’inconformisme irritat, que busca justificacions literàries en la línia Rimbaud-Artaud. La dependència dels surrealistes és, tanmateix, més ideològica que estètica. S’hi sent acostat, sobretot, per la passió que els surrealistes posen a reivindicar la primacia de l’irracional. «L’Occident és mort», afirma, «i si l’Occident es caracteritza per una supervaloració del dia, la vida i l’acció, és evident que la nostra exploració ha de dur-nos cap al camí oposat. Són la vida interior o la contemplació, la Nit i la Mort, les que ocuparan la capçalera dels nostres somnis». Propugna un «retorn a Orient», i d’aquest Occident difunt només salva uns quants noms de místics, romàntics i simbolistes. La millor poesia «reposa sobre les entranyes de la nit»; «la nit fecunda l’esperit»; «el somni…, és l’única porta oberta que tinc al davant»; «el somni, la nit, la mort, ens esperen», etc. Tècnicament, en canvi, és a dir, en estil i forma, els seus poemes són lúcids, «racionals» i fins i tot «tradicionals». L’angoixa metafísica i la insolència sexual és tot el que els distingeix. La rebel·lió de Palau i Fabre es queda en fuga: és una evasió, no un acte bel·ligerant. Forma part de la gangrena de la societat, però no del cauteri ni dels desinfectants.





Joan Brossa


L’obra lírica de Joan Brossa (Barcelona, 1919) és infinitament més insidiosa i més violenta; també, més complexa, en la seva entitat literària. Joan Brossa és el «gran poeta» de la generació que segueix la de Salvador Espriu. Amb Gabriel Ferrater, Jordi Sarsanedas, Vicent Andrés Estellés i Blai Bonet, representa el punt de flexió que la poesia catalana hagué d’acusar davant unes circumstàncies «noves» i per una pressió gairebé biològica evident. El prestigi aclaparador de l’Espriu —l’Espriu de la Pell de brau— ha perjudicat una mica els seus successors. Potser més Joan Brossa que els altres. La crítica i el públic no han dedicat a Brossa, fins ara, l’atenció que caldria, i el seu treball ni tan sols és tingut en compte en visions de conjunt, tan condescendents en molts aspectes, com Poesia catalana del segle XX (1963) de J. M. Castellet i Joaquim Molas i Nova Antologia de la Poesia Catalana (1963) de Joan Triadú, llibres d’orientació contraposada. Tot s’ha de dir: Brossa havia publicat poca cosa, i sovint en edicions de cenacle —ell és «l’escriptor» de Dau al Set— o vinculades a impressions de làmines d’artistes. Això l’aïllava. Sonets de Caruixa (1949), Dragolí (1950), Em va fer Joan Brossa (1951), Nous romancets del Dragolí (1953), Poemes civils (1961), i algun altre text, no arribaren a guanyar-li un mínim d’interès. Només com a autor teatral, i de tard en tard, era discutit i a mitges conegut.

El 1970, Joan Brossa publica Poesia rasa, que recull uns quatre-cents cinquanta poemes, d’extensió variable i d’encara més variable estructura, escrits entre el 1943 i el 1959. El volum —a part les exclusions forçoses o voluntàries— fa pensar en l’abast d’una labor duplicada pels anys, difícil de valorar, de moment, a causa de la seva modesta manifestació editorial. El Brossa de Poesia rasa, més explícit, més «divers» del que ens permetien de suposar els llibres precedents, constitueix un «fenomen» complicat, contradictori, però ben poc ambigu, sense paral·lel entre els seus contemporanis. «Paradigma alhora d’avantguardisme i d’anacronisme», per exemple: Manuel Sacristán, en la penetrant anàlisi de Poesia rasa que hi fa de pròleg, comença per oferir-nos aquesta suggestió. I justament per conduir-nos a resoldre’n el desconcert amb unes dades vives de recapitulació. Brossa ha pogut ser definit com a «surrealista», fins i tot en els termes més ortodoxos. Però Brossa ha escrit també sonets perfectes, estrofes de tota mena, pulcres en la trama i clars en la dicció. De més a més, Brossa ens proposa poemes en els quals les paraules no semblen tenir més funció que la d’esgotar-se amb una evidència designativa:

Un home esternuda.

Passa un cotxe.

Un botiguer tira la porta de ferro avall.

Passa una dona amb una garrafa plena d’aigua.

Me’n vaig a dormir.

Això és tot.



De l’«automatisme» a la «retòrica», amb l’anotació trivial entremig, la poesia de Brossa no renuncia a cap exercici, o a cap simulació d’exercici.

Tanta vel·leïtat, tantes alternances brusques, no serien concebibles sense una decisió última de perplexitat, d’indiferència o de sarcasme davant el fet mateix de «fer poesia». En el fons, la poesia de Joan Brossa descansa damunt el dubte de la poesia. Si de vegades el «dubte» ha buscat una sortida pel cantó d’una presumpta «màgia», o si opta per paròdies llibresques, o si despulladament es limita a l’escriptura objectiva d’un inventari notarial o d’una gasetilla de periòdic, el resultat respon, sempre, a una mateixa, sorda convicció inconsolada enfront del món. Hi ha un gest dramàtic, combinat d’odi, de racionalisme, d’esperança i d’ansietat, que, en cada cas, troba el vers oportú, una expressió diferent, un esquema espasmòdic per a les visions possibles. La referència a l’«absurd», propiciada per la divulgació de l’existencialisme i pel mateix teatre de Brossa —qualificat de «teatre de l’absurd», segons una etiqueta de moda—, n’és un detall. Tal volta, el més insistit pels comentaristes. Les «escenes» en qüestió —dels poemes, de les obres teatrals— «no són gens absurdes»: «no tenen altra transcendència ni altra coherència interna que els actes vulgars de la vida quotidiana» (M. Sacristán). La «realitat» és això, i el poeta l’acusa o la recusa. Quan s’hagi esvaït la «por» a Brossa —dic: por— que paralitza els crítics d’avui, Brossa podrà ser explicat i admirat com Déu mana. Ara com ara, i malgrat tot, ja hem de considerar-lo com el «gran poeta» més pròxim: del pànic, de la ira, del fàstic innocent.





Més poetes


L’última generació de què podem ocupar-nos en aquestes pàgines —gent nascuda l’any 1924, a tot estirar— ha estat prou abundant en poetes. La tradicional tendència a «començar» fent versos s’hi veié reforçada en els anys de la postguerra, quan les opcions d’edició eren pobres i el magisteri literari requeia en obres i homes aplicats a la lírica. Amb el temps, molts dels poetes aleshores «joves» han derivat el treball per uns altres camins, com la novel·la, l’erudició o la crítica, i això fa que, potser injustament, els seus poemes quedin postergats en l’apreciació general. La llista fóra llarga, si la volíem exhaustiva. La reduirem: Josep Romeu i Figueras (Òdena, 1917), Manuel de Pedrolo (l’Aranyó, 1918), Ramon Bech (Barcelona, 1918), Joan Barat (Barcelona, 1918), Fèlix Cucurull (Arenys de Mar, 1919), Joan Perucho (Barcelona, 1920), Miquel Arimany (Barcelona, 1920), Josep M. Andreu (Barcelona, 1920), Jordi M. Pinell (Barcelona, 1921), Joan Triadú (Ribes de Freser, 1921), Guillem Viladot (Agramunt, 1922), Joan Colomines (Barcelona, 1922), Gabriel Ferrater (Reus, 1922), Xavier Amorós (Reus, 1923), Josep Vallverdú (Lleida, 1923), Jaume Vidal i Alcover (Manacor, 1923), Jordi Sarsanedas (Barcelona, 1924), Joan Ferraté (Reus, 1924)… El límit proposat —arbitrari, però inevitable— ens obliga a descuidar poetes de tan insigne entitat com són Blai Bonet i Josep M. Llompart, tots dos nascuts el 1925, que publiquen els seus primers llibres gairebé simultàniament als primers dels altres. La poesia catalana dels 50 i els 60, per exemple, té en Blai Bonet una veu excepcional i convulsiva. Recordem-ho, almenys.

En conjunt, pot dir-se que sobre tots ells pesen les grans influències òbvies: les pròpies de l’hic et nunc. D’una banda, Riba i el que Riba significa: així en Romeu, en Triadú, en una primera etapa de Bech, més indirecta en Joan Ferraté. Però igualment, a partir d’una data imprecisable, la ressuscitada inducció de l’Avantguardisme, dissolta i excitant: la veiem en Ramon Bech; la retrobem, amb la memòria de Salvat-Papasseit, en Jordi Sarsanedas; esdevé alegre provatura en Guillem Viladot; un lleu accent surrealista en Joan Perucho. La pressió d’altres inquietuds permetria de parlar —ni que només fos indiciàriament— d’«existencialisme», a propòsit de Manuel de Pedrolo i de Fèlix Cucurull. La reivindicació política omple finalment les paraules de Joan Colomines. Era previsible. En una última decantació, convindria destacar-hi el gruix humanístic i la ironia detergent de Joan Ferraté —Les Taules de Marduk (1969)— i l’afable, mesurada insurgència vital de Jordi Sarsanedas —La Rambla de les Flors (1955), Algunes preguntes, algunes respostes (1956), Postals d’Itàlia (1965)—, que, al capdavall, representen una inflexió profunda en el curs de la més recent poesia catalana. Castellet i Molas localitzaven en La Rambla de les Flors el principi d’una «transició» cap a «una experiència de tipus realista»; Les Taules de Marduk sobrepassen d’alguna manera aquesta «experiència». I, en l’endemig, hi ha Gabriel Ferrater.

Un lloc a part hi té Jaume Vidal i Alcover, amb L’hora verda (1952), El dolor de cada dia (1957), Sonets a Eurídice (1962), Terra negra (1970), El fill pròdig (1970)… L’origen mallorquí de Vidal i Alcover situa la seva poesia a un nivell singular: d’idioma i d’estètica. L’estètica havia de ser una propensió a l’esteticisme, en la millor accepció del terme: hereu-escampa de l’«Escola», sap dilapidar-ne les nobles reserves retòriques, sense renegar-les, però, i fins i tot argumentant-les. El concepte o l’instint insular de la «forma» troba en Jaume Vidal una prolongació alhora fidel i dissoluta. Blai Bonet, davant els versos adolescents de L’hora verda, ja deia:

La gràcia de la gràcia és fer una gerra

en clara llibertat…



La «llibertat» hi és, i hi és la «guerra». La «forma» es rejoveneix amb el tracte d’una nova fantasia verbal. Potser això solament era possible des de les Illes, per un altre costat. La llengua hi compta, tant com la cultura: tant com els hàbits immediats de l’ús literari. Un poeta peninsular difícilment podria disposar d’una llengua tan fresca i tan gràcil, de sang antiga i de cant automàtic, com la que manipula Vidal i Alcover. Si la llengua li és «donada», o si és un «do» seu, fóra una qüestió a discutir. En tot cas, Jaume Vidal l’aprofita: s’hi rabeja. I n’extreu belles complaences. Els temes hi són accidentals: dolorosos o frívols, llibrescos o viscuts, solemnes o modestos. Són «temes», i prou. La «gràcia», la poesia, procedeix de l’artifici exacte.





Gabriel Ferrater


Gabriel Ferrater (Reus 1922-Sant Cugat del Vallès, 1972) entra en la poesia catalana als voltants de la quarantena: Da nuces pueris apareix el 1960. Contra el costum —temptatives precoces, maduració exhibida a poc a poc—, s’hi presentava rigorosament «adult». El 1962 publica Menja’t una cama, i el 1966, Teoria dels cossos. Tots tres llibres es reediten, revisats, el 1968, amb el títol Les dones i els dies. El fet de ser un poeta sense «prehistòria», o sense «prehistòria pública» i el fet d’haver-se revelat amb una obra relativament densa i sobretot «nova», el col·locaren de seguida en un primer pla de l’atenció literària col·lectiva. Era un cas «insòlit». I ho era de debò. La nostra lírica, en la dècada dels 60, seguia condicionada pels vells prestigis locals i per una maquinal contaminació europea, o bé es deixava induir per l’exemple recent de Salvador Espriu. Excepcions a part, és clar. Gabriel Ferrater semblava introduir-hi una ruptura.

Quan va esclatar la guerra, jo tenia

catorze anys i dos mesos. De moment

no em va fer gaire efecte…



La dicció i la matèria dels poemes discrepaven —més la matèria que no pas la dicció— de les vigències acceptades. Josep M. Castellet, en el pròleg a Teoria dels cossos, parlà d’un «realisme» «a la mida de l’home en un món concret».

El «realisme» podria puntualitzar-se ja en la mateixa superfície de les paraules: en el tracte que reben. No tots, però molts poemes de Gabriel Ferrater tenen una aparença d’estructura col·loquial, que el cànon mètric no arriba a entrebancar. Enfront del joc metafòric més o menys simbolista i de les cabrioles verbals descendents de l’Avantguarda, el seu vers sobta amb l’«afabilitat» d’aire quotidià, explícit. Ben diferent dels de Joan Brossa, tanmateix: allò que en Brossa és cruesa o crueltat merament designativa, en Gabriel Ferrater serà to de conversa, barrejada d’explicació i de narració, elaborada amb experiències íntimes i amb sobreentesos doctes. Ferrater ha volgut insistir en la «distància» que posa entre «el sentiment» coagulat en el poema i «el que en podríem dir el centre la meva imaginació». El «tema» —«sentiment», posem per cas— aspira a ser-hi «objectiu», sense la participació efusiva que postula l’«estètica romàntica». Aquesta postulació d’«objectivitat» seria un altre senyal de «realisme». En última instància, aquest problema pertany a l’àrea de les intencions de l’escriptor, i ens remet a polèmiques clàssiques, relacionades amb la «sinceritat» i amb el «contingut», conceptes sempre boirosos i d’equívoca valoració literària. La càrrega palesament autobiogràfica dels poemes de Gabriel Ferrater només permet de concloure que la «participació» —«romàntica»—, evident, hi obté una objectivació literària «distinta». En el fons, tampoc no és gaire «distinta». Gabriel Ferrater, si bé es mira, és l’únic autèntic hereu del Neonoucentisme.

En qualificar-lo d’«únic autèntic», ja en descartem la refracció mimètica i epigonal, que repeteix fórmules o calca propòsits. Gabriel Ferrater, en efecte, parteix d’una concepció meticulosament «antiromàntica» de la literatura, i per tant, antimaragalliana, antisalvatpapasseitiana, anti… Les seves admiracions declarades són Josep Carner i J. V. Foix. No oblidem que, al capdavall, Foix és un «pseudoavantguardista»; un constructor d’estrofes tan circumspecte i tan «intel·lectual» com Riba o com Esclasans. Més encara: sota la poesia de Gabriel Ferrater hi ha un sediment cultural fora de sèrie, molt superior al de tots els seus coetanis, malgrat ser-hi bastant generalitzada la pulsió «erudita». Escriure, i escriure versos, per a Gabriel Ferrater, és una activitat que només es justifica per un resultat definitivament «artístic», o, si val l’arcaisme, «artitzat». No és que desdenyi el «missatge» —mot i pretensió que en la literatura catalana han tingut una acceptació flàccida, entre el castellanisme i el gal·licisme—: l’inclou en el treball «poètic». Però aquest treball s’hi ofereix en un primer terme. És una proposició al lector i és una decisió del poeta. «Escriure en vers és si fa no fa l’única manera divertida d’escriure», ha dit Ferrater. La confessió, sigui quina sigui la idea de «vers» que Gabriel Ferrater manegi, ens duu a l’adjectiu «divertida», fascinant. Carles Riba no hauria gosat dir-ho així, però és això: per a Riba i per a Ferrater, i per a Foix, i…

La «poesia-diversió», com la «poesia-cultura» o la «poesia-experiment», és encara una reminiscència del que a Catalunya fou el primitiu Noucentisme. És, també, una correlació de totes les altres literatures occidentals. I fins i tot potser tota «poesia» comença o acaba aquí, per més «romàntica» —o «surrealista»— que pretengui ser. La de Gabriel Ferrater respon a una voluntat complexa, d’afirmacions i d’insolències combinades. Les afirmacions van pel costat de la «literatura» estricta, que tenen la base respectuosa de la semàntica, de l’anapèstic i de la crítica textual. Les insolències tenen aquesta mateixa plataforma, de principi: l’utillatge intel·lectual que facilita la maniobra lírica a nivells poc corrents. Però en tenen més, i ja tocant al «contingut». Ferrater, amb versos d’amor o amb versos de memòria circumstancial, ataca una sèrie de tendres inèrcies socials, segures i cohibitives. Són «els innombrables paranys, falses il·lusions i alienacions», a què es refereix Castellet: rèmores que cal destruir o ablanir perquè «la nostra vida» —la vida de la gent— «aconsegueixi alguns moments d’existència racional i lliure, i algunes espurnes de tranquil·la felicitat». La poesia de Gabriel Ferrater, així, esdevé «militant». En el clima literari dels últims anys, això era important. De tota manera, la projecció de Gabriel Ferrater no ha tingut encara les repercussions que es mereix.





8. Els narradors i els seus temes





El tall del 1939 serà funest per a la incipient ascensió de la novel·la catalana. Enmig del silenci forçat i de les dificultats editorials, la poesia pogué sobreviure en cenacles, revistes dissimulades i llibres d’opulenta tipografia; la novel·la no tenia ni tan sols aquestes opcions, que li eren materialment inabastables. Mentrestant, però, els novel·listes no abandonen el treball. A l’interior o a l’exili, la seva obra continua, i germinen vocacions més joves. Alguna cosa se’n publica a l’exili, i tan bon punt com els inconvenients oficials cedeixen, comença a recuperar-se el temps perdut. Les col·leccions literàries del moment —Biblioteca Selecta (1946), Aymà (1947)— aprofiten l’ocasió per a incloure en els seus catàlegs novel·les inèdites, i aviat s’intenten col·leccions exclusivament dedicades al gènere: Daphne (1951), Nova Col·lecció Lletres (1953), El Club dels Novel·listes (1955). Reapareixen els noms consagrats abans del 39, i es consoliden els que, quan s’esdevingué el desastre, estaven tot just en període de forja o d’assaig. Simultàniament, els desconeguts de les darreres generacions hi van omplint els buits. La novel·la, de tota manera, no normalitza completament el seu curs. Les seves possibilitats pràctiques de difusió i de comercialització, de crítica i de publicitat, són encara magres, i això li priva una expansió a la mesura de la seva empenta i del seu atractiu.





Els tractes amb la realitat


Els narradors catalans formats abans de la guerra es mantingueren en els models habituals de l’Europa de l’època, millor o pitjor assimilats. Els problemes que aborden, els conflictes que imaginen, els tipus i els escenaris que trien, recorden els que estan en ús, sobretot, en la novel·lística de França i d’Anglaterra. Es tracta, amb poques variants, de l’anomenada «novel·la psicològica». L’anàlisi de casos individuals, extorsionats pel sexe insatisfet, per l’ambició o pel dolor, per les convencions de classe, serà la seva matèria més habitual. Només de tant en tant, i de manera fugaç, amb detall o com a teló de fons, gairebé mai de ple, s’imposa la presència de les grans qüestions col·lectives que somouen el país i dels mals que les originen. Ni tan sols les més aclaparadores atrauen massa la seva atenció. Va caldre que es trenquessin les hostilitats perquè la novel·la catalana entengués tot el que hi havia d’equívoc o de precari en la seva direcció, i fins i tot la fal·làcia dels seus fonaments. La guerra, l’exili, les moltes confusions de la postguerra, resultaven «inevitables»: si més no, ho van ser per als novel·listes lúcids i sensibles. De sobte, la «història» es feia una realitat imposant, i no podia ser deixada de banda. Rafael Tasis explica que, refugiat a París, cap a la fi del 40, emprengué la redacció de la seva novel·la Tres mogut per «un deler d’examinar les causes que havien conduït a aquella situació en la qual jo [el novel·lista], i com jo tants d’altres milers de compatriotes, exiliats o dintre de la nostra terra, ens trobàvem». I quan no hi hagué el desig taxatiu d’«examinar» les causes de la commoció, existí el desig de registrar les seves peripècies i els seus efectes. En general, les visions de tota mena de fets violents i terribles solen pecar de superficials, o són d’una parcialitat manifesta.

La crítica marxista ha denunciat amb insistència aquesta parcialitat, en la qual veu un símptoma de fixació classista. Segons Antoni Cayrol, el narrador català, «demeurant prisonnier du bandeau nationaliste, refuse encore aujourd’hui de juger ou même de voir la structure de la société actuelle, le partage de classes socials, le dynamisme qui leur est propre et par là différent». Ja hi ha alguna cosa de tot això, sens dubte. Però potser convé no carregar totes les culpes al «bandeau nationaliste», perquè el mateix fenomen, en un grau o altre, es reprodueix en totes les altres literatures, sense excloure’n la francesa o l’espanyola, on no sempre es pot al·legar com a causa l’argument «nacionalista». El cert és que, al capdavall, l’òptica del novel·lista català, per voluntat, per autoengany o per simple badada, no penetra en els autèntics mecanismes de la seva societat, i en dóna una imatge, si més no, incompleta.

Evidentment, l’escriptor està en el seu dret de preferir uns temes o altres i de decidir la seva perspectiva personal, per convicció o per conveniència. Tanmateix, la «veracitat» del resultat dependrà de l’objectivitat del punt de vista, de l’agudesa de la indagació, de la consciència dels factors en joc. Possiblement tot això no és inseparable d’un engatjament político-social. Recordem que Marx trobava més clarividència en un Balzac ultraconservador i legitimista que en molts literats apòstols de l’esquerra. Algunes de les versions novel·lesques catalanes dels esdeveniments del 1936-1939, i dels anteriors i posteriors, malgrat la seva aparença militant pel bàndol local, pateixen una deformació idealista que les priva d’exactitud definitiva.





Una receptivitat «normal»


Sigui com sigui, i tot i les limitacions que acabem de reportar, la novel·la catalana, des del 1939, ofereix una major comprensió de les realitats autèntiques del món en què s’origina. Ha guanyat molt, també, en amplitud de visió i de resultats quant a la tècnica. Fidel, encara, als cànons de la tradició vuitcentista, no s’estigué d’acollir algunes «novetats» famoses a l’Europa d’entreguerres, bé que amb una cautelosa parsimònia. Ho hem indicat: rastres de James Joyce, de Proust, d’Aldous Huxley, es fan perceptibles en determinades obres o autors. Més tard, al llarg dels últims vint-i-cinc anys, la curiositat pels procediments narratius de caràcter experimental s’accentua. D’altres temptacions —de Faulkner a Kafka— s’hi interfereixen. Però, ben mirat, poques vegades es dóna l’adhesió declarada d’un narrador a aquesta o a aquella «forma» de relat. Només Manuel de Pedrolo es lliura, i gairebé sistemàticament, a l’especulació «formal» en la novel·la: com veurem, això constitueix l’essència mateixa de la seva concepció del gènere. L’interessant és que, amb la lliçó de llibertat que així aprenen, els novel·listes catalans eixamplen el repertori dels seus recursos expressius, i més que substituir les tècniques «clàssiques» per les «noves», enriqueixen aquelles amb aquestes. Fóra superflu de precisar que el mateix s’esdevé en qualsevol altra literatura: el novel·lista mitjà, a tot arreu, tendeix a aquestes solucions eclèctiques, les quals, en darrer terme, són les més mal·leables i àgils. I, per a entendre’ns, el novel·lista mitjà no és —valgui la referència francesa— un Proust o un Robbe-Grillet, sinó un Sartre o un Le Clézio. La narrativa catalana, amb un lleu desfasament cronològic, ben explicable, no constitueix cap excepció i s’ajusta al procés general.





Espriu, Sarsanedas, Perucho


Un narrador fora de sèrie caldria que fos citat en primer lloc: Salvador Espriu. Espriu no és un novel·lista: no ha escrit mai —no ha publicat mai, si més no— una novel·la llarga, ni sembla que això s’adigui massa amb les seves «facultats». Abans, en parlar de la seva obra, citàvem un comentari de Miquel Villalonga, que, a propòsit d’una breu narració d’Ariadna al laberint grotesc destacava l’extraordinària densitat «novel·lesca» del relat i es preguntava per què l’escriptor no havia deixatat aquella mitja dotzena de planes en dos o tres volums. Però Salvador Espriu, l’Espriu que fins ara hem conegut, té un estil i un plantejament que no són precisament fàcils a «deixatar», a «ampliar», a «allargar»: més aviat tot al contrari. La seva obra respon, de cap a cap, a un esforç obstinat, singularment atlètic, de concentració, d’economia, de potenciació. Paul Valéry es confessava incapaç d’escriure una novel·la, perquè la seva ploma es resistia a les frases trivials: «Eren les cinc quan la comtessa…». Espriu no es nega a la trivialitat, sinó a dispersar-s’hi: la trivialitat és el pa nostre de cada dia, i el narrador no té, potser, cap altra matèria per a les seves històries. El que Espriu fa és reduir-la intensament al seu propi valor de trivialitat i amb això mira de convertir-la en caricatura d’ella mateixa. I així amb tot. Una narració d’Espriu és un microcosmos atapeït, densíssim, no tant pels esdeveniments o les notícies que hi acumula, com per la violència de les paraules que els tradueixen en malícia o en lirisme. La narrativa de Salvador Espriu —ni «novel·les» ni «contes» segons la nomenclatura establerta— té el seu secret en la sempre sorprenent alquímia verbal del poeta-narrador.

En un altre pla, diferent, molt diferent, els Mites (1954) de Jordi Sarsanedas són una altra estupenda realització difícil de classificar. Sarsanedas ha publicat també una novel·la, El martell (1956), i algunes narracions curtes, Contra la nit d’Oboixangó (1952) i El balcó (1969), l’una i les altres dins una línia estètica més aviat tradicional, però muntades sobre una fantasia experta i desimbolta. Mites és encara una experiència dependent de la poesia, potser més i tot que la prosa d’Espriu. La sàvia barreja de «realisme» i «surrealisme» —són maneres de dir-ho— que l’escriptor hi posa a contribució fa que cada episodi tingui l’entitat estranya, al·lucinant, d’un calfred espasmòdic. Les visions —que «visions» són, al capdavall— han estat confeccionades amb el càlcul rigorós de les paraules i de les situacions, amb el misteri, la crueltat i l’exotisme com a materials bàsics. L’art de Sarsanedas és perfecte: arriba a crear, en alguns moments, la ficció absoluta, l’autònoma i prodigiosa eventualitat d’una suggestió que es justifica per ella mateixa. Dir-ne «mites» era una fórmula per dir-ho d’alguna manera. Aquests papers, escrits en els anys 40 —cap al final dels anys 40—, representen un extrem patètic d’«evasió», com potser cap altra literatura de l’època podia produir.

Joan Perucho és, com Sarsanedas, un narrador que procedeix del món de la poesia i que no acaba de sortir-ne. No deixa de ser simptomàtic que un dels seus primers reculls de prosa es tituli, precisament, Amb la tècnica de Lovecraft (1956). La mena de literatura que va lligada al nom de Lovecraft —un tipus d’especulació imaginativa ben interessant— pesa vivament sobre Perucho. Es tracta del joc amb l’irracional: fantasmes, vampirs, estupors, mistagògies, suposicions arcanes, somni. Llibre de cavalleries (1957) s’ambienta en l’equívoc d’una aventura actual i l’aventura dels almogàvers a la Grècia de l’Edat Mitjana, imbricades i conviscudes. Les històries naturals (1960), novel·la més treballada, més «sofisticada», amb un irònic fons erudit, reconstitueix una peripècia romàntica, amb Cabrera, el Tigre, com a excusa. Roses, diables i somriures (1965) abraça textos de diversa data i de més diversa intenció —entre els quals «Diana i la Mar Morta» (1953)—, però convergents, en definitiva. Joan Perucho es proposa, com s’ho proposava Lovecraft, l’especulació «premeditada» —racional— d’ingredients que provenen del pànic i de la perplexitat que l’home arrossega en la seva pretensió de ser home. La maniobra oscil·la entre l’espant i l’humor, i és, a cada plana, una temptativa de recobrar la faula a través de la intel·ligència.





Un novel·lista nat: Sebastià Juan Arbó


Probablement, el novel·lista —novel·lista-novel·lista— més ben dotat de tots els que es revelaren poc abans del 36 és Sebastià Juan Arbó (Sant Carles de la Ràpita, 1902). Arbó publica L’inútil combat el 1931, i, de seguida, Terres de l’Ebre (1932), Notes d’un estudiant que va morir boig (1933) —L’hora negra, en la versió del 1961— i Camins de nit (1935). Després del 1939, i a part de la reedició de textos anteriors, només ha donat en català dues novel·les més Tino Costa (1947) i L’espera (1967), i la biografia Verdaguer (el sacerdot i el món) (1952). La seva obra en castellà no entra en les nostres consideracions.

L’inútil combat i L’hora negra són dues històries crispades, tèrboles, d’intimitats fosques, una mica «a la russa» com deia Tasis: la seva escassa consistència «psicològica» amb prou feines si queda dissimulada per una manera d’explicar panteixant i tensa. Terres de l’Ebre i Camins de nit posseeixen ja una estructura més complexa. Se situen en la zona del delta de l’Ebre, on ell va nàixer, i en descriu el paisatge i la gent amb un verisme feréstec, incisiu, bé que no hi faltin els apunts lírics. El novel·lista s’arriscava a semblar anacrònic o desplaçat: tornava a la «novel·la rural» en un moment que el ruralisme tenia mala premsa. Però la grandesa gairebé tràgica que sap donar a l’acció i als personatges s’imposa sobre qualsevol altra consideració.

El seu és un món de passions intenses, d’atzars patètics, amb el crim a l’aguait i la necessitat econòmica amenaçant a cada moment. S’ha invocat Zola en parlar d’aquests llibres de Sebastià Juan Arbó: potser seria més just d’associar-lo al Blasco Ibáñez de La barraca i de Cañas y barro. De tota manera, ni l’un ni l’altre serveixen exactament al cas: Arbó no s’abandona a la prolixitat ni a l’envarament de Zola, ni a l’excés de color local de Blasco, com tampoc no viu de la intenció denunciadora, típicament «naturalista», que identifiquem en l’un i l’altre. Tino Costa segueix en aquesta trajectòria, i només hi aporta una mica més d’acuïtat en la presentació dels caràcters, que, dins del seu esquematisme, resulten aquí més «reals» que els de les novel·les anteriors.





Novel·la burgesa: Serrahima, Benguerel, Tasis


Dos novel·listes literalment «burgesos» són Maurici Serrahima (Barcelona, 1902) i Xavier Benguerel (Barcelona, el Poble Nou, 1905). Serrahima, crític i assagista, s’estrenà com a narrador el 1904 amb la novel·la El principi de Felip Lafont. Tres llibres de contes —El seductor devot (1937), Petit món enfebrat (1947), Contes d’aquest temps (1955)— i dues novel·les més —Després (1951) i Estimat senyor fiscal (1955)— és tot el que ha afegit posteriorment. Ens trobem davant d’una obra curta, poc brillant, però bastida sobre una notabilíssima habilitat d’escriptura i una molt esmolada penetració analítica. Serrahima, indiferent a la «desigual transcendència» i a «l’interès extern» que presenten els homes i les coses que els passen, s’interessa sobretot pel fet que «els homes són i les coses passen», simplement, i en té prou amb això per a apassionar-se en la indagació de tot el que forneix la trama de la seva existència. Amb personatges sense relleu i amb arguments grisos, els seus relats adquireixen un vigor particular: mòbils, gestos, paraules, clima, aconsegueixen un perfil tan definit com convincent. És la «novel·la psicològica» en la seva modalitat més típica: potser la de major maduresa tècnica, dins de la literatura catalana.

Menys dúctil i matisat, Xavier Benguerel se situa en el mateix o semblant punt de partida. Benguerel va publicar el 1929 Pàgines d’un adolescent, i el seu treball de narrador ha estat, amb els anys, fèrtil: La vida d’Olga (1934), El teu secret (1934), Suburbi (1936), L’home i el seu àngel (1937), Sense retorn (1939), La màscara (1947), L’home dins el mirall (1951), La família Rouquier (1953), El desaparegut (1955), El testament (1955), Els fugitius (1956), Sóc un assassí (1957), El viatge (1957), L’intrús (1960), El pobre senyor Font (1964), Gorra de plat (1967), Els vençuts (1969). Són, generalment, narracions ben construïdes, de vegades delatant les arestes d’una arquitectura escènica —i alguna ha resistit l’adaptació al teatre sense que s’hi notés pèrdua—, i els seus protagonistes queden exposats en termes clars i minuciosos, sense massa profunditat, bé que amb dignitat. Tots dos, Serrahima i Benguerel, concedeixen una certa importància al sentiment religiós, menys com a problema que com a connotació social.

Espriu ha pogut qualificar el «món» novel·lesc de Serrahima d’«alta burgesia»; el de Benguerel seria el de la «burgesia» tout court, unes vegades «alta», d’altres no tant. Rafael Tasis (Barcelona, 1906-París, 1967), en canvi, expressa l’experiència de la «petita burgesia»: d’una «classe mitjana» modesta, feinera i liberal, que tant representa en la vida de la Catalunya de pre-guerra. Diguem, abans que res, que Tasis és també crític i historiador, i que, a més, no tota la seva obra narrativa respon a aquell emmarcament sociològic. És autor d’unes narracions d’inspiració erudita, Històries de coneguts (1945), i de tres novel·les policíaques, La Bíblia valenciana (1955), És hora de plegar (1956) i Un crim al Paralelo (1960), un dels primers intents seriosos de «nacionalitzar» aquesta modalitat popular. El daltabaix (1924), Vint anys (1931), Tot l’any (1943), Sol ponent (1953), Abans d’ahir (1957) i Tres (1962) són els títols de la seva producció «normal». Tres es distingeix de la resta per la seva ambició i el seu tema: és una novel·la més extensa que les altres de Rafael Tasis, i planteja, com ja hem dit, l’interrogant de les causes i les complicitats que confluïren el juliol del 36. Tres personatges —diversos en el tarannà i en la situació en tant que individus i quant a actituds polítiques—, serveixen de referència al novel·lista per a aclarir, a la seva manera, el caire vertiginós dels fets. Tots tres pertanyen a la «petita burgesia» acorralada pels extremismes revoltats, i el seu testimoni val en la mesura de la seva limitació. Tasis ha escrit així un llibre interessant, que, en abraçar un període llarg —del 1917 al 1936— i tan sotraguejat de la Barcelona contemporània, pren l’aire d’una «crònica» viva, a la qual no falta, d’altra banda, la vibració d’un ideal mai no arriat. Narrador de tipus «clàssic», de voluntari to menor, acostuma a donar als seus llibres una consistència regular i acabada.





Complement de novel·listes


Hi ha altres novel·listes, de producció més o menys àmplia, que caldria situar aquí, perquè, d’alguna manera, s’inclouen en una posició literària i moral no massa allunyada de Serrahima, Benguerel i Tasis: Josep Selva (La llum i l’ombra, 1931; Albada, 1933), Miquel M. Cuspinera (Només ésser, 1961), Anna Murià (Joana Mas, 1938; La peixera, 1938; Via de l’Est, 1946), Ramon Planas (El pont llevadís, 1950; El cercle de joc, 1952; Confessió en el tren, 1954), Maria Teresa Vernet (Maria Dolors, 1926; Amor silenciosa, 1927; Eulàlia, 1928; El camí reprès, 1930; El perill, 1930; Presó oberta, 1931; Final i preludi, 1933; Les algues roges, 1935), Josep Sol (Elionor, 1935; Una adolescència, 1936; Apassionata, 1937), Ramon Bardés (Sense esperança, 1958; La darrera primavera, 1962), Ramon Fontanilles (La ploma groga, 1953; La cort maia de Txikinamit, 1956; El solar, 1956), Enric Massó (Els dos miralls, 1955; Viure no és fàcil, 1961), Maria Dolors Orriols (Retorn a la vall, 1950)… Se’n podrien citar més. Formen la plantilla menor de la novel·lística catalana del moment.





La guerra, de sobte


La guerra té la seva literatura. Poca, en principi. No sovintegen les novel·les catalanes que la prenen com a tema. Potser la retracció dels narradors respongui al fet que els esdeveniments, en ells mateixos, se’ls presentaven massa boirosos, massa embolicats, des de tots els punts de vista. Potser hi influí també, i molt, la por a no poder explicar-se amb sinceritat en lletra impresa. El 1945, i a Mèxic, es publicà 556 Brigada Mixta, d’A. Artís-Gener, bon reportatge de la vida a les trinxeres. Unitats de xoc de Pere Calders, Diari d’un soldat de Joaquim Casas, i alguna altra obra més, tenen la mateixa intenció de document. I ja ens hem referit a diversos llibres —des d’El Pelegrí Apassionat de Puig i Ferreter a Tres de Rafael Tasis, des de La maltempsada d’Oller i Rabassa a El somriure dels sants de Miquel Llor— en els quals, si no el front, la rereguarda, amb la seva agitació i la seva turbulència, dóna substància al relat. Obeeixen angles de visió molt diferents, i el seu resultat literari tampoc no pot ser considerat com a homogeni. Però el que ara interessa subratllar és que, en un sentit o altre, amb diversa vàlua, començava a haver-hi novel·les centrades en aquella circumstància. A poc a poc, la llista s’anirà engruixint, bé que no tant com fóra de desitjar, i s’hi incorporen novel·listes que només van viure el drama des de la seva infància expectant i astorada. Ben mirat, el testimoni que fóra més útil és el menys freqüent: el de la «generació sacrificada», que, al cap i a la fi, ha dissipat la seva joventut en la revolta, en la guerra i en el que vingué després. Sigui com sigui, dues novel·les importants en representen la contribució, de moment: Incerta glòria i La plaça del Diamant. Dels autors respectius, Joan Sales i Mercè Rodoreda, ja n’hem dit alguna —poca— cosa, incidentalment, en parlar de la poesia.





Joan Sales


Incerta glòria és, fins ara, l’única obra narrativa original publicada per Joan Sales. Convé dir que ha calgut esperar del 1956 al 1969 perquè el lector català arribés a conèixer el llibre en el text complet. La versió editada el 1956 era mutilada. En el curs dels dotze anys que hi transcorren, però, la novel·la «creix». L’oportunitat d’algunes traduccions és aprofitada per Sales, i el relat experimenta reelaboracions i, més que res, ampliacions. No hi ha dubte que Incerta glòria, escrita en unes altres condicions objectives —de llibertat, per exemple— seria, si no «diferent», que no ho seria, sí bastant més aguda i revulsiva. L’autor ha hagut de resignar-se a limitacions òbvies. Però també és cert que Joan Sales ha volgut centrar-hi i concentrar-hi les màximes «possibilitats» que li deixava la situació local. «Ja no afegiré mai ni una paraula a aquesta obra», diu en el pròleg de l’edició del 69. Amb el material afegit, Sales podia haver confeccionat més novel·les: d’altres novel·les, amb tema similar o escenari idèntic. S’hi ha negat: ha volgut acumular-lo en un únic plantejament de principi Potser perquè li resultava personalment inevitable. En tot cas, perquè Incerta glòria és la «seva» novel·la.

Incerta glòria, en tant que és «seva», de Joan Sales, té molt de poema líric. Per dir ho d’alguna forma: d’objectivació verbal, apassionada, d’unes obsessions ideològiques. La novel·la, per a Sales, és un instrument dialèctic. El pas de la poesia a la novel·la, en ell, va per aquest cantó: pel de la «configuració» humanitzada d’uns fantasmes metafísics —tots els fantasmes són «metafísics», ja ho sé— que encarnen perplexitats, ires, remordiments, esperances. El «poema» obligaria l’escriptor a pronunciar-se a través d’un «jo» resolutiu; la novel·la li permet d’alliberar-se’n mitjançant l’antagonisme dels protagonistes —no hi ha «protagonista» sense «antagonista»— i el dels protagonistes amb la circumstància. La circumstància, en Incerta glòria, era la que havia de ser: una guerra civil tèrbola. Incerta glòria no és únicament la novel·la «fatal» de la guerra espanyola del 36. No deixa de ser-ho, és clar: l’anècdota i l’excitació moral subterrània només podien tenir per escenari l’instant espectacular i espectaculable d’una guerra, d’una revolució, d’una anarquia. Ara: en el fons, el gran tema del llibre és el «destí de l’home», amb tota la solemnitat que la fórmula implica. Incerta glòria és una novel·la «religiosa».

I ho és perquè Joan Sales tendeix a veure el món sota espècie de teologia. Com Bernanos o com Graham Greene. O més encara: com Léon Bloy. El conflicte polític i social, en el prisma de Joan Sales, esdevé esquema o emblema d’un conflicte interior, i que, digerit, retorna sobre la realitat. Per a Sales, el conflicte ja no ho és, des del mateix punt en què ell l’ha traduït en «ortodòxia». La seva novel·la és una «novel·la catòlica», i de convers: crispadament catòlica. Però projecta damunt el món que l’envolta o que tria, damunt un món encara relativament «catòlic», la crítica exigent d’una voluntat redemptorista. Joan Sales omple moltes planes en la discussió o en la divagació del contrast entre el Macabre i l’Obscè: la mort i l’amor, fisiològics tots dos, si val a dir-ho així, i tots dos punyentment immediats. Déu queda en un altre pla. El novel·lista involucra Déu i la guerra espanyola, i l’Obscè i el Macabre, i el pédigree dels bisbes i la misèria del poble, en un debat compacte. Per a Joan Sales, la «literatura» consisteix en un exercici de moralista, a l’estil de Dostoievski o de Kazantzakis, que ell ha traduït al català, però amb una paral·lela eficàcia de fascinació «realista». Incerta glòria barreja tècniques narratives diverses i està escrita amb una naturalitat idiomàtica eminent. Tècnica i llenguatge col·laboren a la «penetració» intel·lectual de l’obra.





Mercè Rodoreda


La plaça del Diamant apareix el 1962. El 1933, quan Mercè Rodoreda anava pels vint-i-tres anys, havia publicat la primera novel·la, Sóc una dona honrada?, a la qual van seguir Del que hom no pot fugir i Un dia de la vida d’un home, el 1934, i Crim, el 1936. Eren temptatives inexpertes, però que li preparaven una robusta seguretat en la narració i en les vivències. Aloma, el 1938, ja n’anunciava la plenitud: reescrita després, Aloma (1969) confirma, amb una nova energia, els gèrmens de la gran novel·lista que havia de revelar La plaça del Diamant. La convulsió del 36 hi va contribuir, i molt, sens dubte. Mercè Rodoreda en serà un testimoni excepcional, en la seva doble condició de dona i d’escriptora. La guerra i l’exili, i el temps que passa, donen al seu art una estranya agudesa: una sensibilitat, si es vol, dolorosament subtil, alineada en la hipòtesi de la gent anònima, en la multitud pacient, que «sofreix» la història i poques vegades pot o sap explicar-la. Les «circumstàncies», que adquirien volum de tragèdia —i en aquesta tragèdia cal incloure la d’Europa, assolada per Hitler—, queden tamisades per l’aventura, modestíssima aventura, d’un «algú» qualsevol i subaltern. Com la Colometa de La plaça del Diamant per exemple. No hi ha, en l’òptica de Mercè Rodoreda, gens d’èmfasi «ideològic»: és la peripècia individual, concreta, «humana», que hi pren preeminència.

En desterrar-se, Mercè Rodoreda va a parar a Ginebra —1954—, i la «qualitat» del lloc de refugi no ha de ser menystinguda. La Suïssa tranquil·la, làctia i bancària, ni que fos simplement disfrutada amb angúnies econòmiques, no era un equivalent d’altres eventualitats, de les eventualitats majoritàries, a través de l’Atlàntic i amb un paroxisme diplomàtic entremig. La literatura de la Rodoreda no «podia» ser la d’Agustí Bartra, la de Pere Calders, la de Riera Llorca, la d’Artís-Gener. Ni, menys, la frustrada literatura que Amat-Piniella encetava en K. L. Reich. Les coses que, mentrestant, publica són contes: contes perfectes, d’una pulcritud «literària» admirable. Vint i-dos contes, el 1958, reintegren Mercè Rodoreda a l’atenció del públic lector dels Països Catalans. Responen a la tècnica clàssica de l’«anàlisi psicològica». A l’escriptora li interessa, d’entrada, «un» personatge: el dolor, l’alegria, el cinisme, l’estupidesa, hi queden centrats. Potser allò que Engels en deia «tipificació» —vocable que, amb una «típica» emulsió de celtiberisme analfabet, va estar de moda entre nosaltres durant un parell d’anys— té en Mercè Rodoreda una voluntària o involuntària concreció. Mercè Rodoreda no es proposa —com s’ho proposava Joan Sales en Incerta glòria— «explicar» o «discutir» res: es limita a «consignar». Es limita a imaginar una situació extrema, i a introduir-hi la seva «imaginació».

La plaça del Diamant té com a protagonista una dona de les classes inferiors —el concepte «classe», implícit, hi té la seva importància—, que, amb la veu pròpia, relata els increïbles i dramàtics episodis de la seva vida, un amor, una angúnia, la fam, la desesperació, la resignació. En dir «veu pròpia» ja indiquem una tècnica: la novel·la, redactada sobre un «jo», i sobre un «jo» illetrat com és una noia —la Colometa— sorgida del magma urbà de cada dia, demanava un ben específic «to» de dicció. Mercè Rodoreda aconsegueix una fórmula narrativa en primera persona —«jo»— extraordinàriament efectista: sembla, i és, «real», i alhora sobrepassa aquest nivell, per mantenir-se en la més pura estipulació literària. Si La plaça del Diamant hagués estat escrita en anglès, en castellà o en francès, posem per cas, el treball hauria estat més fàcil; en català, però, exigia una concepció estilística heroica. És obvi perquè: la llengua col·loquial imprescindible en el tipus de narració proposat, no té ni pot tenir entre nosaltres un accés automàtic a la literatura, sense que hi intervingui un lògic tamís policíac de la gramàtica. En el fons, estil i gramàtica, en català, van molt lligats i ignorar això seria no entendre res de la història literària del país als darrers quatre segles. «Gramàtica», o sigui: el sentit d’unes possibilitats idiomàtiques «regulars», ja que no «regulades». Mercè Rodoreda troba un rar equilibri entre el llenguatge viu i la norma: la «naturalitat» que en resulta és càlida i brillant.

És, també, irisadament lírica. Un toc de poesia aureola les frases més vulgars, en La plaça del Diamant. Procedeix de les paraules i dels fets que les paraules relaten o evoquen, al mateix temps. El patetisme, uns cops tètric, d’altres somrient, naix dels mots i de la situació novel·lesca imbricats. En La plaça del Diamant, la Gran Desgràcia hi ocupa tot l’espai: l’«èpica» ens arriba convertida en palpitació menor, en «monòleg», més veraç i més impressionant precisament per això. Amb El carrer de les Camèlies (1966), Mercè Rodoreda reitera el procediment: a base d’un drama distint, però encara gravitat en un protagonista femení. Aquesta vegada, el conflicte, sense rerefons «històric», té una estricta consistència psicològica. La vida de Cecília, reconstruïda a través de petites confessions, de detalls tènues i dispersos, hi cobra un volum convincent: de fet, no és un «caràcter», sinó, com diem, una «vida», fluida, fràgil, respirada. En Jardí vora el mar (1967), i en les narracions breus de Vint-i-dos contes (1958) i La meva Cristina i altres contes (1967), la novel·lista posa a prova el seu prodigiós utillatge artístic amb arguments, tipus i situacions més variats, i l’humor, la fantasia, les perplexitats sentimentals, la lleu elegia de les hores que es cremen, li serveixen d’excusa per a realitzacions d’una singular perfecció.





Novel·les de la diàspora


Des d’un punt de vista molt determinat, la derrota del 39 ha hagut de ser «fecunda» per a la novel·lística catalana. La desbandada, primer, i l’exili, a continuació, van fer-hi sentir una influència emergent: els escriptors i els aprenents d’escriptor que aleshores «fugiren» van córrer una aventura personal inesperada, i això havia de repercutir en la seva obra. Potser mai no s’hi haurien arriscat, en termes voluntaris. I no es tractava d’un «viatge» ni d’una «emigració», que poguessin justificar-se en la curiositat o en qualsevol decisió versàtil. Era un «èxode», amb les connotacions bíbliques del vocable. L’experiència individual i l’espectacle de totes les experiències possibles havia d’obrir uns horitzons literaris inexplorats. Ja ho hem apuntat, pel que fa a la poesia. Més encara podia ser revulsiva la peripècia en el camp de la ficció. Les rutines «locals» —la fixada atenció en el món quotidià, la societat immediata, les inèrcies afectives— hi rebien un xoc dràstic. Sense arribar a la ruptura, esdevenien remotes, i en tot cas, derivaven cap a l’enyorança o cap al remordiment. Unes altres «realitats» s’hi imposaven. Aquestes «realitats» ja no eren absorbides amb l’ull distret d’un turista ni amb nonchalance cosmopolita, sinó que pertanyien a l’atzar viscut de cadascú.

D’entrada, els episodis tràgics de la dispersió hagueren de tenir-hi un lloc notable. Han estat narrats de moltes maneres. Ara caldria tornar a citar El Pelegrí Apassionat, per exemple. En Els fugitius (1956), Xavier Benguerel en consigna una primera etapa: França; Tots tres surten per l’Ozama (1946) de Vicenç Riera Llorca dóna testimoni d’unes incidències del salt a Amèrica; K. L. Reich (1963) d’Amat-Piniella en recull unes altres, en la mateixa terra de l’Europa nazi. Podríem ampliar les referències. J. Amat-Piniella (1913-1974) havia publicat, a partir del 1956, unes quantes novel·les d’ambient de postguerra —El casino dels senyors, Roda de solitaris, La pau a casa—, però el seu paper més «viscut», més significatiu, K. L. Reich, sofrí dificultats de censura i apareix tard: quinze anys després d’haver estat enllestit. Una llarga estada en un camp de concentració alemany en constitueix el tema: mort, vexacions, misèria. El text és ben escrit, acusador i, en definitiva, esfereïdorament documental… Però, més que res, el confinament perdurat serà el factor més perceptiblement agut: els exiliats que s’instal·len a l’Amèrica del Centre i del Sud es posen en contacte amb unes societats «diferents», hostils o no, en principi, en la mesura d’una possible integració, i amb els annexos exòtics del pintoresquisme o de les supervivències exòtiques de la multitud indígena.

Per a la novel·la catalana, aquest dépaysement dels literats, i —naturalment— el dels qui no ho eren, representava una oportunitat fascinant. Se’n beneficia l’última producció d’un C. A. Jordana —El Rúsio i el Pelao—, posem per cas, i omple la creació sencera de Pere Calders, de Lluís Ferran de Pol, d’Avel·lí Artís-Gener, de Vicenç Riera Llorca. La d’ells, sobretot: Calders, Ferran de Pol, Artís-Gener, Riera Llorca. Són porosos al món autòcton, tant en la pressió d’una actualitat compartida com en la fantasmagoria arqueològica dels residus pre-colombins. Odó Hurtado (Barcelona 1902-1965) —Unes quantes dones (1955), L’Araceli Bru (1958), Es té o no es té (1958), Un mite (1959), La condemna (1962), Desarrelats (1964)— relata el malestar de la neoburgesia de la diàspora, poc o molt aclimatada al país on s’allotja, però encara reminiscent del país d’origen, ni que sigui per oblidar-lo. L’obra d’Hurtado peca de convencional, però també és una dada. L’impacte «americà», d’altra banda, no es limita a la novetat dels escenaris ni al replantejament dels problemes lligats a les incidències privades. Hi ha, per sota o per sobre, el desplaçament de l’escriptor català a uns medis literaris inhabituals: relacions, lectures, perspectives.





Pere Calders


Pere Calders (Barcelona, 1912) publica el 1936 un llibre de contes, El primer arlequí, i el 1937, la novel·la La glòria del doctor Larén. Escriu, també, i de seguida, narracions de guerra: Unitats de xoc. Després ve l’exili, i es refugia a Mèxic, on viurà fins al 1963. El 1955 apareixen a Barcelona les seves Cròniques de la veritat oculta. Les Cròniques, com Gent de l’alta vall (1957) i Demà a les tres de la matinada (1959), i finalment Tots els contes (1968), recullen la seva producció de relats breus, textos d’una destresa magistral en l’alquímia de l’enginy i en la construcció literària. Una novel·la curta, Aquí descansa Nevares (1967), i dues de llargues, L’ombra de l’atzavara (1964) i Ronda naval sota la boira (1966), s’hi sumen amb un abast diferent. Pere Calders ha cultivat l’assaig, la crítica, el comentari periodístic, obra encara no reunida en volum. L’experiència del desterrat és determinant en el seu treball. Potser no n’és l’explicació última, però sí que hi té el pes d’un coeficient decisiu. Mèxic —homes i paisatges, formes de vida— se li converteix en mina de temes, i entre ells la peripècia del català trasplantat. L’«humorisme», o sigui, la distorsió automàtica de les imatges socials, coincidia amb una necessitat profunda, anterior, del seu art.

La narrativa de Calders arrenca d’una motivació «transcendent»: d’una arrel d’ironia, més afable que càustica, però obedient a reserves morals ben concretes. Dir-ne «humor» no seria una etiqueta bastant. De tota manera, la indicació resulta vàlida, i més, si la relacionem amb el Calders del principi, dibuixant —ninots i acudits— satíric a L’Esquella de la Torratxa. Ironia, humor o sàtira, tant se val: es tracta d’una assumpció de les peripècies humanes des d’un angle inesperat. Algú ha dit que, «sistemàticament, el que és “normal” en la nostra vida quotidiana, aquí apareix com “anormal”, i viceversa». La tergiversació, de vegades, s’alimenta d’hipòtesis que només s’aguanten en la sorpresa: un tigre que té per cau la cuina d’un domicili qualsevol, un arbre que prospera inexplicablement en el menjador d’un pis urbà, un lloro hindú que sosté converses —enraonades— en català i sobre febleses catalanes… I, sovint, en comptes de la fantasia, el xoc o el contrast hi vénen produïts per la «insòlita» acció d’uns mexicans de costums grotescos, de comportament inexplicable, de parença bigarrada. El curs de la ficció sembla encaminat a subvertir les conviccions primàries o banals que el lector practica. El procés és, al mateix temps, suau i penetrant. La literatura de Calders respon a un impuls provocatiu ben clar.

Les referències a Poe, a Pirandello i a Kafka, que els crítics hi han insinuat, no són rebutjables. Les narracions de Calders no hi tenen res a veure, en la superfície ni en la contextura; però probablement hi tenen molt a veure quant a la intenció, quant a les intencions més íntimes. La similitud vindria perfilada pel costat dels «problemes». Calders és un escriptor que no es presenta tan obsedit per «descriure» o «testimoniar» una societat, com per esbossar els termes d’una problemàtica més aviat abstracta: existencial i tot. És ben possible que, sense el pas per l’exili —sense l’escenari i sense els personatges que li proporciona Mèxic—, els contes de Calders haguessin derivat a factures més acostades a Poe, Pirandello o Kafka: al «conte filosòfic» tradicional. Mèxic li brindava una «realitat» susceptible d’interpretacions suggestives. Calders la utilitza amb habilitat i amb exactitud: la barreja d’exactitud i d’habilitat —de malícia— és la caricatura. Damunt, hi ha, així mateix, molta voluntat d’observació, de simpatia i d’ostinato rigore.





Lluís Ferran de Pol


Lluís Ferran de Pol (Arenys de Mar, 1911) guanya un primer premi literari el 1937 amb el recull Tríptic, que només arribarà a publicar-se el 1964. Exiliat a l’Amèrica Central, s’apassiona per l’arqueologia i per les llegendes dels aborígens, i, d’alguna manera, hi troba connexions i símbols que el situen davant unes perspectives del romanesque literalment fascinants. Abans de l’alba (1954) és una «recreació» de la mitologia maia: encara un exercici verbal, preciós, en el qual les significacions arcaiques ressusciten per la gràcia d’una intuïció viva. Amb La ciutat i el tròpic (1956) i, sobretot, amb Érem quatre (1960), Ferran de Pol esdevé el narrador complet que és. Els relats de La ciutat i el tròpic i la novel·la Érem quatre tenen com a fons el Mèxic conegut en la dolorosa emigració política: un Mèxic acollidor, desfavorable o indiferent, segons els casos, però sempre al·lucinant en la violència de la terra, de la gent, dels enigmes socials. Tot i que els protagonistes de Ferran de Pol solen ser «forasters» —catalans o no—, l’element indígena hi surt a cada pas. Una altra novel·la, Miralls tèrbols (1966), ja reinstal·lada en l’evocació d’un «món» català —del temps de la Dictadura de Primo—, dóna la mesura del novel·lista com a «novel·lista» a seques: en la línia de la «novel·la psicològica», clàssica.

Érem quatre ha fet pensar en David H. Lawrence, també molt «mexicanitzat» en alguna de les seves obres. Tanmateix, Ferran de Pol, malgrat la intensitat «passional» que injecta a l’anècdota, queda molt lluny de l’erotisme o de l’erotomania de l’anglès. Ben al contrari: en lloc de l’exultació pànica del sexe que caracteritza Lawrence, hi ha el predomini d’un sentit obscur de desolació. Els desenllaços de Ferran de Pol —la majoria: La ciutat i el tròpic, Érem quatre— arrosseguen un tret o altre de desesperança. S’ha volgut veure en Érem quatre, especialment, l’esquema d’un fracàs típic. Seria el «fracàs» que, des d’una certa òptica filosòfica, va irremeiablement lligat a la «condició humana». Caldria aclarir fins a quin punt una concepció decebuda i esquerpa de la vida és comuna a tots els escriptors de la «generació sacrificada», i en quina mida lluiten per superar-la i ho aconsegueixen, i com la interpreten. Els poetes, ja ho hem vist, la identifiquen amb les voluptuositats àcides de la mort o del temps perdut. Els narradors li busquen unes ben altres projeccions: coincidents, però. Salven de l’absurd, així, el «sacrifici» de què van ser víctimes. Lluís Ferran de Pol representa aquesta reacció.





Avel·lí Artís-Gener


També és «tributari» de l’exili Avel·lí Artís-Gener (Barcelona, 1912). Havia començat treballant a la premsa de Barcelona, i, com Pere Calders, es féu remarcar pels seus dibuixos a L’Esquella de la Torratxa. 556 Brigada Mixta (1945), reportatge més o menys novel·lat, li serveix per embastar alguns records de la guerra: el llibre, sobretot, anuncia les pròximes virtuts de l’escriptor madur, una eminent souplesse d’estil, un humor crònic i desembarassat, una passió de la literatura que el mena a triar formes de narració lliures i discretament sofisticades. Tornà a Catalunya el 1965, i el 1966 publica Les dues funcions del circ; Paraules d’Opoton el Vell (1968) i Prohibida l’evasió (1969) en són l’aportació posterior. Les dues funcions del circ té per escenari la Martinica: és, d’alguna manera, una novel·la d’exiliat, sotmesa al desconcert moral de l’emigració forçada, però sense patetisme, o sense cap patetisme explícitament vinculat a l’odissea «catalana», fora de les nostàlgies imprescindibles. Amb les Paraules d’Opoton el Vell, Artís-Gener elabora una història de paradoxes: una mena de «descobriment» d’Europa pels asteques poc abans que Colom arribés a Amèrica. La «composició» del relat és perfecta: muntada damunt un coixí d’erudició somrient, que dóna a la trama i als personatges una versemblança «irònica». Prohibida l’evasió planteja el problema dels joves contra el món que han heretat: la «Gran Presó».

Domènec Guansé s’ha referit al «to cosmopolita» dels papers narratius de «Tísner» —el pseudònim d’Artís-Gener, en les col·laboracions gràfiques i satíriques, és «Tísner»—: un to que no seria imaginable en un escriptor que no hagués passat per les baquetes del desterrament. Perduts els contactes originaris, o només retinguts per la memòria, la «realitat» novel·lable s’obre a les més disperses eventualitats. L’únic que hi busca el novel·lista és la «situació» despulladament humana: un joc de contrastos. Les superposicions històriques —un temps, un país, una llengua, unes alarmes— no hi són decisives. O només ho són dins la seva pura relativitat. Artís-Gener maneja i tamisa aquest material, i el converteix en estampa dinàmica, acolorida, explotable en les seves escandaloses contradiccions. Artís-Gener hi introdueix una intenció crítica. Els antagonismes latents en qualsevol episodi accidental es presten a reflexions que inquieten el lector. En Paraules d’Opoton el Vell, la «crítica» reprèn un fil clàssic: l’observació sardònica de les vigències pròximes a través d’un ull cínic i alhora cordial. Les Paraules accentuen l’enfrontament de dues civilitzacions; Prohibida l’evasió acara la insídia reivindicativa de joves i vells; Les dues funcions del circ apunten oposicions de raça i de civilització. Per a «Tísner», tot és un grumoll de vida, i el tradueix en termes de dialèctica lleugera, provocativa però amb guants, i des d’un substrat intel·lectual molt segur.





Vicenç Riera Llorca


Tots tres surten per l’Ozama, de Vicenç Riera Llorca (Barcelona 1903), es publica a Mèxic el 1946. Joaquim Molas n’ha remarcat la significació: «per primera vegada al nostre rodal, se servia de les noves tècniques de la novel·la americana d’entreguerres: testimoni, fragmentarisme, manca de veritable protagonista, simultaneïtat i interferència de les accions, objectivisme, etc.». El fil del llibre és l’aventura d’uns catalans dispersats per la derrota, que busquen un lloc on radicar-se, i que creuen haver-lo trobat a la República Dominicana. El món dels natius, negres i mulatos, espès de misèria i de superstició, s’hi converteix en alternativa amarga. La narració, austera, eficaç, ràpida, aconsegueix una força de «veritat», i al mateix temps una evidència d’explicació, tan colpidores, que Molas ha pogut veure-hi el començ d’una «possibilitat» de «realisme històric» dins la novel·lística catalana. Vicenç Riera Llorca, exiliat, s’instal·là a Mèxic, i allà va dedicar-se a treballs literaris subalterns —traduccions al castellà, com tantes en feren els escriptors de l’emigració obligada—, sense, però, renunciar a l’obra personal. Cal dir, encara, que, primer a La Nostra Revista, i després a Pont Blau, revistes mensuals, en l’una com a secretari i en l’altra com a director, realitzà una extraordinària labor d’animació literària. Tornà a Catalunya el 1969.

Editades ja a l’interior —a banda Tots tres surten per l’Ozama el 1967—, Roda de malcontents (1968), Amb permís de l’enterramorts (1970) i Joc de xocs (1970) confirmen la vocació i l’habilitat del narrador. El tema serà diferent. La distància i els anys fan que Riera Llorca doni preferència, en el seu interès, a la memòria: intenta reconstruir, a retalls, l’apassionant incidència de la seva joventut. En Roda de malcontents és la petita pul·lulació dels intel·lectuals autodidactes, infraburgesos, esquerrans, de la Barcelona d’abans de la guerra; Amb permís de l’enterramorts recull anècdotes del daltabaix, a dins i a fora de Catalunya; Joc de xocs conta episodis d’inadaptació i de descoratjament, entre gent desplaçada per les circumstàncies. Riera Llorca, amb recursos «expositius» sincopats i alternants, involucra el record i l’actualitat, i tracta de nodrir la novel·la amb fets i figures que extrau d’una «realitat» literal. Hi ha un fons de «verisme» que només s’entén per una voluntat de ser exacte al marge de la ficció. Dit d’una altra manera: hi endevinem la novel·la «de clau», en què cada personatge, o gairebé cada, és una transcripció fidel d’algú, i d’algú més o menys conegut. Riera Llorca es proposa el «document» novel·lístic. Si en Tots tres surten per l’Ozama ho féu amb una espontaneïtat fulgurant, de reportatge, en les narracions posteriors el designi de «reconstrucció» hi pesa amb un cert, potser inevitable, encarcarament.





Postguerra a part


Tots tres surten per l’Ozama, apareix a Barcelona el 1967, i K. L. Reich el 1962. Joaquim Molas emparellava aquestes novel·les, el 1962 precisament, en una hipòtesi comuna: «vella» l’una, almenys, de vint-i-un anys, i l’altra de catorze, segons sembla, havien perdut l’ocasió d’una exemplaritat clara. Habent sua fata… «Sortides a temps i a Barcelona, haurien pogut encetar un moviment que, tal com han anat les coses, no s’ha produït», deia Molas. El «moviment» que apuntava en els llibres de Riera Llorca i d’Amat-Piniella seria el d’un «realisme històric». Ho acabem de dir, en referir-nos a Tots tres surten per l’Ozama. I ben mirat, cal convenir que «a temps i a Barcelona» és una fórmula de desideràtum retroactiu que no tenia cap esperança d’acomplir-se. D’una banda, hi havia unes coercions administratives que, en la pràctica, ho decidien tot: feien inviable la publicació d’obres com les esmentades. Per un altre cantó, tampoc no resulta gens clar que el clima literari de l’interior —l’actiu— fos aleshores massa propici a un propòsit «realista». La dècada dels 40 hagué de ser «ofuscadora» per als narradors catalans, com ho fou per als poetes. Així com els poetes del moment tendien a tancar-se en una renovada exigència de «puresa», els novel·listes defugien les «realitats» més violentes, més primàries, agressives, i continuaren els tradicionals exercicis «psicològics». La màgia de la tradició hi comptava molt.

L’època, per contra, no podia ser més temptadora per a qui volgués munyir-ne novel·les. De fet, és un filó encara no explotat com ho permet i ho demana, tot i que ja comença a haver-hi una inclinació a desamortitzar el tema. La «vida» sempre és complexa i conflictiva —és a dir: novel·lesca—, però potser mai no ho ha estat tant, entre nosaltres, com en aquella etapa. El formigueig quotidià s’endanyava amb mil podridures morals inèdites, la fortuna fàcil i la fam sense vels, la mentida sistemàtica i els desistiments avorrits, la por i el dol, el sexe oprimit. Alguna cosa arriba a filtrar-se en les novel·les que s’hi publicaven. Molt poc, tanmateix, i, tot ben sospesat, amb atenuacions capcioses. Ho veiem en els textos que arribaven a les llibreries, altrament escassos. Les novel·les habituals, «burgeses» en el sentit regular del terme, propendien a centrar-se en els terrors que la revolta proletària havia inculcat a la classe dominant, i només d’esquitllentes hi entraven els nous problemes que aquesta mateixa classe, no tan «dominant» com semblava, tenia plantejats. Els adulteris i les angúnies econòmiques, en última instància, hi eren suficients. Com ganivets o flames de Josep Maria Espinàs i Es vessa una sang fàcil de Manuel de Pedrolo, el 1954, hi introduïen un altre tipus d’iniciativa literària.

Les possibilitats creixien amb la massiva compareixença dels immigrants de llengua castellana, que, si ja hi eren numèricament aclaparadors abans del 36, després del 39 seran una allau indescriptible, a tot arreu dels Països Catalans. Són «els altres catalans» de Francesc Candel, i en són més, que ni tan sols arriben a saber-se «catalans» en la condició precaucionista d’«altres». El fenomen migratori, en proporcions tan abassegadores, no solament condiciona el futur de la situació idiomàtica, sinó que també presenta una àrea verge —i punyent— per al novel·lista. Amb la llengua interferida. «Fermer les yeux sur le problème rétrécit […] le champ d’investigation du romancier», observa Antoni Cayrol. I això és cert. La zona urbana de proletariat foraster —urbana o suburbana— queda exclosa de la preocupació del novel·lista català en català: té una traducció autèntica en els llibres castellans de Candel, i una altra de falsa en els de Juan i Luis Goytisolo, posem per cas. «Il faudra un jour poser la question, si le contenu du livre n’affecte ou n’impose pas à l’écrivain le choix de la langue», diu Cayrol. La tria de la llengua no depèn del «contingut» del llibre: hi ha més factors —tremendament extraliteraris— en l’endemig. No oblidem que el castellà és, així mateix, la llengua de la neoburgesia i, en part, de la paleoburgesia, amb manifestacions escrites tan poc confuses com les de Bartolomé Soler, Ignacio Agustí, José M. Gironella, Carmen Kurtz, Juan Marsé, Mercedes Salisachs…

Sigui com sigui, hi ha una part clara de raó en l’observació d’Antoni Cayrol, en la mesura que acusa la tendència general dels novel·listes catalans a cenyir-se a uns estrats molt concrets de la seva societat. Són els d’on ells procedeixen: la petita burgesia —diminuta burgesia, sovint—, bàsicament. Però això passa en totes les literatures. Si en la catalana reclama una menció especial és per la interferència de la llengua dels immigrats, que atorga al fet una connotació equívoca. Novel·les d’immigrats són, tanmateix. Els trasplantats (1963), de Josep M. Palau i Camps (Barcelona, 1914), Gent del sud (1964), de Concepció G. Maluquer (Salàs de Pallars, 1918) i alguna altra més. Un altre tema poc o gens tocat és el de l’«emigració»: el dels catalans que salten a l’Europa de l’Opulència i, al seu torn, esdevenen «immigrats»… Aquell «realisme històric» que esperava Molas el 1962 no hauria comportat mecànicament l’atenció a aquestes franges socials, però sí que podia haver-les situades més a prop de la percepció dels novel·listes. De tota manera, l’absència «literària» de les classes inferiors és un problema genèric, no estrictament català, mal estudiat i tot per la mateixa crítica marxista, que escapa a la jurisdicció de les notes presents. També queden fora del nostre panorama les novel·les de Josep M. Espinàs (Barcelona, 1927), Blai Bonet (Santanyí, 1926), Baltasar Porcel (Andratx, 1937) i Estanislau Torres (Barcelona, 1926), que hi representen una rectificació digna de tenir en compte.

Un accés crític als complexos embolics de la Postguerra, el trobem en les novel·les de Joaquim Casas (Blanes, 1911). Casas, a part el Diari d’un soldat (1958), que recorda contingències de la conflagració, publica L’enterrament (1955), La insòlita aventura d’Elisenda Camprubí (1956), Cara i creu (1960), Festival de cendres (1961), narracions d’una acidesa tènue i ben dosificada. En Casas, la circumstància encara és decisiva. No ho és tant en l’obra narrativa del poeta Félix Cucurull, i menys en la del pintor Joan Vilacasas. Fèlix Cucurull —novel·les i contes: L’últim combat (1954), Només el miratge (1956), A les 21’23 (1956), La pregunta i l’atzar (1959), El silenci i la por (1962), Gairebé una faula (1969, en traducció portuguesa), etc.— concedeix més espai a l’anàlisi psicològica, d’una banda, i de l’altra, projecta les seves fabulacions cap a problemes d’índole especulativa, diguem-ne filosòfics, que es relacionen íntimament amb els seus poemes. Un crític portuguès, António de Macedo, ha escrit una densa tesi, Da essência da libertaçao (1961), sobre l’obra de Cucurull. Joan Vilacasas (Sabadell, 1920), escriptor procedent de les arts plàstiques, dóna entrada en les seves narracions als problemes específics del seu ram: joc de teories, esnobisme, negoci. Amb un enginy lliure i meridià, Vilacasas «denuncia» el terreny que li correspon. Mecenes, amateurs, tipus genialoides, artesans falsaris, teoritzants venals, mercaders i bohemis —fauna amb prou feines concebible a Barcelona i que li cal situar, algun cop, en latituds més conspícues—, omplen les planes divertides de Doble blanc (1960), Matèria definitiva (1961), Operació Viaducte (1962), Nobba fygurassió (1963). Gestos i paraules xifren les il·lusions estètiques, la trampa econòmica i la dificultosa honestedat d’una bona part de l’art contemporani. Jourdain 65 (1966) vol ser una sàtira de la vida literària barcelonina, però es dilueix en una inicial innocència despistada.

De les novel·les que Jaume Vidal i Alcover ha escrit en català, només una se n’ha publicat fins ara, i fa poc: Sophie o els mals de la discreció, el 1971. Dos volums de contes, anteriors, Mirall de la veu i el crit (1955) i Les quatre llunes (1969), ja havien assegurat l’alta ambició del «prosista»: de l’escriptor tout court. En un país com aquest, on els literats escriuen per mania, per vanitat, per patriotisme o per ofici, Vidal i Alcover fa la impressió d’escriure, en primer lloc, «pour son plaisir». D’entrada, hi ha això: una voluptuositat intel·lectual. Que no es limita, ni podria limitar-se, a la paraula. Involucra en el virtuosisme, i pel mateix virtuosisme, una determinada temàtica: de subtileses culturals i populars, com es veu en els poemes de L’hora verda i d’El fill pròdig, que s’accentuen en les narracions. Sophie o els mals de la discreció és, en principi, una insolent afirmació de l’autonomia de la «literatura», aristocratoide i llibresca. Vidal i Alcover parteix d’aquesta confiança. I no pel cantó de la indiferència envers les qüestions de fons. L’esteticisme, en ell, comporta una actitud revulsiva ben explícita. Pertany a la família dels libertins.





Maria Aurèlia Capmany


Més vasta que la dels anteriors, l’obra de Maria Aurèlia Capmany (Barcelona 1918) és també, sens dubte, la més representativa d’aquest corrent que, en la Postguerra, reprèn la jove i voluntariosa tradició de la novel·la catalana. Maria Aurèlia publica el 1952 Necessitem morir —abans, el 1948, havia guanyat el Premi Joanot Martorell amb El cel no és transparent, que no pogué arribar als lectors—, i d’ençà d’aleshores la continuïtat de la seva producció narrativa té una constància exemplar: L’altra ciutat (1955), Betúlia (1956), Tana o la felicitat (1956), Ara (1958), Com una mà (1958), Traduït de l’americà (1959), El gust de la pols (1963), La pluja als vidres (1963), Un lloc entre els morts (1968), Feliçment, jo sóc una dona (1969), Vitrines d’Amsterdam (1970), Quim/Quima (1971)… Ha escrit per al teatre i llibres d’assaig. La seva dedicació literària, plena i militant, cobra un sentit especial pel fet de ser la d’una dona, cosa poc freqüent entre nosaltres, i d’una dona amb l’enèrgica consciència de ser-ho. Allunyada del feminisme ritual, i negant-se a convertir la feminitat en truc retòric o en tema fàcil, planteja el seu treball sobre una franquesa i una objectivitat que li permeten enfocaments clars i, sovint, irrebatibles.

No podien ser «les dones», doncs, el tema exclusiu, i ni tan sols predominant, de Maria Aurèlia Capmany. Però si que havien d’ocupar-li una certa preferència. En les primeres novel·les, les figures femenines hi són exposades a la indagació diguem-ne «psicològica», a la manera clàssica: en la seva intimitat i en funció de l’ambient en què es mouen. Els conflictes són, així mateix, «clàssics»: els propis —versemblants— en una determinada esfera social. Amb el temps, Maria Aurèlia Capmany eixampla i rectifica l’Òptica: sense cedir en l’interès per les petites o grosses crispacions internes del personatge, hi afegeix noves menes de personatge i sobretot, una crescuda preocupació per entendre’ls des de la «història». Entre Betúlia, per exemple, i Feliçment, jo sóc una dona, hi ha aquest progrés o aquest canvi. Els problemes involucrats en la narració són cada cop més complexos, més vius. En Feliçment, jo sóc una dona, el drama «individual» es resol en requisitòria i en al·legat. Amb un protagonista masculí, inventat damunt dades erudites, Un lloc entre els morts és una temptativa intel·ligent de prospecció «històrica», en la qual la circumstància i l’individu, identificats, s’obren a l’exercici imaginatiu de l’escriptor. Quim/Quima, paral·lel a l’Orlando de Virginia Woolf —en Touts les hommes sont mortels, Simone de Beauvoir s’hi havia acostat—, presenta un personatge «immortal», que viu diverses «vides» successives, ara home, ara dona: la fantasia és útil per encadenar situacions i èpoques ben diferents, contradictòries, emblemàtiques. L’anacronisme o l’humor no priven que el relat mantingui la intenció d’«entendre».

L’utillatge narratiu de Maria Aurèlia Capmany és poc variat, i més aviat sembla que, a mesura que avança la seva obra, tendeix a simplificar-lo. Necessitem morir, El gust de la pols o La pluja als vidres són encara novel·les construïdes amb una laboriosa obediència a les regles del gènere, segons la tradició; Un lloc entre els morts, Feliçment, jo sóc una dona i Vitrines d’Amsterdam tendeixen a l’esquematisme, a la precipitació en el tempo i en la coherència, i fan la impressió de no aprofitar fins a l’extrem possible una matèria inicialment densa i pletòrica. Com també en Quim/Quima. Però Maria Aurèlia potser no s’hi proposava sinó el que ha fet, i els seus relats convergeixen en una última, insistida moralitat: que el món és «bell» i «mal fet», i que cal seguir vivint «per tal d’endreçar-lo una mica». La seva literatura respon a aquestes conviccions.





9. Manuel de Pedrolo





El «cas Pedrolo» és a part. També ho eren, encara que per unes altres raons, el de Joan Perucho i el de Jordi Sarsanedas. Tots tres es distancien de la tendència central, més o menys «clàssica», que constitueixen els últims narradors ací ressenyats. Manuel de Pedrolo (L’Aranyó, 1918) no ho fa, com Perucho i Sarsanedas, pel cantó de la fantasia —irònica, onírica o com sigui—, sinó pel camí pluralment suggestiu de l’experimentació tècnica. Propòsits i realitzacions són, en ell, d’una envergadura més ambiciosa. Pedrolo és un escriptor prodigiosament fecund: d’una força creadora irruent, inquieta, constant. Les dificultats editorials endèmiques van retardar, al principi, l’accés del novel·lista al públic. Recordem que, el 1954, quan Pedrolo no havia publicat ni una sola novel·la, Rafael Tasis ja s’atrevia a qualificar-lo de «el novel·lista més considerable d’aquest segle» i «el més important que s’hagi donat a Catalunya després de Narcís Oller». Entrebancs de censura s’hi superposaven, i, així mateix, una certa reticència en les rutines dels lectors de l’època. A la llarga, Manuel de Pedrolo ha pogut superar els obstacles, en part, i avui, si continua sent un autor «bastant inèdit», ja ha arribat a manifestar l’enorme i complexa entitat del seu treball.

Versos a banda —i, del teatre, en parlarem després—, El premi literari i altres contes enceta, el 1953, l’obra narrativa de Pedrolo. La seva primera novel·la publicada és Es vessa una sang fàcil, l’any següent, i Mr. Chase, podeu sortir i Estrictament personal apareixen el 1955. Quatre volums de relats breus vénen a continuació: Domicili provisional (1956), Un món per a tothom (1956), Violació de límits (1957) i Crèdits humans (1957). I la llista de títols esdevé galopant a partir del 1960 —Les finestres s’obren de nit és del 1958—: L’inspector arriba tard (1960), Una selva com la teva (1960), La mà contra l’horitzó (1961), Balanç fins a la matinada (1963), Joc brut (1965), Cendra per Martina (1965), Avui es parla de mi (1966), Elena de segona mà (1967), Totes les bèsties de càrrega (1967), M’enterro en els fonaments (1967), A cavall de dos cavalls (1967), Mossegar-se la cua (1968), Solució de continuïtat (1969), Temps obert (1968) —una extensa trilogia—, Un amor fora ciutat (1970), Si són roses, floriran (1971), i potser alguna cosa més. En tot això hi ha de tot: novel·les llargues i curtes, policíaques i d’aspiració simbòlica, metafísiques i psicològiques, d’un procediment i del contrari. Si el resultat, en cada cas, és poc o molt admirable —i el concepte de «perfecció» tindria, ací, un valor marginal—, el conjunt té un interès excepcional, sense precedents en la literatura catalana.





La passió de novel·lar


La novel·la és un gènere en el qual la «quantitat» hi compta: vol dir-se, l’extensió i la riquesa del «món» fictici —de ficció des de la realitat— que l’escriptor aconsegueix de posar damunt el paper. Hi ha, naturalment, novel·listes, i grans novel·listes, d’obra parca: Stendhal, Flaubert, Joyce, Kafka. Però n’hi ha d’altres, just aquells en què creiem descobrir l’autèntic «geni» novel·lístic, siguin Balzac o Tolstoi, Dickens o Zola, Dostoievski o Faulkner, Simenon o Dashiell Hammett, que no haurien sabut novel·lar sense el supòsit o l’esperança d’una obra vasta, això és, panoràmica, densa, pul·lulant de tipus i de problemes, heterogènia i reiterativa. La diferència entre els dos extrems podria explicar-se, també, des d’un altre punt de vista: el merament «professional». Ara: hi ha alguna cosa més, i més profunda, que deu anar lligada al caràcter de la vocació. La literatura catalana, per motius ben comprensibles, només ha tingut temps, fins avui, de produir novel·listes de la primera espècie, d’escriptura primmirada però escassa. Narcís Oller, sense ser massa prolífic, podria ser inclòs en l’altra línia. I, de ple, en ella, Puig i Ferreter. Igualment, doncs, Manuel de Pedrolo.

Les narracions de Pedrolo admeten o provoquen moltes reserves. Una crítica escrupolosa hi objectaria desídies d’estil, detalls febles en els plantejaments o en la trama, excessos discursius, de tant en tant. Són els «defectes» que comporta la decisió inicial del novel·lista, i ni els més insignes —Tolstoi, Dostoievski, Zola— no arriben a evitar-los. Hi vénen compensats i redimits per l’altra «virtut», superior: l’impuls tumultuós d’invenció. Pedrolo posseeix aquest do o aquesta passió. La seva potència «novel·ladora» sembla virtualment inexhaurible, i es concreta en peces successives, acumulades, que s’acoblen dia a dia en un sòlid disseny literari. Tot fa pensar que no entra en la seva intenció cap projecte descriptiu o testimonial, en termes sistemàtics. El testimoni i la descripció hi són, és clar: la societat hi és, la «història», bé la guerra, bé tot allò que va substituir-la, i l’apatia dels anys obscurs, i els conflictes dels estudiants o qualsevol altre episodi. Però, més que res, Pedrolo es proposa «fer novel·les». La novel·la «en si», la novel·la per la novel·la, és el seu objectiu: la narració entesa com l’exercici dels seus propis recursos. Per això no ha desdenyat el tema subaltern —o aparentment subaltern— de lladres i serenos. Per això la «forma» de la novel·la se li converteix en una obsessió excitant.





«I el joc continua…»


Lectors i comentaristes s’han sentit desconcertats, sovint, davant el fet que Manuel de Pedrolo canviï de «tècnica» narrativa a cada llibre, o gairebé. Els fa la impressió que el novel·lista prova, i vacil·la, i fluctua entre la recerca i el mimetisme. O sigui: que no troba el camí segur i definitiu. La veritat és que Pedrolo no pretén «trobar» aquest presumpte camí segur i definitiu. Més aviat al contrari: el descarta. Ell no creu en «una» tècnica narrativa. «No es tracta pas tant de contar la història», diu en el pròleg d’Avui es parla de mi, «com d’estudiar les possibilitats d’un procediment». Explora i explota, fins al màxim que li és assequible, l’aptitud d’uns mitjans narratius que coneix o s’enginya. I hi insisteix. «En aquesta novel·la provo per quarta vegada una variant —distinta en cada obra— de tècnica retrospectiva», confessa en una plana preliminar d’Un de nosaltres (Pont Blau, núm. 20, pàg. 185). «I el joc continua…». No és ben bé un «joc»: és, exactament, «literatura». En algun moment, com en Domicili provisional, els resultats de Pedrolo són d’un virtuosisme preciós: els dos «relats» del llibre són dues petites obres mestres. I, sempre, ens ofereix la temptativa tossuda d’«experimentar», en la doble aspiració de mesurar les capacitats pròpies i les de l’instrument literari.





Temes i problemes


Aquesta «versatilitat» formal, tanmateix, no deixa de tenir les seves correlacions de fons. En literatura menys que en cap altra acció cultural, no hi ha res que sigui «gratuït». Darrere la «provatura» permanent, hi ha una ansietat radical, que potser no podria expressar-se sinó a través d’una desesperada confiança en els trucs de l’expressió. Els temes de Pedrolo, al capdavall, sempre són els mateixos: la solitud i la incomunicabilitat dels homes, l’obscura batalla dels sexes, la naturalesa incomprensible del món, la vida sense sentit, l’alienació quotidiana, la fatalitat estúpida de l’odi i del recel, tot sumat o intricat. Els poemes «existencialistes» de l’autor servirien per corroborar-ho; la seva participació en el «teatre de l’absurd» —Pedrolo n’és un peoner, a escala internacional— ho certifica. En algunes narracions curtes —de Crèdits humans, de Violació de límits—, aquestes preocupacions tenen un tractament esquemàtic, abstracte, amb personatges pràcticament al·legòrics, escenaris impossibles i esdeveniments inversemblants. D’altres vegades, llocs i gents són convencionalment «estrangers» —«estranys», en l’accepció camusiana del mot. En les novel·les, Pedrolo és més «realista».

La «realitat» experimentada li proporcionava un material directe, que ja no solament era vehicle de significacions implícites, d’índole filosòfica, sinó que trasllada els problemes a un pla de vivència confrontable. És l’home del carrer: com deia Maria Aurèlia, «aquest home sense glòria, confós en la bigarrada humanitat que es deixa premsar en metros i tramvies i platges suburbials». I quan no és l’home del carrer, de drama mediocre, és qualsevol «marginal». Hi predomina el tipus de tarannà frustrat o decaigut, i els ambients solen ser opacs, si no tètrics, horitzons tancats per l’abúlia, i necessitats sòrdides, desistiments, rebel·lies castrades. D’alguna manera, hi ha sempre, subjacent, una «situació límit», en la qual es transparenta la intenció última de l’autor. Que la «situació límit» no presenti la grandiloqüència de l’heroisme és cosa que forma part de la mateixa concepció que Pedrolo té del món i de l’aventura humana. La immensa tristesa urbana de l’època —sobretot, la dels anys anteriors a l’incipient «consumisme»— hi aconsegueix la seva epopeia. Fins i tot en el fait divers que alimenta les intrigues policials.

En l’operació narrativa de Manuel de Pedrolo s’ha volgut endevinar una sèrie d’«influències», en particular de novel·listes anglosaxons: tant dels il·lustres, com Joyce, Hemingway o Faulkner, com dels altres, especialistes en gàngsters i en detectius. No es pot pas negar, això. Però no es tracta, potser, exactament d’«influències». Més aviat, ens trobem davant aquella seducció de la «forma», essencial en Pedrolo, que l’indueix a no desaprofitar qualsevol oportunitat d’experimentació. La «influència» no és influència sinó pretext: el «model» es converteix en una plataforma per a anar «més enllà», i prosseguir estudiant les possibilitats del procediment. Ara com ara, és això.





10. El teatre





El 1946 ja fou possible una estrena a Barcelona. Va ser El prestigi dels morts, de Josep M. de Sagarra. Poc després, els entrebancs s’espaiaren. Des d’aleshores, el teatre català ha portat en el seu plantejament comercial una vida d’esforços i sotracs. Temporades brillants anaven seguides d’altres d’una inapetència gairebé agònica. Mentre va viure, Sagarra va saber acontentar el seu públic: ja n’hem dit alguna cosa. D’altra banda, florí «un teatre paupèrrim de sainets sentimentals i comèdies fàcils d’humor, vodevils destenyits i càndids que malgrat tot aconseguien èxits molt respectables» (Joaquim Molas). Algunes peces es van fer centenàries a les cartelleres, però ni tan sols fóra discret de recordar-les. Amb feines i treballs, alternant el bon calaix i la ruïna alarmant, el teatre comercial —autòcton o traduït— va fer el seu camí. Els teatres de cambra sorgiren, en aquesta conjuntura, per a acceptar la responsabilitat de continuar la tradició més rigorosa del gènere. Hi havia alguna cosa més, és cert: molts grups d’amateurs, esparsos en els barris de la capital i en els pobles del país que s’aixopluguen en les més diverses institucions (parroquials, recreatives, mutualistes, etc.) legalment reconegudes. Però, tot i que un bon sector d’aquestes formacions han demostrat una clara intel·ligència en escollir el seu repertori, és més normal —i més lògic— que no passin dels gustos rutinaris de l’ambient familiar en què es produeixen. Els teatres de cambra tenien unes altres mires.

El 1955 es fundà l’Agrupació Dramàtica de Barcelona (ADB); el 1960 començava a actuar el quadre escènic de l’Escola d’Art Dramàtic Adrià Gual (EADAG), també a Barcelona. L’ADB i l’EADAG són les entitats que han treballat amb més bon criteri i amb millors recursos materials, per assegurar l’existència d’un teatre català —o en català— a l’alçada dels temps. No són les úniques, però. En la mateixa Barcelona i en algunes altres ciutats el Principat, el seu exemple ha tingut seguidors (Teatre Experimental Català, etc.). Fins i tot a València, on el teatre indígena —de la mateixa manera que a Mallorca— desapareixia esgotat en les seves fórmules dialectals més ensopides, arribà a funcionar un «Teatre Estudi». Aquest moviment, «estrany a diaris i emissores radiofòniques», és a dir, tan silenciós com silenciat, realitzà un treball d’extraordinària transcendència. Cal agrair-li, en el curs d’uns pocs anys, «les premières peninsulars d’obres d’alguns dels majors dramaturgs d’avui: de Brecht a Wesker, passant per Dürrenmatt» (Joaquim Molas). No descurà tampoc l’escenificació d’obres d’autors catalans consagrats: Rusiñol i Maragall, Adrià Gual i Joan Oliver, Llorenç Villalonga i Ferran Soldevila i, sobretot, a l’ADB i a l’EADAG, o grups similars, es deu l’estrena de peces d’autors nous, precisament d’aquells que, des del punt de vista literari, encarnaven en català la continuïtat del teatre: Espriu, Maria Aurèlia Capmany, Manuel de Pedrolo, Joan Brossa, etc. Els teatres de cambra compten, generalment, amb un públic escàs. Les obres que s’hi presenten es resignen a una sola representació, a tres o quatre, si hi ha sort. Els espectadors que arriben a convocar són sempre els mateixos: una minoria d’iniciats reclutada en els medis intel·lectuals i burgesos de la capital. Les repercussions pràctiques de l’esforç, per tant, són modestes.





Un teatre minoritari


El teatre és, bàsicament, a tot arreu «teatre de minories», i ho és fins i tot quan alguna vegada obté auditoris multitudinaris. S’ha produït una mena d’autoselecció entre el que abans era el seu públic: la major part d’aquest deserta al cinema o a d’altres entreteniments audiovisuals. L’autor, per tant, ja no se sent obligat a buscar l’interès o la gratitud d’una massa indiscriminada, sinó que, al contrari, sap que tindrà per a la seva obra un cor d’espectadors atents, cultes, capaços de seguir-lo en les especulacions que s’empesqui o que maquini. Potser les formes i els temes tradicionals ja havien donat de si tot el que podien donar, i la temptació de l’aventura ja es feia inexcusable. Cedir-hi quan s’esperava omplir les platees en funcions de tarda i nit hauria estat un error, és clar. Ara, però, el dramaturg no es fa cap il·lusió sobre la taquilla; guanya, en canvi, una gran llibertat en el seu treball. El seu públic és un públic —diguem-ho així— d’entesos, i ell se n’aprofita per a posar en joc totes les seves armes creadores. La tècnica, els assumptes, la posta en escena, els propòsits, començaren a ser diferents. Allà on això resulta irremissiblement poc o no gens comercial, els teatres de cambra, d’assaig o experimentals serviran d’altaveu peremptori. A una escala o altra, la situació es repeteix a tots els països. En la literatura catalana, mort Sagarra i emmudit Carles Soldevila, quedaven ja pocs comediògrafs que a una clara dignitat literària unissin la possibilitat d’èxit comercial. Naturalment, el més valuós i singular que es publica o s’estrena després de la guerra pertany a l’ordre de les minories.





El teatre de Salvador Espriu


S’imposa de reiterar ací la referència a Salvador Espriu; la Primera història d’Esther, concretament, no sembla escrita pensant en l’escena. Si més no, la seva escriptura prescindeix de les habituals previsions que són pròpies d’un text concebut per a ser representat. Més aviat tot el contrari: l’autor hi acumula tota mena de dificultats pràctiques, que, a l’hora de la veritat, haurien de fer nosa tant al públic com als comediants. Actors i director es troben davant un llibre esplèndid però feixuc: duració extensa, parlaments a vegades llarguíssims, cantables o recitats d’embolicada construcció rítmica, llenguatge críptic fins a un extrem increïble, moviment escènic complex. L’espectador, per la seva banda, ha de veure i d’escoltar una peça en la qual cada paraula, cada gest dels personatges, són un nòdul de complicades al·lusions, una espessa cruïlla de subtileses cultes i populars, i això li exigeix un esforç de concentració ben poc freqüent. La Primera història d’Esther podria ser titllada de poc teatral: en aparença, de teatre només en té el fet d’estar escrita en forma dialogada. Però l’obra ha estat portada a l’escena per Frederic Roda i per Ricard Salvat, i ha resistit la prova. La crítica dels diaris li va retreure un excés de literatura. No es tractava d’un excés: es tractava senzillament de literatura. Salvador Espriu no fa cap concessió als convencionalismes de la dramatúrgia adotzenada ni a la inèrcia de les platees indiscriminades. Antígona, que, per contrast amb la Primera història d’Esther, és d’una simplicitat esquelètica, respon a la mateixa i inexorable pulcritud literària. Per a Espriu, teatre és diàleg, és a dir, dialèctica, i la paraula, la imatge i la idea en són parts essencials: ho són tot, en definitiva. Literatura. Ricard Salvat (Tortosa, 1934), gran director, teòric de teatre, ha pogut muntar, en Ronda de mort a Sinera (1965), un espectacle excepcional amb textos que Salvador Espriu havia escrit per a l’imprès: poemes, narracions.





El teatre de l’absurd


Joan Brossa i Manuel de Pedrolo hi tenen tota una altra participació. Ells ja han escrit obres calculades sobre les previsions literàries que l’escenari —la «representació»— ofereix, i precisament en elles mateixes, sense més entitat que la constituïda per les pròpies opcions. O sigui: un teatre que es planteja fora de qualsevol servitud «realista». I que tots dos, Brossa i Pedrolo, manipulen de cara a extraure’n una estratègia expositiva, centrada en problemes abstractes, de caire metafísic. Això té una tradició: accions i personatges, reduïts a símbol, a emblema, a al·legoria, tenen en cada època la seva oportunitat. De fet, res no hi ha tan pròxim a un auto sacramental com una peça de teatre de l’absurd. Tampoc no hi ha res que sigui tan dissemblant, però, pel contingut —i en conseqüència, pel sentit últim del joc escènic. Si bé es mira, una part del teatre de Bertolt Brecht «també» fa pensar en els autos sacramentales, pel costat de la propensió didàctica: d’adoctrinar. Brossa i Pedrolo s’inscriuen en allò que s’anomena «teatre de l’absurd», i que, internacionalment, remet a Beckett, Ionesco o Adamov. Una cronologia circumspecta potser revelaria que Brossa i Pedrolo, si no s’hi van avançar, almenys hi van coincidir, sense vinculacions massa immediates.

De tot el que ha preparat per a l’escena, i que deu ser molt més, Manuel de Pedrolo únicament ha publicat Cruma (1958), La nostra mort de cada dia (1958), Homes i No (1959), Tècnica de cambra (1964), Situació bis (1965) i Darrera versió, per ara (1971). De les edicions de Joan Brossa, en podem citar, almenys, Or i sal (1963), el volum Teatre (1964), que inclou Gran Guinyol, Aquí al bosc, El vell lloc, La jugada i La xarxa, i Calç i rajoles (1971), a part algunes altres obres que han aparegut en traduccions i no en català. Però els papers impresos, com sempre, no reflecteixen la datació real de l’escriptura. Les representacions, ni que hagin estat esporàdiques, en supleixen la irregularitat, sens dubte: de tota manera, tampoc no són suficients per valer com una «publicitat» digna. Sembla que la primera peça de Joan Brossa és del 1944, El cop desert, i que abans del 1947 havia enllestit Farsa com si els espectadors observessin l’escenari a vista d’ocell i Nocturns encontres o un milionari es troba arran de la mort, estrenades el 1951; hi ha notícia que Atzucac, El rei i El pou, de Manuel de Pedrolo, foren escrites entre el 1951 i el 1954. El desfasament entre les tres «aparicions» —redacció, estrena, edició— permetrà que els erudits de demà polemitzin en les seves monografies.

El teatre de Pedrolo i el de Brossa tenen pocs punts en comú, quant a la concepció mateixa de l’obra. Joaquim Molas, en considerar globalment el «teatre de l’absurd» català —que, a banda Pedrolo i Brossa, només ha aconseguit alguna contribució eventual, com per exemple La simbomba fosca (1959) de Baltasar Porcel—, hi assenyala uns trets diferencials enfront de les versions francesa i britànica del mateix fenomen: «major esquematisme, concepcions més abstractes, en el sentit de plantejar qüestions filosòfiques de forma més nua; major desvinculació de la realitat, en suma». Això és cert. Però Pedrolo dóna a les seves obres una articulació coherent, entramada sobre un argument rodó i de línies clares, i els personatges s’expressen, sovint, en termes lírico-especulatius; Brossa, per contra, no se serveix d’una acció definida, o potser en barreja l’apunt de més d’una, generalment incompletes, i, tot i que fa alguna escapada poètica o assertiva, els seus diàlegs, inconnexos com a tals, acostumen a tenir el to banal de les converses de cada dia. L’enfocament de l’«absurd» és distint, en l’un i en l’altre. Pedrolo tendeix més a dramatitzar conceptes; Brossa, a presentar la realitat sense les il·lacions convencionals, a trossos, encapsulada en moments que acontenten en ells mateixos la vacuïtat absoluta de l’atzar humà.

Ben sovint, en les obres de Manuel de Pedrolo, intervé un element de paràbola, amb nocions translatícies, que es concreten en figures fantàstiques: la Mort, en La nostra mort de cada dia; el No, d’Homes i No; la Dispesera en Tècnica de cambra. Els llocs i els esdeveniments són, igualment, tropològics. Joan Brossa, alguna vegada, també recorre a aquests procediments, i en La jugada surt El Creador a donar unes sarcàstiques i confuses explicacions; però és més freqüent que els seus personatges conservin, en el que diuen i en el que fan, una aparença de calc impertèrrit, de naturalisme i tot, encara que el que diuen i fan està «desencaixat» per principi i des d’un principi, i la relació dels uns amb els altres —el drama, en última instància— no és sinó un equívoc, un fracàs o una casualitat al·lucinada. Els temes, latents o patents, tant en Pedrolo com en Brossa, són els propis del «teatre de l’absurd»: l’absurd en totes les seves excrescències, obstinades entre la llibertat i la mort, entre l’estupidesa del dolor i la inanitat de la paraula. Pedrolo ha subtitulat algunes de les seves peces, en comptes de fórmules tradicionals, com «drama» o «comèdia», «investigació». I potser això és la clau de tot: del de Pedrolo, del de Brossa i, a un altre nivell, del de Salvador Espriu. La voluntat «experimental» —investigar: indagar— no és solament literària; és, sobretot, «filosòfica». O «antifilosòfica», tant se val.





Les altres novetats


El teatre de tipus diguem-ne «tradicional», la «comèdia burgesa», contaminada de sainet o de drama, que s’adreça al públic mitjà, indiferenciat, o almenys a un públic sense gaires preocupacions «literàries», no s’interromp. La «crisi» l’afecta de ple, perquè és precisament la seva estabilitat comercial allò que comença desmoronar-se. Però hi fa la viu-viu, encara. Alguns èxits de taquilla semblaven consolidar-ne la subsistència. Lluís Elias (Barcelona 1896-1953) repeteix, amb Bala perduda, els moments d’eufòria d’abans de la guerra. Jaume Gras (Barcelona 1900-1962), conegut pel pseudònim «Feliu Aleu», escriu tres obres estimables en aquest nivell: La vida d’un home, Les golfes i El casinet dels morts. Més prolífic, Xavier Regàs (Barcelona 1905) ha estrenat Cèlia, la noia del carrer Aribau, La Patètica, El marit ve de visita, Pobre Gabriel, Un pobre diable, Tobruck —aquesta, amb uns propòsits de major envergadura—, i no poques adaptacions de Feydeau, Anouilh, Inge… Potser convindria citar encara algun altre autor. Tanmateix, el final era previsible: un cul-de-sac. L’espectacle «teatre», concebut a la manera vuitcentista —i valgui la fórmula—, no té futur. Jaume Picas (Barcelona 1921), novel·lista —Un gran cotxe negre, Tren de matinada—, autor de la comèdia La innocència jeu al sofà (1967), hi representaria el pas lògic a una altra possibilitat: la televisió.

Un teatre ja «literari», bé que sense vel·leïtats ultranceres, també ha pogut creure que hi tenia un lloc viable. Rafael Tasis, traductor de Giraudoux i de Synge, adaptador del Volpone de Jonson, arribà a estrenar textos originals com Gulliver i els gegants, Paral·lel 1934 —en col·laboració amb Josep M. Poblet—, Un crim al Paralelo, La maleta, Un home entre herois… «Rafael Tasis ha passat de l’obreta d’orientació pièce bien faite, una mica ingènua, però molt divertida, que és La maleta, a una obra de caire i to europeista, Un home entre herois, d’un positiu interès», apunta Ricard Salvat. De Josep M. Poblet (Montblanc, 1897) —autor també de llibres de records i de divulgació històrica relacionats amb el teatre (Frederic Soler «Pitarra», Les arrels del teatre català, Un còmic de Barcelona, etc.)— cal destacar L’altre amor (1955) i Crim en el teatre (1961). L’erudit Martí de Riquer hi ha provat fortuna amb Espinoza i els gentils i El triomf de la fonètica, comèdies d’un enginy morigerat i docte. Poeta i assagista, Alfred Badia (Barcelona, 1912) ha publicat Calpúrnia (1962) i Una croada (1971), peces de noble escriptura i de ben pensada projecció escènica. El mateix Ricard Salvat diu de Calpúrnia que «hauria pogut ser comercial i s’ha quedat reduïda a sessions de cambra». En última instància, és el que s’esdevé amb la producció dramàtica de Tasis i de Riquer, que no tenien tampoc un destí minoritari. Però això hauria passat igualment en qualsevol altra àrea lingüística.

És el teatre «en si» que s’esfondra, com a «ús» habitual de la societat. L’únic recurs de perdurar, ací i a tot arreu, era de refugiar-se en una clientela predisposadament «literària» o «literaturitzada». Si més no, en la Catalunya actual, no hi ha més alternatives. Excepcionalment, una obra podrà allargar-se en el cartell d’una sala: sempre serà una sala petita i d’audiència modesta. Els reductes fidels, mentrestant, cars o de mecenatge, permeten exercicis meritoris d’escenografia o d’expansió intel·lectual: «sessions úniques», temporades breus. Les campanyes missioneres, de teatre «popular» en barris obrers o —de tard en tard— en circumscripcions rurals, no són sinó una voluntariosa innocència, que no pot competir amb el cinema o amb la televisió, quotidians i absorbents. La situació és ja una pura paradoxa quan observem que, en general, el teatre de vocació revulsiva queda obsedit per tècniques, conceptes i expressions «selectes», d’origen minoritari, inassequibles ara com ara als presumptes consumidors. I, per un altre cantó, el «teatre de cabaret» resulta tan restringit i restrictiu com el «de cambra».

Enmig d’aquestes contradiccions, Maria Aurèlia Capmany ha realitzat un esforç que exigeix de ser elogiat. La dedicació teatral de la Capmany —actriu, directora, crítica, autora— és completa. Ací només ens pertoca d’apreciar-ne la producció representada. Si en El desert dels dies Maria Aurèlia «adapta» una de les seves novel·les, L’altra ciutat, i s’ajusta als cànons consagrats, Tu i l’hipòcrita (1960), «comèdia predicada», ja se n’aparta. Els motlles regulars hi són superats: el protagonista de l’obra conta la seva vida en un llarg monòleg, i els altres personatges només hi intervenen en intercalacions d’evocació. Vent de garbí i una mica de por i Dones, flors i pitança, publicades el 1968, no solament suposen un augment en la desimboltura expositiva del «drama», amb maniobres escenogràfiques anticonvencionals, sinó que fixen el moll de l’os del drama —«drama»— en el designi d’una explicació històrica. Preguntes i respostes sobre la vida i la mort de Francesc Layret, advocat dels obrers de Catalunya (1971), en col·laboració amb Xavier Romeu (Barcelona, 1941), afina la seva prèvia, instintiva inclinació al «teatre-document». Amb una altra òptica, de l’humor i el sarcasme, Maria Aurèlia Capmany ha escrit també per al «teatre de cabaret», i els trucs musicals i coreogràfics que hi aplica —per mimètics que siguin— donen a la seva intenció una nova i vibrant fluïdesa. Josep Palau i Fabre, amb Esquelet de Don Joan (1957), Electra (1964), i alguna cosa més, accentua els plantejaments intel·lectuals de l’«escena». En la pretensió d’un nou teatre «normal», confessadament literari, hi participa també Josep M. Muñoz i Pujol (Barcelona, 1924) amb Torna un home (1956) i Antígona (1966).





El teatre de la «perifèria»


A les Balears, al País Valencià i al Rosselló, la situació era i és encara pitjor. D’una manera o altra, i amb els alts i baixos inherents a l’època, al Principat s’havia arribat a constituir un teatre relativament normal. De Serafí Pitarra a Àngel Guimerà, el salt és extraordinari: es passa de les representacions privades o de casino de barri a la regularitat de les sales cèntriques i les companyies fixes, el pintoresquisme dialectal és substituït progressivament per un tipus idiomàtic bastant correcte, i es tendeix a aconseguir una sincronització amb les formes i els corrents que dominen a la dramatúrgia europea del moment. Entre Guimerà i Carles Soldevila aquest procés s’accelera i afirma. El que passa entre Soldevila i Espriu, acabem de veure-ho, i continua sent «normal», en darrer terme. Res d’això no hauria pogut produir-se a les regions perifèriques.

El teatre vernacle hi començà com al Principat, i aparentment tenia oberta davant seu la possibilitat de seguir una trajectòria semblant. Però, de fet, amb prou feines si aconsegueix de superar el primer estadi de tempteig, localista, sense gaires aspiracions. Quan arriba a locals comercialitzats és per explotar-hi aquests mateixos defectes, que un públic popular considerava virtuts. D’altra banda, mai no superà el llast dialectalitzant: caigut en mans de gent poc o gens integrada en el moviment de recuperació cultural de l’idioma, la llengua no n’és un factor decisiu, o només ho és en la mesura que serveix per al joc de calembours familiars propi de diàlegs de comicitat primària. I, evidentment, els autors no sentien —ni podien sentir— cap desig o curiositat d’acostar-se al que teatralment s’esdevenia més enllà del terme municipal de les seves capitals de província: es limiten a produir unes modalitats arcaiques i elementals de construcció i d’escriptura, en les quals predomina el sainet.

Hi ha excepcions, naturalment. N’hem indicat algunes, de passada: Josep Sebastià Pons, al Rosselló; Llorenç Villalonga, a les Illes. N’hi afegirem ara d’altres. Però són excepcions sempre, és a dir, casos aïllats, que per això mateix han tingut escassa repercussió pràctica, malgrat el seu indiscutible valor literari. Els qui dominen el camp solen ser els patoisans illetrats. I a ells cal atribuir l’immobilisme letal a què es redueix el teatre català de fora del Principat. No faltaren intents de somoure’l: sense grans resultats, de tota manera. Les conseqüències, a la llarga, han estat les que es podien preveure.

Josep M. Llompart s’ha referit a la realitat balear, i les seves paraules són també vàlides per al País Valencià: «Quan alguns anys després [d’acabada la guerra] ressuscitava el teatre mallorquí, era batejat —en castellà— amb un nom que li ha pesat damunt com una llosa: teatro regional. Conscientment o inconscientment, aquesta denominació volia dir que el nostre teatre no era, ni podia ser, un teatre com els altres. Havia d’ésser “regional”, adjectiu que, en el fons del fons, significa esquifit, casolà i poca cosa. De bell nou, el caire més escadusser del costumisme s’entossudia a considerar-se vigent. Amb això s’abonava el malentès lingüístic tan corrent entre el nostre públic: el mallorquí només és bo per a fer riure; els temes seriosos solament poden ésser tractats en castellà». Canviant el nom de les llengües, l’observació és igualment aplicable al Rosselló.

Causes d’això? No és fàcil reduir-les a esquema. Diguem, de moment, que alguna cosa hi té a veure el fet que, tant al País Valencià com a les Illes i al Rosselló, la penetració social de la Renaixença havia estat molt feble, i els esforços posteriors tampoc no aconseguiren grans avantatges. Les platees dels teatres del Principat pogueren mig omplir-se amb espectadors que sabien a què hi anaven, i que sovint demanaven un teatre —més o menys— al nivell de la poesia i de la prosa que simultàniament s’escrivia en català. Aquest tipus d’espectador no abundava a la resta dels Països Catalans. En segon terme, subratllem que en aquestes zones s’accentuava la despersonalització idiomàtica, a benefici del castellà o del francès, i per tant, es difonia aquell prejudici que denunciava Llompart. Un altre factor a considerar és la magnitud demogràfica dels nuclis urbans on el teatre havia d’arrelar: ni València, ni Ciutat de Mallorca, ni Perpinyà, permetien excessives facilitats a una vida teatral activa, fos quina fos la llengua en què es realitzés.

Un segon prejudici idiomàtic ha influït també, i de forma onerosa, en revolució del fenomen: l’amor propi dialectal. La consciència de la unitat de la llengua catalana és lúcida en un cert sector de la societat del País Valencià, de les Illes i del Rosselló. Però un altre sector més nombrós s’arrapa a recels i a reticències localistes, de lèxic, de morfologia o de fonètica, típics d’un medi lingüístic ineducat. Això impedia la transfusió d’obres i d’actors entre les diverses regions: les peces i les troupes del Principat rarament podien guanyar-se l’atenció del públic valencià, balear o rossellonès, i alhora, els autors i els artistes d’aquestes darreres procedències tampoc no eren exportables pel caràcter particularista del seu treball.

Hi ha, doncs, tres teatres regionals, extravagants —en el sentit etimològic de la paraula—, en l’àmbit català. El fet es dóna en moltes literatures, en gairebé totes, on habitualment conviuen un teatre nacional i diversos teatres regionals —o dialectals—, i no és, en si, cap anomalia. Als Països Catalans, tanmateix, no hi ha hagut una autèntica convivència entre les dues menes de teatre, sinó més aviat el contrari: una exclusió recíproca. Tancats en un cercle restrictiu, els teatres regionals hagueren de viure de la pròpia tradició impermeable. Han mantingut fins a la fi les notes característiques del seu origen vuitcentista: obres curtes, sovint d’un sol acte, d’estructura senzilla; preponderància de l’humor gruixut, o de la sàtira, però generalment de la pura i simple voluntat de fer riure a tota costa; abús del color local, del pintoresquisme folklòric, fins i tot quan ja no té base en la realitat.

Aquestes limitacions, autoimposades per inèrcia o per mandra mental, ofegaven les darreres possibilitats de normalització que pogués tenir en perspectiva. El sainet, la peça còmica, el quadre de costums, a base de repetir se en els seus temes i en els seus procediments, acabaren per fatigar la clientela i per esgotar els autors. La trivialitat del gènere era aclaparadora. I la vivacitat comercial que aquest teatre tingué en un temps, s’anà desinflant a poc a poc. Val a preguntar-se si l’aparició d’una personalitat d’una certa empenta hauria pogut canviar algunes coses, revolucionant els hàbits del públic i estimulant els altres autors. Però aquesta personalitat no hi arribà: potser el mateix ambient la feia impossible.

Al País Valencià i al Rosselló, una solució possible, tan provisòria com es vulgui, hauria estat el «drama rural». L’alternativa de la «comèdia» no tenia cap viabilitat, en aquestes regions, la que semblava exigir un escenari i uns personatges extrets de la burgesia, i les burgesies locals tendien a renegar l’idioma mateix del teatre. De fet, les «classes altes» del Rosselló i del País Valencià manquen de «literatura» que les representi o les reflecteixi: no l’han tinguda en el llenguatge que abandonaven, però tampoc en francès o en castellà. Alguna temptativa esporàdica de «comèdia» —d’«alta comèdia», per dir-ho com cal— no hi significa res. Les tensions del món rural, en canvi, permetien una virtualitat de dramatúrgia literàriament digna, de plantejaments realistes i de penetració popular. Al País Valencià, el «drama rural» no arribà a consolidar-se. Les obres de Bernat Morales San Martín i de Marià Serrano Biguer, i L’ombra del ciprer (1910) de Rafael Martí Orberà (València, 1881-Madrid, 1963), van perdre’s entre la massa anodina dels sainets. Al capdavall, el teatre és un fenomen urbà, i el públic de ciutat no acaba d’interessar-se en les angoixes i les violències del camp. Si de cas, el pagès —el «llaurador»— era preferit en l’aspecte grotesc.

Les dificultats d’un teatre «rossellonès» encara havien de ser majors, necessàriament. En tot cas, vénen a demostrar que, si no ofeguen l’instint i la vocació possibles d’un autor dramàtic, almenys les menen a una via morta. Així s’esdevé amb Jordi-Pere Cerdà. Antoni Cayrol, amb Angeleta (1952), La set de la terra (1956) i Quatre dones i el Sol, estrenada el 1964, crea una opció dramàtica sense precedents al Rosselló: arrelada en els problemes vius del país, i al mateix temps, erigida sobre una voluntat tècnica «normal». L’idioma, un cop més, determina els problemes, i són, és clar, els d’una pagesia crispada i residual. En La set de la terra, el conflicte se centra en una disputa pel dret de regar, una eterna, universal exasperació camperola. Jordi-Pere Cerdà la identifica amb el destí personal dels protagonistes, la hi encarna, i condueix l’«argument» per una límpida disposició dialèctica, en la qual les paraules i l’anècdota acaben resolent-se en consciència. «Si la gent no provem de saber, quedaríem igual que bèsties», hi diu una vella analfabeta. La vergonya i la ira homicida, les arcaiques passions agràries, s’hi magnifiquen, i el marc local deixa de ser folklòric o pintoresc per a ascendir a situació «típica»… Però La set de la terra, com Angeleta (Quatre dones i el Sol resta encara inèdita), són més aviat «llibres» que «representacions» —que «teatre». Materialment, al Rosselló, no pot haver-hi un «teatre», ni menys un «teatre català».

A les Illes, el panorama és més complex i variat. En primer lloc, i salvades les proporcions d’àmbit i de demografia, revela una vitalitat ben superior a la del País Valencià, que podria ser-ne la referència pròxima. El contrast és encara més espectacular, quant a la novel·la. Però també en el teatre. La posició de la llengua en la societat, a l’una i l’altra banda de la mar, és tan diferent, que, si més no, explica algunes particularitats del fenomen. Els Desbarats de Llorenç Villalonga, per exemple, serien inimaginables a València o a Alacant. Per mediocre que sigui, l’esforç de Martí Mayol (Ciutat de Mallorca, 1918) per crear una «alta comèdia» mallorquina tampoc no té una rèplica o un equivalent entre els valencians. Com era d’esperar, el cos del «teatre regional», a Mallorca, ha estat, com a València, a Alcoi o a Elx, un esplai de la menestralia, de la mesocràcia a tot estirar, que es diverteix amb la caricatura de la pròpia alienació, sense que això tingui cap efecte revulsiu i ni tan sols aclaridor. El sainet mallorquí, amb precedents estimables en Jordi Martí Rosselló «es Mascle Ros», i en Josep M. Tous i Maroto, té en la postguerra una prolongació afable amb Pere Capellà (Algaida, 1907-1954) i amb Joan Mas (Deià, 1930).

Mallorca, damunt, ha produït també un cert teatre «ultraliterari», potser extemporani, condemnat per endavant a no obtenir una audiència espontània a cap nivell. N’és un exemple Guillem Colom, amb Nit de Nadal (1933), Antígona (1935), Jaume IV (1955); ho és així mateix el Villalonga de l’Antígona traduïda per Salvador Espriu; i ho és Llorenç Moyà Gilabert, amb Fàlaris i Orfeu (1962), El fogó dels jueus (1963) i alguna obra més. Al País Valencià només hi ha, susceptible de ser recordada, una provatura de Martí Domínguez (Algemesí, 1909): No n’eren deu? (1960). La «fuga de cervells» mallorquina, que Barcelona ha polaritzat últimament, fa que l’obra dramàtica d’alguns escriptors insulars de les darreres fornades —Vidal i Alcover, Blai Bonet, Baltasar Porcel— ja s’hagi de considerar inserida en el corrent central i homogeneïtzador de la literatura catalana. La participació que hi té Jaume Vidal i Alcover és activa i notable, i va del teatre simbòlic, transcendent, al teatre de cabaret, sarcàstic i vibrant.





11. Traductors i traduccions





Una urgent devoció universalista


Traduir és universalitzar-se, i aconseguir un mínim d’universalització constituïa una premissa indefectible de la normalitat desitjada. Substancialment lligada al «nacionalisme català», la «cultura catalana» —i s’hi jugava la vida— no podia ser «nacionalista». De fet, aquell «nacionalisme» polític tampoc no ho va ser massa, i a més, les paraules «nacionalisme», «nacionalista», sempre ambigües, suggereixen una pila d’equívocs. El 1935, Josep Carner va pronunciar en una sessió acadèmica de l’Institut un discurs molt significatiu: Universitat i cultura, es titulava. N’hi ha prou amb entendre que el 1935 els nacionalismes feixistes esgarrifaven Europa amb la seva xerrameca imperialoide, per a comprendre que el terme «nacionalista», que a Catalunya era una necessitat instrumental, podia semblar contaminat per l’homonímia fatal. Carner rebutjava els «nacionalismes» culturals —i sobretot un, el més amenaçador per a la cultura catalana— i afirmava: «Cultura nacionalista és una contradicció en termes». Precisament, aquest discurs del poeta és tot un al·legat a favor de les traduccions: un al·legat «polític» fins i tot. «Una nació», diu Carner, «no és pas nada per a ésser closa —com volia l’ideal xinès o espanyol— per unes o altres muralles, sinó conversadora». «Conversadora», és a dir, oberta a allò que s’acostuma a anomenar «els quatre vents de l’Esperit». Aquesta és la «nació» que l’escriptor identifica en la seva literatura «nacional». «En cultura», afegeix, «són desitjables les invasions de l’excel·lent, i com més millor; el perill fóra, si de cas, en una sola; qui sap si provincialisme, encara». Aquestes invasions són, en efecte, les traduccions.

En qualsevol altra literatura —de les oficials i oficialitzades— potser aquestes advertències no tindrien cap mena d’interès, tot i que, ben mirat, els feixismes ja implantaven aleshores les duanes de les seves censures que havien de discriminar les «invasions» possibles. Per a les lletres catalanes, però, traduir —ho repeteixo— era universalitzar-se. «La millor revenja d’un poble que es trobarà en el tomb dels dies alterosos, cohibit o bé captiu, serà l’arborament de la seva devoció universalista». La «devoció universalista» podrà ser interpretada, o no, com una «revenja», en aquests casos; però concretament en el català, ha estat i és un esperó de molt positives conseqüències. En temps de «cohibició» i en temps de «captiveri», té la virtut de preservar la literatura autòctona d’un perill que sempre amenaça en unes tals circumstàncies: el de resclosir-se i esdevenir un felibrige fòssil o anèmic. Ja es va poder veure, durant els anys de la postguerra en què estaven vedades, la importància de les traduccions, tant per als escriptors com per als lectors. Recordem que, si més no, després del 39 s’han publicat obres tan considerables com les de Riba —Odissea, teatre grec—, Sagarra —Dante, Shakespeare—, Manent —poesia anglosaxona—, Carner —el David Copperfield—, etc. Els equips humanistes de la Fundació Bernat Metge, amb les naturals baixes, continuaren la seva tasca. I en les diverses col·leccions d’assaig, novel·la i poesia que de mica en mica s’han anat obrint pas, l’espai dedicat a llibres traduïts ha estat cada vegada major. En general, els traductors segueixen sent reclutats entre els literats més experts i no solament quan es tracta de nostrar textos de primera categoria: algunes novel·les policíaques franceses, angleses o nord-americanes han estat traslladades al català per plomes tan notables com les de Joan Oliver, Maurici Serrahima, Rafael Tasis, Maria Aurèlia Capmany, Manuel de Pedrolo…

És en les versions de poesia on trobem, naturalment, els exemples més egregis. «Al capdavall, què és traduir, sinó una apassionada col·laboració amb l’autor d’una obra, servint l’impossible ideal de transformar-la i deixar-la intacta en la seva integritat, tot i saber que fatalment esdevindrà tota una altra?». El propòsit, així definit per Josep M. Boix Selva, és difícil. L’obra traduïda es convertirà —fatalment— en una altra, sense deixar de ser ella mateixa. I perquè ja és una altra, i perquè porta incorporada «l’apassionada col·laboració» del traductor, s’insereix amb tots els drets al si de la literatura adoptiva. En la catalana, les traduccions modernes dels grans poemes clàssics tenen indubtablement aquest abast excepcional. Totes les hores que un Riba, un Sagarra, un Manent dedicaren a l’humil treball de traduir, potser en detriment de la seva obra personal, no van ser hores perdudes. Riba, Sagarra i Manent havien aconseguit, com a traductors, moments d’inigualable potència literària. Seguint el mateix camí s’han revelat després altres traductors de notable mèrit.

Agustí Bartra ha publicat Una antologia de la lírica nord-americana (1951), amb mostres de cinquanta-i-tants poetes que van des de Walt Whitman a Karl Shapiro i Peter Vierek. Miquel Dolç tradueix l’Eneida (1958). Dolç reïx en la seva aspiració a acostar-se a «la inflexió acústica» de la mètrica llatina, i es val d’una dúctil adaptació de l’hexàmetre, paral·lela a la que Riba va fer servir en la seva Odissea. La seva erudició humanística —Dolç és col·laborador habitual de la Bernat Metge, en la qual ha publicat versions de les Bucòliques, de Marcial, d’Estaci— garanteix, a més, la solvència tècnica de la seva feina. Amb l’ajuda de Guillem Colom, Miquel Dolç ha traduït també Els Lusíades (1964) de Camões, subjectant-se a models estròfics semblants als del text portuguès. La traducció d’El Paradís perdut (1953) de John Milton, és de Josep M. Boix Selva. Tots els matisos formals i conceptuosos —que no són pocs— d’aquesta epopeia teològica troben en Boix Selva un intèrpret diàfan, rigorós i exacte. I si els versos anglesos del Paradise Lost són «pulcres i vigorosos, àgils i flexibles en llur gràcia austera», la seva rèplica catalana té les mateixes característiques i una elegant fluència sonora. Osvald Cardona reuneix en un volum Sonets, cançons i madrigals (1955) de Francesco Petrarca, extensa selecció del Canzoniere, pulcrament traduïda i anotada. De menor transcendència, però igualment estimables, són altres traduccions de Miquel Arimany —Oscar Wilde, Eliot, Paul Valéry—, Fèlix Cucurull —poetes portuguesos—, Xavier Benguerel —Poe, Paul Valéry—, Joan Vinyoli —Rainer M. Rilke—. Manuel de Pedrolo —Eliot—, Joan Triadú —Sonets de Shakespeare—, Rafael Tasis i Marca —poetes anglesos i francesos—, etc.





12. L’assaig i la crítica





Forçats a la meditació


En els llibres i —mentre n’hi hagué— en els diaris, la crítica i l’assaig especulatiu reflecteixen amb una desigual intensitat l’evolució de les idees literàries, els atzars de la vida col·lectiva, les diversificacions culturals que es van produint. Entre els escriptors de què correspon parlar ací, no n’hi ha cap que tingui una potència teoritzadora comparable a la d’Eugeni d’Ors o una penetració de judici que admeti ser contrastada amb la de Carles Riba. No hi ha tampoc ningú que recordi, ni de lluny, el tipus d’obra realitzada per un «Gaziel», per un Josep Pla, per un Carles Cardó. Els que ja han avançat un bon tros en la seva carrera literària, s’han distingit com a poetes, com a novel·listes, com a dramaturgs, i en ben pocs casos com a crítics i assagistes en una mida semblant. Això no vol pas dir, evidentment, que aquestes activitats no tinguin força i èxit. Basta recordar que en els anys de postguerra es publicaren els llibres essencials de «Gaziel» i de Pla —molts llibres en definitiva—, i alguns més d’autors procedents de les mateixes generacions. Però també té una considerable importància l’aportació dels literats del període que ens interessa ara. A la majoria d’ells, una vegada o altra, els ha calgut recórrer a la crítica o a l’assaig per a exposar criteris, per a polemitzar, o per a referir les seves inquietuds intel·lectuals. Són, de tota manera, incursions intermitents en un camp que no és el que prefereixen. Només uns pocs —Lluís Montanyà, Maurici Serrahima, Guillem Díaz-Plaja, Ramon Esquerra, Alexandre Cirici Pellicer, Josep Ferrater Mora, Joan Triadú, etc.— s’han dedicat a l’assaig o a la crítica amb vocació gairebé exclusiva. Ells i la resta, amb tot, formen un bloc literari digne de tota atenció. A través dels seus escrits es pot seguir la trajectòria de les intencions literàries predominants, almenys amb una relativa fidelitat.

I alguna cosa més que les intencions literàries predominants. Pensem que les arts plàstiques han assolit a la Catalunya moderna una poderosa i caldejada expansió, i en la gestació o l’orientació de grups i escoles, en la seva exegesi posterior, la presència dels escriptors s’ha fet imprescindible. D’altra banda, les circumstàncies històriques que han viscut els Països Catalans en els darrers anys han forçat els literats a concentrar-se sobre els problemes més radicals de l’existència col·lectiva del seu poble. En altres moments, aquest corrent de preocupació podria haver-se esbravat en el comentari polític d’actualitat, ineludible, obligatori i temptador, però també accidental i fugisser. En quedar abolida la «política», en el sentit «pràctic», l’escriptor hagué de dirigir el seu interès cap a estrats més profunds de la seva comunitat —la història, el caràcter, la consciència, la manera de ser— i cap a les càbales que el futur suscita. El llibre Notícia de Catalunya, de Jaume Vicens i Vives, representa suggestivament aquesta orientació en l’estudi i la reflexió: no és l’únic. L’assagisme, doncs, i fins i tot la crítica, sobrepassen l’àrea estricta de la literatura i abracen moltes realitats que li són marginals. De fet, és el que escau a aquests gèneres.





Literatura i una mica d’estètica


Entre els autors nascuts a principi de segle, el fons doctrinal que hi predomina és fàcil de preveure: en uns casos, cada vegada menys, es conserven les conviccions del Noucentisme o del Neonoucentisme, degudament flexibilitzades d’acord amb els nous temps; en d’altres, el desacord o la reacció enfront de les escoles noucentistes s’hi defineix també clarament.

Menys dependent del Neonoucentisme a la manera de Riba que del Noucentisme a la manera de López-Picó, Octavi Saltor ha publicat Les idees literàries de la Renaixença Catalana (1934) i una Antologia dels Jocs Florals (1954), així com quantitat de pròlegs i articles que responen al mateix càlid i efusiu concepte de la crítica —la crítica com a panegíric—, que va practicar el fundador i animador de La Revista. Una mica més allunyat d’aquest mòdul, tot i compartint a la seva manera el cosmopolitisme de La Revista, cal destacar Ramon Esquerra (Barcelona, 1909-Batalla de l’Ebre, 1938). El seu llibre Lectures europees (1936), tot i ser una mostra de lucidesa i d’afinada informació, no dóna una idea exacta de la vàlua de l’escriptor. Esquerra va ser un intel·lectual rigorós i obert, sensible i amatent, prematurament frustrat en les seves moltes possibilitats. I ja fora del tot, en interessos i en il·lusions, del crepuscular Noucentisme de La Revista, Maurici Serrahima i Rafael Tasis, narradors, introdueixen en la crítica i en l’assaig l’actitud pròpiament postneonoucentista. Tots dos editen les seves cròniques literàries més significatives amb el peu d’impremta de La Revista: Assaig sobre la novel·la (1934), Serrahima; Una visió de conjunt de la novel·la catalana (1935), Tasis. Però tots dos llibres semblen estranys a l’òrbita habitual de la publicació, malgrat el generós eclecticisme que López Picó maldava per donar-li.

Rafael Tasis deixà escampada en revistes una àmplia labor de comentarista literari, en la qual sobresurt l’atenció permanent a llibres i autors catalans, potser una mica massa indulgent en els judicis, però ben útil en els resultats de ressenya i de catalogació. És una llàstima que alguns dels seus estudis encara no hagin estat reunits en volum: ajudarien força a coordinar una visió històrica de la nostra literatura del segle XX. D’edició pòstuma són les obres El món modern i nosaltres (1967), Amèrica del Nord, avui (1967) i Un segle de poesia catalana (1833-1953) (1968). Les seves incursions en el camp de la història —La vida del rei Pere III (1954), Joan I, rei caçador i músic (1958), Barcelona. Imatge i història d’una ciutat (1961), etc.— conserven, en el fons, un punt d’intenció interpretativa que més aviat correspon al novel·lista i a l’assagista que no pas a l’erudit. Maurici Serrahima passa de la crítica a l’especulació, i ha tractat de bastir una «teoria de la novel·la», i, en general, del fet de la «creació» literària i artística, que revela una extraordinària riquesa d’anàlisi i de combinatòria intel·lectual. La crisi de la ficció (1965) és un gran assaig, sense precedents a Catalunya. Sobre llegir i escriure (1966) i Marcel Proust (1971) en completen o en prorroguen les observacions penetrants. Serrahima ha publicat, també, textos de polèmica política —Democràcia i sufragi (1962), Consideració de Catalunya (1967, 1969)— i de reflexió religiosa —El fet de creure (1967)—, així com un extret de les seves memòries —De mitja vida ençà (1970)— i uns estudis sobre Joan Maragall.

De les posicions avantguardistes, en els darrers anys de la Dictadura, té un interès més aviat pintoresc el Manifest groc que Sebastià Gasch, Salvador Dalí i Lluís Montanyà van publicar a L’Amic de les Arts de Sitges. El Manifest groc atacava el convencionalisme de la cultura catalana en general, però sobretot el que imperava en les arts plàstiques. Els articles i les conferències de Salvador Dalí ja són la premonició del que donaria de si el personatge en el futur i en altres llengües. Lluís Montanyà es revelà després com un comentarista assenyat, intel·ligent i subtil, d’autors estrangers. Relacionat amb les fermentacions del Manifest groc, trobem Guillem Díaz-Plaja, que encara que la major part de la seva obra pertany, per l’idioma i pels temes que hi tracta, a la literatura castellana, ha escrit: Una cultura del cinema (1930), L’avantguardisme a Catalunya i altres notes de crítica (1932), Cartes de navegar (1935), De literatura catalana (1956), Papers d’identitat (1959), Una càtedra de retòrica 1882-1935 (1961), Viatge a l’Atlàntida i retorn a Ítaca (1962), La defenestració de Xènius (1967). Alguns d’aquests llibres contenen monografies erudites; d’altres pertanyen a l’esfera ambigua de les memòries o dels apunts de viatge. El més essencial, de tota manera, és l’assagisme literari: la interpretació lliure i suggestiva de fets i d’idees procedents de les lletres i les arts. Unes poques notes, esparses en revistes, de Bartomeu Rosselló-Pòrcel, permetien suposar que el jove poeta mallorquí aplicaria a l’assaig una traça i un enginy singulars. Els textos de Salvador Espriu, reunits en el volum Evocació de Rosselló-Pòrcel i altres notes (1957), són, generalment, escrits de circumstàncies —pròlegs, comentaris de llibres—, i, malgrat el seu interès indiscutible, no aporten massa llum sobre l’autor i les seves posicions ideològiques. Joan Teixidor ha publicat Entre les lletres i les arts (1957), Antoni Tàpies (1964), Els antics (1969), Cinc poetes (1969), més alguns estudis extensos sobre Guerau de Liost i Joan Salvat-Papasseit i nombrosos articles en la premsa periòdica, tot plegat d’una gran penetració i d’una notable subtilesa intel·lectual. Més específicament assagista és Josep M. Corredor (Girona, 1912), autor d’un Joan Maragall (1961), entre l’anàlisi crítica i la biografia, d’El món actual i el nostre país (1962) —divagació de to sociològic, molt dins de la ideologia del neocapitalisme, escassament compensada per la inevitable por a la societat de masses—, i de De casa i d’Europa (1971). Si els homes de la «generació sacrificada» representen una oposició al Neonoucentisme, o, en tot cas, un cert distanciament de l’actitud literària neonoucentista, la guerra en paralitzà provisionalment la possible influència. La postguerra immediata tampoc no fou seva. Va ser aleshores, en efecte, quan l’enorme personalitat de Carles Riba, retornat de l’exili, començà a exercir una autoritat alhora generosa i restrictiva. El 1947 es va publicar la quarta edició de les seves Estances, i el llibre porta un epíleg de Joan Triadú (Ribes de Freser, 1921), autèntic i entusiasmat testimoni de l’impacte que Riba —la lectura i la relació personal amb Riba— havia produït entre els escriptors que aleshores despuntaven. Triadú, en escriure aquelles planes, tenia vint-i-cinc anys. Ell serà un dels més fidels escoliastes de Riba, i la seva Antologia de la poesia catalana 1900-1950 (1951) obeeix, grosso modo, criteris apresos en Riba. Aquesta Antologia assenyala el zenit de la lliçó ribiana, i les polèmiques que va promoure foren absolutament saludables, perquè els judicis contundents de Triadú i el rigor de la seva selecció resultaven ben útils enfront de determinades propensions a la laxitud crítica i al localisme morbós. Joan Triadú ha publicat més obres de revisió o d’anàlisi —Antologia de contistes catalans 1850-1950 (1950), Panorama de la poesia catalana (1953), La poesia segons Carles Riba (1954), Narcís Oller (1955), La literatura catalana i el poble (1961), Llegir com viure (1961), etc.— i manté en Serra d’Or i en altres revistes seccions regulars de crítica de llibres. És, evidentment, el crític més «regular» de la literatura catalana dels darrers vint-i cinc anys. Tot i que el seu «ribisme» s’ha esmussat, com era lògic, amb el pas del temps —i la seva Nova antologia de la poesia catalana (de Maragall als nostres dies) (1964) ho demostra—, el seu nom va lligat a l’influx de Riba. De fet, els assaigs de Triadú, al marge d’aquesta consideració històrica, constitueixen un admirable esforç de dilucidació i de síntesi, de vigilància intel·lectual, que ha repercutit notòriament en la literatura catalana dels últims anys.

Al costat de Triadú caldria esmentar d’altres contribucions, menys pròdigues en la seva tasca, però encara dins una perspectiva crítica tradicional: Osvald Cardona (Barcelona, 1914) —Com és la poesia (1953), De Verdaguer a Carner (1960), El temps de Josep Carner (1967)—, Gabriel Ferrater, Joan Ferraté —Carles Riba, avui (1955)—, etc. A una altra escala de propòsits, importa recordar el treball de Josep Palau i Fabre, de Joan Brossa i d’Arnau Puig, que adrecen la seva atenció a problemes d’estètica no exclusivament literaris. Palau i Fabre, tant pels seus textos sobre pintura i teatre —La tragèdia o el llenguatge de la llibertat (1961), El mirall embruixat (1961), Vides de Picasso (1962), Doble assaig sobre Picasso (1964), Picasso per Picasso (1970)—, com pels autocomentaris i les confessions inclosos en els Poemes de l’alquimista, representa una represa, poc o molt renovada, d’alguns principis de l’Avantguarda. Com a assagista, Brossa amb prou feines si hauria de ser tingut en compte: els seus papers d’especulació o de crítica són escassos i escassament difosos. De tota manera, la seva acció personal fou decisiva com a mentor del grup d’artistes plàstics que el 1948 s’aplegaren entorn de la revista Dau al Set. Una mica abans, el 1946, Brossa havia promogut una altra publicació de característiques semblants, o precursores, que es titulava Algol. El teoritzant d’Algol era, més que Joan Brossa, Arnau Puig (Barcelona, 1926), prologuista d’Or i sal de Brossa. Cirici Pellicer assenyala Brossa com a «surrealista», una mica a través de J. V. Foix, i Arnau Puig com tocat de l’efervescència «existencialista» del moment. «Així», segons Cirici, «a la posició d’Algol s’unien les dues formes de rebel·lió, de salvació individualista, d’abans i de després de la guerra, contrapès necessari de les grans opressions i violències totalitàries de l’època». Algol precedí directament Dau al Set, i Dau al Set va ser, sobretot, la plataforma material i intel·lectual d’uns quants pintors d’excepció: Antoni Tàpies, Modest Cuixart, Joan Ponç, Tharrats. Sense repercussions literàries evidents, els gèrmens de «rebel·lió» acumulats a Algol i Dau al Set no poden ser oblidats. Tenen un gran valor d’inici. Com Palau i Fabre.

Per la seva banda, Alexandre Cirici Pellicer (Barcelona, 1914) realitzava, simultàniament, una tasca eficaç d’incitació i de summa. En castellà i en francès, Cirici ha publicat estudis monogràfics, definitius probablement, sobre el Modernisme català, sobre els anys barcelonins de Picasso, sobre Joan Miró. És autor, així mateix, d’uns manuals insubstituïbles d’història de l’art: L’arquitectura catalana (1955), L’escultura catalana (1957), La pintura catalana (1959). Són molt més que un resum erudit, ja que s’hi esbossa per primera vegada un plantejament sociològic de caràcter general per comprendre l’evolució de les arts als Països Catalans a través dels segles. De cara a problemes actuals, el seu llibre Art i societat (1964) aporta una visió sistemàtica i clara d’aquestes qüestions de mètode, tan interessants i vives. Tot i que s’interessa amb exemplar curiositat per les manifestacions plàstiques de signe més divers, les seves preferències es dirigeixen a les més recents i sobre tot allò que comporten d’específic en funció de les tensions i les necessitats pròpies del nostre temps. A les pàgines de Serra d’Or ha mantingut, durant anys, una secció de crítica d’art que, a més del seu escrupolós abast informatiu, constitueix la màxima temptativa que, ara com ara, s’ha fet a Catalunya amb vista a l’examen, la classificació i la valoració de l’activitat artística contemporània. Aquests estudis han estat aplegats en volum: L’art català contemporani (1970). Ha publicat, encara, Miró llegit (1971). Amb una orientació molt diferent de la de Cirici Pellicer, Manuel Valls (Badalona, 1920) ha enfocat el tema Música i societat (1963). Igualment dedicats a l’exploració i al comentari del fet artístic en tota la gamma de variants, caldria citar aquí a Enric Jardí (Barcelona, 1924) —Nonell i altres assaigs (1958), Un altre Laocont (1963)— i Oriol Bohigas (Barcelona, 1925) —Barcelona entre el Pla Cerdà i el barraquisme (1963), Arquitectura modernista (1968). Hi mereix una atenció especial el llibre La pràctica de l’art (1970) d’Antoni Tàpies (Barcelona, 1923) pel caràcter de testimoni militant, en opinions i intencions, que s’originen en l’obra d’un dels pintors més interessants de la Catalunya del segle XX.

Per fi, convindria destacar la importància de l’antologia Poesia catalana del segle XX (1963), de Josep M. Castellet (Barcelona, 1926) i Joaquim Molas (Barcelona, 1930), que tant per la peculiaritat del seu punt de vista com pel seu evident contingut programàtic, ha contribuït força a aclarir i a contrastar el curs de la poesia catalana actual. Castellet i Molas no entren ja en el marc proposat per al present treball. Sigui com sigui, aquesta antologia no podria deixar de ser al·ludida: la seva càrrega polèmica té efectes retroactius, i ha servit, si més no, per a revisar des de nous punts de vista el passat immediat de la lírica de Catalunya. Castellet i Molas es proposen, sobretot, «fixar uns processos històrico-culturals» o, dit d’una altra manera, precisar l’evolució de la poesia catalana del Noucents dins les coordenades d’uns factors «socials», especialment de la dinàmica de les classes. El criteri, de base marxista, no havia estat mai aplicat a la literatura catalana amb tant de rigor i amb tanta agudesa. El resultat, de vegades discutible, és sempre útil, i projecta sobre autors i obres una llum imprevista. Amb alguns assaigs de Cirici Pellicer, el de Castellet i Molas posa els fonaments de futures i imprescindibles indagacions en aquest sentit.





El país com a tema


El desconcert polític i social que els episodis del 36 i del 39 provocaven havia de tenir una repercussió especial, en una mena de literatura que mirés de reduir-lo a termes de comprensió. D’alguna manera, la cosa encadena amb els escrits polèmics del Catalanisme clàssic, des d’Almirall o Torras i Bages fins a Rovira i Virgili o Estelrich. Els llibres del canonge Cardó, de «Gaziel», moltes pàgines de Pla, hi representaven el canvi, ja en directa vinculació amb els esdeveniments últims. Curiosament, hi predomina la tendència a considerar la realitat catalana des d’un angle a-històric, és a dir, com una «constant», que permet de ser reduïda a trets «característics», fixos, gairebé irreversibles. Josep Ferrater Mora, en Les formes de vida catalana (1944) i en El llibre del sentit (1948), n’esbossava una versió. Josep Trueta (Barcelona, 1897) publicà el 1950 L’esperit de Catalunya, que, escrit inicialment en anglès, era destinat a presentar la realitat catalana als lectors britànics. Carles Muñoz Espinalt (Montesquiu, 1920) accentua l’explicació pel costat de la «psicologia col·lectiva»: Sentit polític dels catalans (1964), Seny no és timidesa (1965), Un mercat per al senyor Esteve (1966), etc. Delfí Abella (Barcelona 1925) hi aporta El nostre caràcter (1961). Miquel Arimany (Barcelona, 1920) proposa les seves reflexions en I els catalans també (1965) i Per un nou concepte de la Renaixença (1965). En Viatge a l’Atlàntida de Díaz-Plaja hi ha, igualment, unes quantes planes cenyides a la discussió. Però, sobretot, cal destacar Com han estat i com som els catalans (1968), de Rodolf Llorens (Vilafranca del Penedès 1910). Amb La Ben Nascuda (1937, reedició ampliada 1958), Llorens havia atacat el mite orsià de la Ben Plantada, amb una virulència intel·ligent i clara. En Com han estat recusa la interpretació de Ferrater Mora, i ho fa a través d’una argumentació revulsiva. Determinats aspectes de la societat catalana han estat tractats en l’obra assagística de Maria Aurèlia Capmany La dona a Catalunya (1966), La joventut, és una nova classe? (1969) i especialment a Pedra de toc (1970), sobre la vida cultural i política de la postguerra.





Jaume Vicens i Vives


El llibre-clau és, tanmateix, Notícia de Catalunya, aparegut el 1954. Vicens Vives havia nascut a Girona el 1910. La seva tesi doctoral, Ferran II i la ciutat de Barcelona (1479-1516), editada el 1936, el distingí d’una manera ràpida i brillant en els cercles erudits: era, a més d’una monografia rigorosa i voluminosa, un repte a la tradició historiogràfica indígena. La tesi de Vicens, sense ser una rehabilitació d’aquell rei des de l’angle català, responia a un decidit gest d’objectivitat i a una actitud potser irònica d’atac o d’indiferència respecte dels tòpics venerables del nacionalisme històric. Jaume Vicens, historiador expert i pròdig, s’especialitzà en l’època dels Trastàmara, i en aquest terreny, dedicà una especial atenció als conflictes agraris dels remences. Potser la seva familiaritat amb els documents i els problemes de la «revolta social» li aplanava singularment el camí per a acceptar el canvi metodològic que en l’erudició europea introduïen Marc Bloch, Lucien Fèbvre i el grup francès de la revista Annales. Quan el 1950 se celebrà a París el IX Congrés Internacional de Ciències Històriques, on la «història social» s’imposà d’una manera clara, Vicens s’hi va trobar identificat. No va tenir, per desgràcia, molt temps per a depurar i exercir el nou mètode. Va morir prematurament a Lió, el 1960.

Les intrigues de palau, la paperassa diplomàtica, les gestes dels herois, totes les galeries de prínceps, estrategs i genis que protagonitzaven «la Història» van ser substituïts, en l’interès de l’historiador, per una nova primacia: la dels atzars de les collites i de les epidèmics, el còmput demogràfic i la corba dels preus, als alts i baixos de la moneda i les innovacions de la tècnica. El 1950, al sud dels Pirineus, aquest canvi d’òptica hagué de semblar increïblement revolucionari. A l’àrea catalana era una novetat radical que es feia qüestió de l’àlbum d’«estampes d’Épinal» fabricat per l’entusiasme reivindicatiu de la Renaixença romàntica. Meseta endins, la historiografia, dominada per un nacionalisme encara més frenètic —que no s’acabava amb autors tan considerats i fins i tot «liberals» com Menéndez Pidal, Américo Castro, o Sánchez Albornoz—, el que Vicens Vives introduïa havia de sonar com una blasfèmia patriòtica. Jaume Vicens i Vives contradeia unes rutines tenebroses: la seva «història» era incompatible amb la retòrica i amb la mala fe política.

Cal destacar-hi, en primer lloc, el propòsit de replantejar, en termes neutres, els seculars antagonismes entre centre i perifèria: l’antagonisme Castella-Catalunya dins de l’àmbit prèviament designat com a «espanyol». Amb el llibre —en castellà— Aproximación a la historia de España (1952, 1960), Vicens proposa les línies generals d’una desmitificació d’aquesta «història d’Espanya», que des de sempre havia estat manipulada amb segones intencions feroces. Notícia de Catalunya en va ser la inevitable variant local. Però el que es debatia en Notícia de Catalunya era molt més entranyable i concret: era la qualitat i el futur del seu país, de la seva societat, d’un nucli humà més o menys ben definit en l’extensió geogràfica —el centre a Barcelona, naturalment, i Lleida o Tortosa ja gairebé tan «perifèria» com Alacant, Menorca o Perpinyà. Notícia de Catalunya va suggerir, en l’edició del 1954, una lleu polèmica entorn de les qüestions que Vicens havia posat sobre la taula: les circumstàncies no permetien altra cosa. La segona edició del llibre, el 1960, amb el text ampliat i rectificat, hauria pogut originar més debats. Però la premsa autoritzada als Països Catalans no es prestava aleshores a ser-ne la palestra més franca.

A partir del 1950, Jaume Vicens i Vives havia començat a interessar-se en la història moderna. La preocupació pel fet social el va portar a acostar-se al passat més pròxim, en allò que aquest tenia de supervivència actual. Vicens i Vives, pel camí de la història, arribava a la política, o hi estigué ben a prop. Ho demostren els assaigs que, amb la rúbrica «Espill dels temps», publicà a Serra d’Or al llarg del 1960. Ho certifiquen d’altres detalls. I el llibre Industrials i polítics del segle XIX, aparegut el 1958, és una suggestiva «hipòtesi de treball» per als historiadors de demà, però també un insinuant al·legat doctrinal.

Notícia de Catalunya conté una notable síntesi de l’experiència històrica de Vicens respecte del seu país, des del cancell carolingi fins al 1930. Precisament fins a aquest any. Els esquemes que Vicens i Vives hi esbossà, per a entendre el curriculum vitae dels catalans, posseeixen una validesa, de moment, molt apreciable. I és a partir d’aquesta seguretat que el llibre es fa estimulant. Les conclusions de l’autor són, de tota manera, i per a dir-ho amb una menció castellana, pròpies de l’esperit del 98 —perquè 1936-1939 és el 1898 local—: «a Catalunya el mòbil primari és la voluntat d’ésser». La frase, tot i que potser tingui antecedents a Catalunya, sona a Azorín, a Unamuno, a Maeztu. I és justa, d’altra banda, en la lògica de l’autor. Després de les idees del «català, home de marca», del «sentit social de la terra», del «treball, eix de continuïtat», del «pactisme», etc., constants en la personalitat catalana segons Vicens, es produeix i consuma una «voluntat d’ésser», la qual, en crisi permanent, vertebra i desvertebra alhora l’articulació «específica» del Principat. I dels Països Catalans, en definitiva.

Notícia de Catalunya no ha tingut fins ara una rèplica adequada. Els assaigs de Ferrater i Mora ni tan sols la contrarien en el detall: Vicens veia en les seves especulacions i en les de Ferrater «un ressò harmònic del que s’anomena “consciència de generacions”». Una rèplica al llibre de Vicens i Vives exigiria posar en joc tanta astúcia intel·lectual i tants dispositius erudits com ell sabia utilitzar. I això no és gens fàcil. D’aquí que, de cara al futur, Notícia de Catalunya i amb ella altres textos de Vicens, conservin un atractiu poderós. Això s’observa en les obres de la mateixa mena, aproximada o paral·lela, que s’han publicat després, en les quals la citació de Vicens es fa inexcusable. Notícia de Catalunya ha tingut, a més, la virtut de promoure altres temptatives similars, bé que sense tanta solidesa científica, que poden ajudar a corregir el «regionalisme» de la seva visió. Vicens, i com ell Ferrater i Mora i tants altres, quan parlen de Catalunya no acostumen a pensar, sinó incidentalment, en tots els Països Catalans: els falta consciència o diligència per anar més enllà de les quatre províncies, en un concepte integrador. Vicens, però, deixava una porta oberta a la superació d’aquest defecte. «Si hem d’assolir alguna conclusió general al capdavall dels nostres esforços, cal comptar amb les veus dels catalans que l’expansió dels avantpassats féu créixer i perpetuar més enllà del territori estricte del Principat», escriu. La llavor de Notícia de Catalunya encara no ha donat tot el seu fruit.





La llengua i les ciències


Ja hem vist que la penetració del català escrit en els sectors que es dedicaven a la filosofia i a les ciències no va ser fàcil ni potser arribà mai a ser plena i excloent. A partir del 1939, tanmateix, el pas enrere és aclaparador. Posant entre parèntesis el fet que la producció catalana de filosofia i de ciència és més o menys valuosa, passa que la seva versió editorial rarament es fa en català. A l’interior, la majoria de les obres d’aquesta procedència que s’escriuen, o en tot cas les que es publiquen, són en castellà; a l’exili, solen aparèixer en l’idioma del lloc on resideix l’autor, o on hi té la seva clientela. Així, Eduard Nicol, instal·lat a l’Amèrica llatina, ha redactat la seva obra filosòfica sencera en castellà. Josep Ferrater i Mora (Barcelona, 1912), de domicili més vacil·lant, bé que publica la majoria dels seus llibres també en castellà, dóna en anglès les primícies d’alguns dels seus treballs des que resideix als Estats Units. De tota manera, Ferrater i Mora —que començà escrivint en castellà: Cóctel de verdad (1935)—, no solament escriu en català les seves Formes de vida catalana (1944, 1960) i el Llibre del sentit (1948), sinó també alguns assaigs de caire teorètic: Una mica de tot (1961) recull en volum part d’aquest treball. El 1965 publicà La filosofia en el món d’avui.

Els científics han hagut de sotmetre’s amb major rigor encara a l’imperatiu material d’unes prohibicions o d’unes necessitats de mercat inflexiblement donades. I si a la Catalunya anterior al 1939 es produïren amb una innegable i creixent tendència a expressar-se en català, després han hagut d’acollir-se al castellà. En realitat, només les escasses publicacions subreptícies de l’Institut d’Estudis Catalans, Secció de Ciències, mantenen —a un alt nivell, per cert— l’esllanguida presència del català en aquesta esfera. La situació actual no permet altra cosa. Per al nostre propòsit, doncs, no caldrà dir res més. Per raons de força major, no hi ha una ciència «en català»: no hi ha una versió «catalana» —i per tant lligada al corrent general de la cultura específicament autòctona— del treball científic realitzat per catalans. El retrocés és obvi i lamentable. Una publicació científica —la monografia, el resultat de la clínica i del laboratori, i tampoc el tractat que excedeixi del designi divulgador— cau fora del mercat ordinari de llibreria, i la seva viabilitat material està condicionada pel grau de fermesa acadèmica que l’acull o pel clima d’interès difós que la sosté. I, en darrer terme, per a un home de ciència, fonamentalment interessat per a comunicar-se amb un especialista del seu ram, més que no pas amb un públic autòcton i d’estructura indiferenciada, la llengua és indiferent. I si no indiferent, un factor secundari. El mecanisme de l’adaptació pragmàtica jugava en contra del català.





13. Filòlegs i erudits





Una ràpida ressenya de la labor que realitzen filòlegs i erudits podrà completar la present exposició.





La filologia


Francesc de B. Moll (Ciutadella, 1903), deixeble i col·laborador d’Antoni M. Alcover, ha publicat molts treballs de dialectologia, onomàstica, història de la llengua, fonètica, etc: Gramàtica històrica catalana (1952), Els llinatges catalans (1959), Gramàtica catalana referida especialment a les Illes Balears (1968). Fóra impossible de citar-los tots. Ha continuat i ha acabat el monumental Diccionari català-valencià-balear d’Alcover, que, en les seves mans, ha guanyat una severitat científica impensable en el famós canonge de Manacor. Moll ha incorporat el Diccionari a l’ortodòxia ortogràfica de l’Institut. Des de Mallorca, a més, ha dut a terme una heroica tasca editorial —les Biblioteques «Les Illes d’Or» (1934), «Raixa» (1954), «Els treballs i els dies» (1963)…— d’una importància encara no prou valorada. En la redacció del Diccionari l’ha ajudat, i molt, Manuel Sanchis Guarner (València, 1911). Sanchis Guarner és també autor d’una Gramàtica valenciana (1950), que ha estat important per a l’estabilització de la llengua literària al País Valencià, i d’abundants estudis lexicogràfics, de folklore, d’història lingüística: La llengua dels valencians (1933, 1967), Els parlars romànics de València i Mallorca anteriors a la Reconquesta (1955, 1961), Els valencians i la llengua autòctona durant els segles XVI, XVII i XVIII (1963), Els pobles valencians parlen els uns dels altres (1963-68), Renaixença al País Valencià (1968), etc.

De Joan Coromines (Barcelona, 1905) pot dir-se que és un dels primers romanistes del món, en el moment actual. Avui per avui, la seva gran obra és el Diccionario etimológico-crítico de la lengua castellana que conté, de més a més, una extraordinària quantitat de dades i d’investigacions sobre el català. Les monografies de Coromines dedicades ja a qüestions lingüístiques pròpiament catalanes no són poques —entre elles: Estudis de toponímia catalana (1965-70), Algunes lleis fonètiques catalanes no observades fins ara (1951-52)—, i té anunciades per a una pròxima publicació una gramàtica històrica i un diccionari etimològic, a més de l’Onomasticon Cataloniae, que catalogarà i analitzarà tota la toponímia viva dels Països Catalans. Més preocupat pels problemes gramaticals i culturalistes de la llengua, Antoni M. Badia i Margarit (Barcelona, 1920) ha publicat diversos llibres de considerable interès —Llengua i cultura als Països Catalans (1964), La llengua dels barcelonins (1969). Altres noms a consignar són els de Samuel Gili i Gaia (Lleida, 1892), Enric Guiter (Ceret, 1909), Josep Roca Pons (Barcelona, 1914) —Introducció a l’estudi de la llengua catalana (1971)—, etc.





L’erudició literària


La història literària ha mantingut la brillantor que assolí amb Antoni Rubió i Lluch. És la branca de la cultura catalana que menys alts i baixos ha patit en els darrers anys. Hi col·laboren, de més a més, nombrosos investigadors estrangers, amb aportacions importants a la investigació, la crítica i l’edició de textos. Són molts els erudits catalans que tenen una bibliografia mereixedora de ser consignada ací: Josep M. Casas i Homs (Valls, 1894), Ramon Aramon i Serra (Barcelona, 1907) —Cançoner dels Masdovelles (1938)—, Alfons Serra-Baldó (Barcelona, 1909), Sigfrid Bosch (Barcelona, 1916-1940), Josep Romeu i Figueras (Òdena, 1917) —El comte Arnau: la formació d’un mite (1947)—, Joan Ruiz i Calonja (Barcelona, 1923) —Història de la literatura catalana (1954)—, Rosalia Guilleumas (Barcelona, 1924) —Ramon Llull en l’obra de Jacint Verdaguer (1953)—, Jordi Carbonell (Barcelona, 1924) —L’obra literària de Joan Ramis i Ramis (1967)—, etc. No podem dedicar-los l’atenció que reclamen. Només farem menció especial de Miquel Batllori i de Martí de Riquer, tant per l’amplitud dels seus temes de treball com per la variada novetat dels seus resultats. El jesuïta Miquel Batllori (Barcelona, 1909) ha dedicat una lògica preferència a l’estudi de fets i figures relacionades amb el seu orde, però la seva obra abasta èpoques i assumptes molt diversos; des de Ramon Llull a Balmes, des dels Borja a Costa i Llobera, des d’Arnau de Vilanova al pare Ignasi Casanovas. Els seus llibres Vuit segles de cultura catalana a Europa (1958) i Catalunya a l’època moderna (1971) són una brillant antologia de la seva labor. Martí de Riquer (Barcelona, 1914) s’ha especialitzat en literatura medieval, tant catalana com castellana, francesa o provençal, i si en totes aquestes branques s’ha distingit amb troballes i intuïcions admirables, concretament en la catalana ha contribuït amb un singular bagatge d’hipòtesis i punts de vista originalíssims. Des dels seus llibres de joventut, L’humanisme català (1388-1494) (1934) i Comentaris crítics sobre clàssics catalans (1935), passant per notables edicions de textos (Tirant lo Blanc, Bernat Metge, Antoni Canals, Cerverí de Girona, Jordi de Sant Jordi, Lletres de batalla, Andreu Febrer, etc.) fins a la seva voluminosa Història de la literatura catalana (1964), l’esforç de Riquer en aquest sentit és un dels més amplis i fecunds que s’hagin fet en els darrers anys. Fruit de la seva dedicació a l’estudi de la vida cavalleresca és L’arnès del cavaller (1969).

Pel que fa als estudis històrics o històrico-crítics sobre la literatura catalana moderna, ja n’hem donat alguna notícia de passada. Hauríem d’aprofitar l’al·lusió a d’altres autors per a afegir-ne algunes més: el Shakespeare a Catalunya (1937), de Ramon Esquerra; els estudis de Josep Miracle (Barcelona, 1904), sobre la Renaixença —Verdaguer, amb la lira i el calze (1952), Guimerà (1958), La restauració dels Jocs Florals (1960)—; l’Antoni Puigblanch (1960) i l’Eugeni d’Ors (1967) d’Enric Jardí; Un home de combat (Mossèn Alcover) (1962) de Francesc de B. Moll; etc. Recordem ara els llibres i articles de Josep M. Miquel i Vergés (Arenys de Mar, 1905-Coyoacán, Mèxic, 1964), sobre escriptors del Vuitcents, els de Miquel Gayà sobre Joan Alcover i Costa i Llobera i, en particular, el Joan Maragall i la Setmana tràgica (1961) de Josep Benet i Morell (Cervera, 1920).

De fet, la literatura catalana del XIX i del XX, objecte d’una gran quantitat d’exegesis i comentaris, ha estat poc atesa des de l’angle històric. L’etapa renaixentista encara aconsegueix temptar els erudits; el modernisme, molt menys, i en general, els que se n’ocupen s’interessen, sobretot —així Ràfols i Cirici Pellicer—, pel seu aspecte artístic. El que s’ha esdevingut del 1900 ençà només ha servit de tema polèmic o apologètic, començant per l’afer D’Ors i acabant per les incidències de l’exili o els tràngols de l’època críptica de la postguerra. Aquests setanta anys abracen una sèrie densa i embolicada de fets que esperen encara la curiositat d’un historiador: d’algú que els fixi, els ordeni, els aclareixi i els puntualitzi, d’entrada, en tant que fets. L’elaboració de les presents notes ha ensopegat amb aquesta primera dificultat: la falta d’informacions clares i concretes, tant d’ordre bio-bibliogràfic sobre autors, com referents a les circumstàncies de caràcter més general. Les excepcions a aquesta escassetat —és a dir, els pocs estudis publicats acceptables— han estat utilitzats tant com era possible per qui això escriu.





L’erudició històrica


Fora de la història literària, la història tout court té també la seva prosperitat, en el període que estem exhaurint. No ens aturarem en l’espessa selva de la pacient erudició d’arxiu: ens hi perdríem. No serviria de res transcriure aquí una extensa llista de noms, indiscutiblement benemèrits i il·lustres, però d’escassa o nul·la projecció literària. Tampoc no caldrà que insistim en la personalitat decisiva de Jaume Vicens i Vives. Vicens i Vives creà una escola d’historiadors —l’«Escola de Barcelona», com a ell li agradava d’anomenar-la—, i en són deixebles seus, directes o indirectes, Santiago Sobrequés (Girona, 1911) —Els barons de Catalunya (1957), Els grans comtes de Barcelona (1961)—, Joan Reglà (1917-1973) —Felip II i Catalunya (1956), Els virreis de Catalunya (1956), El bandolerisme català del barroc (1962, 1966), Comprendre el món (1967), Aproximació a la història del País Valencià (1968), Introducció a la història de la Corona d’Aragó (1969), Bandolers, pirates i hugonots (1969)—, Joan Mercader (Igualada, 1917) —Els capitans generals (1967), Felip V i Catalunya (1968)—, i més. Altres historiadors —de la política o de la societat, de l’art o de la música, arqueòlegs— haurien de ser-hi, si més no, evocats: Josep Sureda Blanes (Artà, 1890) —Orfila i la seva època (1969)—, Josep Sanabre (Bonastre, 1892) —El Tractat dels Pirineus i la mutilació de Catalunya (1964)—, Joaquim Camps i Arboix (Girona, 1894-1975) —Verntallat, cabdill dels remences (1955), Duran i Bas (1961)—, Enric Bagué (Barcelona, 1900) —La dona i la cortesia a la societat medieval (1947)—, Eduard Junyent (Vic, 1901), Josep Iglésies (Reus, 1902) —La crisi agrària del 1879-1900 (1968)—, Miquel Coll i Alentorn (Barcelona, 1904) —La llegenda d’Otger Cataló i els Nou barons (1947-48), La historiografia de Catalunya en el període primitiu (1951-52), La llegenda de Ramon Guillem de Montcada (1958)—, Josep Lladonosa (Alguaire, 1907), Josep M. Gudiol (Vic, 1904) —Els vidres catalans (1936), Les pintures romàniques de Catalunya (1948)—, Rafael Olivar Bertrand —Un rei de llegenda: Frederic de Sicília (1951), Prat de la Riba (1964)—, Enric Moreu-Rey (Barcelona, 1917) —Sartine, un barceloní a la cort de Maria Antonieta (1955), El naixement del metre (1956), El pro i el contra dels Borja (1958), Revolució a Barcelona el 1789 (1967)—, Joan Ainaud de Lasarte (Barcelona, 1919) —El Toisó d’Or a Barcelona (1949)—, Frederic-Pau Verrié (Girona, 1920) —La vida de l’artista medieval (1953)—, Miquel Tarradell (Barcelona, 1920) —Les arrels de Catalunya (1962)—, Anscari M. Mundó (Barcelona, 1923)… Moltes d’aquestes obres, escrites simultàniament amb articles per a revistes especialitzades, encara que no són precisament de divulgació, estan enfocades a satisfer la demanda del públic profà i, per això, sovint tenen un apreciable revestiment literari.





Epíleg





Antoni Cayrol ha pogut escriure, adreçant-se als lectors d’una revista francesa: «La situation de la littérature catalane sous l’étouffoir d’une ignorance que pénétrent seuls quelques érudits ou spécialistes, est telle, que toute intention d’en parler infléchit automatiquement vers le plaidoyer». Però això és igualment exacte si prescindim de la projecció internacional. Parlar de la literatura catalana, hi hagi o no «ignorància» entremig, implica, volens nolens, incórrer en el «plaidoyer»: en una mena d’al·legat constant, de «defensa judicial». Les adversitats «extraliteràries» que els escriptors catalans han hagut i han d’afrontar, la permanent incertesa del mateix «fet literari del català», ens hi obliguen. D’una literatura «normal» es pot parlar en termes plàcids i indiferents, amb un rigor i una objectivitat estrictes; d’una literatura com la catalana, la història de la qual és una lluita per sobreviure, i per sobreviure «materialment», és inevitable parlar amb una punta de passió, i, per tant, amb moltes confiances implícites. La cosa no té remei. Sobretot, per a un català.





JOAN FUSTER i ORTELLS (Sueca, 1922-1992). D’ascendència pagesa, es llicencià en Dret a la Universitat de València el 1947 i es doctorà en Filologia catalana el 1958. Com a poeta publicà Sobre Narcís (1949) i Escrit per al silenci (1954), entre d’altres, i a partir del 1952 va començar a conrear la seva fecunda faceta periodística: La Vanguardia, Destino, El Correo Catalán, Tele-Exprés, Informaciones són alguns dels diaris i revistes en els quals col·laborà. Amb un estil concís i penetrant, excel·lí com a assagista, amb El descrèdit de la realitat (1955), Nosaltres, els valencians (1962) i Diccionari per a ociosos (1964), entre d’altres; també destacà com a erudit i crític literari, amb llibres com Joan Serrallonga (1961), Heretgies, revoltes i sermons (1968) i Contra el noucentisme (1978). L’any 1975 li fou concedit el Premi d’Honor de les Lletres Catalanes.





Notes


[1] Maurici Serrahima m’ha fet observar el lapsus: Folguera no va dir això de Maragall sinó de Verdaguer. Probablement, Folguera no veia en Maragall ni un «excel·lent prosista» ni un «gran poeta». Maragall fou l’una cosa i l’altra, sens dubte, a la seva manera. [Torna]



[2] També emigraren Sebastià Gasch, Domènec Guansé, Ferran Canyameres i Maurici Serrahima. [Torna]



[3] Josep Carner, diplomàtic de la República, ja feia anys que era fora; Alexandre Plana, Ventura Gassol, Puig i Ferreter, Josep Maria de Sagarra i Melcior Font eren a França des del setembre-octubre de 1936. [Torna]





