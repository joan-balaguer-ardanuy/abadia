Axi vol sortir del poble, vol deixar-ho tot enrere i proposa al seu amic Robinson tirar-se a la carretera i viatjar, sense planejar res, sense rumb. El viatge és un salt cap a allò desconegut carregat d’emocions: l’emoció de sentir-se lliure, l’emoció de transgredir la llei, l’emoció de creuar l’última barrera que separa l’amistat de l’amor… El viatge és la gran escapada, però hi ha coses de què no és possible escapar.





James Patterson





First love


Res a perdre. Viu el moment



ePUB v0.9

BreivaX 12.06.24





Títol original: First love

James Patterson, 2015

Traducció: Carles Andreu Saburit, 2015

Fotografies: Sasha Illingworth

Edició digital: BreivaX (v0.9)

ePUBCat base r1.3





Per a la Jane



La tardor del 2010 vaig entregar l’esbós de First love al meu editor, però en realitat la història havia començat molts anys enrere. Jo estava enamorat d’una dona que es deia Jane Blanchard. Un matí vam sortir a passejar per Nova York. De cop i volta, la Jane va tenir un atac. Després d’aquell dia, va passar quasi dos anys lluitant contra el càncer, i va acabar morint jove. Massa jove. Janie, trobo a faltar el teu somriure. Espero que pervisqui en aquest llibre aquesta història d’amor que em transporta al temps que vam passar junts (tot i que no recordo haver robat mai cap cotxe).

J. P.





Pròleg





u





D’acord, reconec que admetent això que ara diré segurament no projecto gaire bona imatge, però és que jo era tan estreta de mires, tan responsable, que el fet de saltar-me les dues últimes classes del dia (Física Avançada i Llengua Avançada) em feia posar tan absolutament, ridículament nerviosa que vaig arribar a pensar que aquest pla de bojos no valdria la pena.

Vist amb perspectiva, em costa creure que em faltés tan poc per fer marxa enrere i perdre’m l’experiència més maca, divertida i dolorosa que tindré mai, una experiència que em va canviar la vida.

Que idiota!

Era a l’Ernie’s Pharmacy & Soda Fountain i unes cinc-centes papallones havien muntat una festa èpica al meu estómac. Donava copets a la barra amb la punta de les botes vaqueres, fins que l’Ernie (que té com un milió d’anys i és un rondinaire de campionat) em va dir que parés d’una vegada. A l’Ernie, però, només li falta un concert de Nickelback per quedar-se sord del tot, o sigui que em vaig treure les botes i vaig continuar clavant copets.

Em vaig alegrar que no em preguntés què hi feia, al seu vell establiment, prenent-me un cafè gegant (que, evidentment, se’m va posar de través), en lloc de ser dos carrers més avall, a l’institut de Klamath Falls, sentint com el senyor Fox desbarrava sobre el continu espai-temps. Perquè què hauria contestat?

«Doncs veuràs, Ernie… senyor Holman, vull dir… Estic esperant un noi amb qui no podria sortir mai i estic a punt de preguntar-li una cosa tan bèstia que, o bé ens salvarà les vides, o ens destrossarà completament».

Però l’Ernie no suporta les angoixes adolescents, i suposo que per això pràcticament cap dels meus amics no ve mai per aquí. Bé, per això i també perquè totes les llaminadures de la botiga estan cobertes amb una pel·lícula de pols i perquè les barretes Snickers són tan dures que podrien servir per fer palanca.

Però tot això a mi no m’importa. I al noi de qui parlava fa un moment tampoc. L’Ernie’s és el nostre local.

Aquest matí el noi en qüestió m’ha fet arribar una nota. No sé com, ha aconseguit ficar-la al meu armariet, tot i que ja no ve a l’institut i que tenim uns guardes de seguretat que semblen d’operacions especials de la Marina, que no sé ben bé de què se suposa que ens protegeixen (probablement d’una revolta provocada per l’avorriment de viure en un poblet de mala mort).





Qui signa així és en Robinson. Una vegada li vaig dir quinqui, de broma, i des d’aquell dia no ha parat de repetir-ho. Té quasi disset anys i és el meu millor amic. El meu còmplice.

Vaig sentir que s’obria la porta del local i em vaig adonar que era ell qui entrava perquè a l’Ernie se li va il·luminar la cara com si li acabessin de fer un regal. En Robinson té aquest efecte sobre les persones: sempre que arriba a algun lloc és com si de sobte tots els llums brillessin amb més intensitat.

Se’m va acostar i em va clavar un copet a l’espatlla.

—Ei, Axi! Què passa, penjada? —va dir (afectuosament, és clar)—. No et prenguis mai un cafè a l’Ernie’s sense un dònut —va comentar, i llavors se’m va acostar a cau d’orella—. Aquesta gasòfia et farà un esvoranc als budells —va afegir.

Tot seguit es va asseure al tamboret del meu costat, amb aquelles cames primes i llargarudes que tenia, enfundades en uns Levi’s destenyits. Duia una camisa de franel·la, tot i que érem a finals de maig i a fora hi feia quasi vint-i-cinc graus.

—Ei, Ernie —va exclamar—, has sentit que els Timbers han fet fora l’entrenador? Ens pots posar un dònut de xocolata?

L’Ernie es va acostar i va agitar la seva mata de cabells canosos.

—Futbol, pots comptar! —va rondinar—. El que necessita Oregon és un equip de beisbol professional. Això sí que és un esport de debò. —Ens va servir un dònut en un plat escantonat.— Convida la casa —va dir.

En Robinson es va tombar cap a mi amb un somriure d’orella a orella i va assenyalar l’Ernie amb el polze.

—Em cau de conya, aquest paio.

Era evident que el sentiment era mutu.

—I doncs? —va afegir en Robinson, dedicant-me tota la seva atenció—. Què és aquesta idea esbojarrada que has tingut? Has decidit treure’t el carnet de conduir d’una vegada? O deixar de fer els deures com si t’hi anés la vida?

Sempre em fa la guitza perquè, segons ell, sóc massa bona nena. En Robinson pensa (i el meu pare també) que ell és un gamberro perquè va deixar l’institut perquè, segons ell, «no era prou apassionant» i «estava ple de cretins». (La paraula cretins, no cal dir-ho, l’hi vaig ensenyar jo.) I, personalment, crec que té part de raó.





—Segurament ho suspendré tot menys llengua —vaig dir, i no exagerava.

La meva mitjana estava a punt de desplomar-se, perquè s’acostaven els exàmens finals i, si tot sortia bé, no m’hi presentaria. Una setmana enrere, només de pensar-hi no hauria pogut aclucar l’ull en tota la nit, però ara ja havia aconseguit deixar de preocupar-me. Si el meu pla funcionava, la meva vida estava a punt de canviar radicalment.

—Coneixent-te em sembla força improbable —va fer en Robinson—. Fins i tot en el cas que t’hagis distret una mica i treguis, déu no ho vulgui, un notable, què passa? Estàs ocupada escrivint la gran novel·la americana i… au!

Li vaig clavar un cop al braç.

—Va, calla. Entre l’institut i cuidar el meu pare no tinc temps d’escriure… —El meu pare havia passat una mala època feia uns anys, i des de llavors intenta sortir-se’n bevent. No cal que digui que l’estratègia no li està donant gaire bons resultats.— Ens podem concentrar en el que importa?

—Que vindria a ser…

—He decidit fugir de casa —vaig dir. En Robinson va fer una boca de pam. Per cert, a diferència d’una servidora, ell mai no ha dut ferros i té una dentadura perfecta.— I, per a la teva informació, vindràs amb mi —vaig afegir.





dos





—Ho has sentit, Ernie? —va exclamar en Robinson. Li hauria dit, pel to amb què parlava, que es notava que s’havia quedat de pasta de moniato, però no volia donar-li una nova oportunitat de burlar-se del meu vocabulari.

Naturalment, l’Ernie no havia sentit res, ni tan sols la seva pregunta. En Robinson va apartar el dònut i em va observar com si em veiés per primera vegada. No passa gaire sovint que el sorprengui, i val a dir que estava gaudint del moment.

—Vas arribar a llegir el llibre que et vaig deixar: A la carretera? —li vaig preguntar.

En Robinson va fer cara d’avergonyit.

—Sí, el vaig començar…

Vaig posar els ulls en blanc. Jo no paro de passar-li llibres i ell no para de passar-me música, però com que ell és distret de mena i a mi se m’ha mort l’iPod, normalment la cosa no passa d’aquí.





—Doncs bé, en Sal… que en realitat és Jack Kerouac, l’autor… en Sal i els seus amics viatgen per tot el país i coneixen gent estranya, ballen en bars de mala mort, escalen muntanyes i aposten a les curses de cavalls. I tu i jo farem el mateix, Robinson. Deixarem aquest cul de món i farem un viatge èpic. D’Oregon a Nova York! Parant pel camí, és clar…

En Robinson em mirava, parpellejant. Et conec?, preguntaven aquelles parpelles.

Em vaig posar dreta al tamboret.

—Primer anirem a veure les sequoies, perquè són uns arbres absolutament mítics. Després visitarem San Francisco i Los Angeles. Enfilarem cap a l’est, cap a les dunes de sorra de Colorado. I després anirem a Detroit: la Motor City, Robinson, fa tant per tu! I llavors, com que ets tan fanàtic de la velocitat, pujarem a la muntanya russa Millennium Force, a Cedar Point. Diuen que va a… jo què sé, dos-cents quilòmetres per hora! Anirem a Coney Island. Visitarem el Temple de Dendur al Metropolitan Museum of Art. Farem el que ens roti!

Era conscient que semblava que m’hagués tornat boja, o sigui que vaig estendre el mapa arrugat per demostrar-li que ho tenia tot planejat.

—Mira, aquesta és la ruta que farem —vaig dir—. Aquesta ratlla morada som nosaltres.

—Nosaltres —va repetir ell. Era evident que li estava costant una mica pair la meva idea.

—Nosaltres, sí. Has de venir —li vaig dir—. No ho puc fer sense tu.

Aquella frase era certa en més sentits del que estava disposada a admetre davant seu, i fins i tot davant meu.

De sobte en Robinson va esclatar a riure i la riallada li va durar tanta estona que en un moment donat vaig témer que aquella era la seva manera de dir: «Ni parlar-ne; i, a més a més, tu ets una boja rematada que s’assembla a l’Axi i prou».

—Qui em recordarà que he de demanar un dònut amb el cafè, si no véns? —vaig començar a dir, decidida a no permetre que deixés anar ni una sola paraula sarcàstica o escèptica—. Saps que tinc un sentit de l’orientació horrorós. I si em perdo per Los Angeles, m’enxampen els de la Cienciologia i de sobte començo a creure en Xenu i els alienígenes? I si m’emborratxo a Las Vegas i em caso amb un desconegut? Qui em clavarà un cop de colze a les costelles quan comenci a citar Shakespeare? Qui em protegirà de tot això? No pots deixar que una noia de setze anys travessi el país tota sola. Seria moralment irresponsable i…





En Robinson va alçar una mà; encara reia.

—Puc ser un quinqui, però no sóc «moralment irresponsable».

Finalment el paio havia decidit dir alguna cosa!

—Això vol dir que vindràs? —vaig preguntar, contenint l’alè.

En Robinson va clavar la mirada al sostre. M’estava torturant a consciència. Va acostar el plat i va clavar una queixalada al dònut.

—Dona… —va fer.

—«Dona», què?

Havia tornat a començar a donar cops de peu a la barra. Cops forts.

En Robinson es va passar les mans pels cabells, que són foscos i li donen sempre un aspecte vagament grenyut, encara que se’ls acabi de tallar. Llavors es va tombar cap a mi i em va mirar amb aquells ulls maliciosos.

—Dona —va repetir, amb tota la calma—, ja ho crec que sí.





Primera part





1





A les 4.30 de la matinada em vaig despertar i vaig agafar la motxilla de sota el llit. Havia passat les darreres nits fent-la, desfent-la i tornant-la a fer, per assegurar-me que m’enduia només el que necessitava i res més: un parell de mudes, una pastilla de sabó (que servia «per depilar-se, rentar-se el cap, fer massatges, rentar-se les dents i ensabonar-se el cos», deia l’etiqueta), i una navalla suïssa que havia arreplegat d’un calaix de l’escriptori del meu pare. Una càmera. I, naturalment, el meu diari, que porto sempre a sobre.

Ah, i més de mil cinc-cents dòlars en efectiu, perquè feia més de cinc anys que era la millor cangur del barri i exigia les tarifes corresponents.

Potser en el fons sempre havia sabut que fotria el camp. Perquè, si no, per què no m’havia polit els calés comprant-me un iPhone i un vestit de Vera Wang per al ball de final de curs, com la resta de noies de la classe? Havia tingut aquell mapa dels Estats Units penjat a la paret des de feia segles, i de tant en tant me’l quedava mirant i em preguntava com devia ser Colorado, o Utah, o Michigan, o Tennessee.





De fet, no em puc creure que em costés tant reunir el coratge necessari per marxar. Sobretot tenint en compte que ja havia vist com la mare feia el mateix. Sis mesos després de la mort de la meva germana petita, la Carole Ann, la mare s’havia eixugat els ulls enrogits i havia tocat el dos. Havia tornat a la costa Est, on havia crescut, i segons semblava no havia mirat enrere ni una sola vegada.

Potser les ganes d’arrencar a córrer són una cosa genètica. La mare ho va fer per fugir de la pena. El meu pare s’evadeix amb l’alcohol. I ara era jo la que estava a punt de fugir. I, la veritat, em sentia curiosament bé. Per fi. Quasi podia perdonar la mare per haver desaparegut.

Em vaig posar la roba de viatge i les vambes, em vaig acomiadar de les meves botes preferides, em vaig carregar la motxilla a l’esquena i en vaig ajustar les corretges. Trobaria a faltar aquell pis, aquell poble i aquella vida tant com un expresidiari troba a faltar la presó. És a dir, gens ni mica.

El pare dormia a l’horrible sofà de la sala d’estar. Originalment tenia un estampat de floretes rosa, però amb el temps s’havien anat tornant d’un color entre ataronjat i marró, com si en aquell pis fins i tot les flors de tela es pansissin per falta d’atenció. Vaig passar per davant seu i em vaig dirigir cap a la porta.

El pare va deixar anar un ronc, però més enllà d’això ni tan sols es va moure. Durant els últims anys s’havia acostumat a veure com els altres fotien el camp. Ja no venia d’aquí que un membre més de la família Moore el deixés a l’estacada.

Però en arribar al vestíbul em vaig aturar un moment. Me’l vaig imaginar despertant-se i anant a la cuina arrossegant els peus per preparar-se el cafè. Veuria que l’havia deixat neta i m’ho agrairia. Potser fins i tot decidiria sortir d’hora de la feina i preparar un sopar familiar (o per al que quedava de la família). I llavors m’esperaria a taula, tal com jo l’havia esperat tantes nits, fins que el menjar es refredaria.

Finalment s’adonaria del que passava: me n’havia anat.

Vaig notar una dèbil fiblada al pit. Vaig recular fins a la sala.

El pare dormia cap per amunt i respirava per la boca, amb les sabates encara posades. Vaig allargar la mà i li vaig tocar lleument l’espatlla.

Ben pensat tampoc no havia estat un pare horrible. Pagava el lloguer i el menjar, si bé és cert que normalment qui anava a comprar era jo. Quan parlàvem, cosa que no passava gaire sovint, em preguntava pels estudis. Jo sempre li deia que tot anava bé, me l’estimava prou per mentir-li. Sabia que ell feia el que podia, per molt que no fos gran cosa.

Havia escrit uns vuit-cents esborranys de cartes de comiat. La carta suplicant: «Sisplau, pare, prova d’entendre’m: ho he de fer». La carta afalagadora: «És justament l’amor que m’has demostrat el que m’ha donat forces per emprendre aquest viatge». La carta literària: «Tal com va dir el gran dramaturg irlandès George Bernard Shaw, “a la vida no es tracta de trobar-se un mateix, sinó de crear-se un mateix”». La carta emprenyada: «No pateixis per mi, sé cuidar-me sola. És el que faig des que va marxar la mare». Al final, però, cap no m’havia semblat bé i les havia llençat totes.

Em vaig acotar ben a prop seu. Vaig notar l’olor de cervesa, de suor i de loció d’afaitar Old Spice.

—Ai, pare —vaig xiuxiuejar.

Potser una part de mi, molt petita, esperava que es despertés i no em deixés marxar. Una part minúscula, dèbil, que només volia tornar a ser una nena, amb una família que no estigués malalta i destrossada. Però de totes les coses que podien passar, aquella, justament, no n’era una.

Així doncs, vaig fer un petó a la galta del pare i vaig marxar per sempre.





2





En Robinson m’esperava al reservat del fons del cafè de l’avinguda Klamath, que obria tota la nit, a dues cantonades de l’estació d’autobusos. Al costat tenia una motxilla que semblava que hagués bescanviat per un pollastre i una moneda de cinc centaus a un vagabund que viatjava de polissó als trens. La seva cara em va fer pensar en un gos guardià, d’aquells que dormen sempre amb un ull entreobert. Em va mirar a través del fum que s’elevava de la tassa de cafè.

—He demanat pastís —va dir.

Com si hagués estat esperant aquelles paraules per fer acte de presència, la cambrera ens va dur un plat amb un pastís de gerds mig desfet i dues forquilles.

—Veig que hem matinat, avui —va dir. Fora encara era fosc. No s’havien llevat ni els ocells.

—En realitat som vampirs —va respondre en Robinson—. Hem decidit fer un mos abans de ficar-nos al taüt. —Va mirar de cua d’ull la placa amb el nom i li va dirigir un somriure esplèndid.— No ens delatis, d’acord, Tiffany? No em ve de gust que em clavin una estaca al cor. Només tinc cinc-cents anys, sóc massa simpàtic i jove per morir.

La noia va riure i es va tombar cap a mi.

—Crec que el teu xicot està lligant amb mi —va dir.

—Eh, que no és el meu xicot —vaig respondre jo immediatament.

En Robinson va ser quasi igual de ràpid amb la seva rèplica:

—És veritat, em va demanar per sortir però li vaig dir que no.

Li vaig clavar una puntada per sota de la taula i ell va deixar anar un esgarip.

—És mentida —vaig replicar—. En realitat va anar al revés.

—Sembleu una parella d’humoristes —va dir la cambrera. No era gaire més gran que nosaltres, però va brandar el cap com si fóssim dues criatures.— Hauríeu de sortir de gira.

En Robinson va clavar una bona queixalada al pastís.

—Farem una gira, creu-me —va dir.

Em va acostar el plat, però jo vaig fer que no amb el cap. No podia menjar. Fins ara havia aconseguit mantenir l’ansietat a ratlla, però de sobte estava feta un sac de nervis. Quan havia fet una cosa tan de bojos, tan colossal? Però si ni tan sols m’atrevia a tornar a casa més tard de l’hora permesa!

—Afanya’t a acabar-te el pastís —vaig dir—. El bus cap a Eureka surt d’aquí a quaranta-cinc minuts.

En Robinson va deixar de mastegar i se’m va quedar mirant.

—Perdona?

—El buuuuuus —vaig repetir, allargant la paraula—. El bus amb què sortirem d’aquí, tio!

En Robinson va esclatar a riure i vaig estar a punt de clavar-li una altra puntada, perquè no costa gaire distingir si algú riu amb tu o de tu.

—Què és el que et fa tanta gràcia?

Ell es va inclinar cap endavant i va posar les mans sobre les meves.

—Axi, Axi, Axi —va dir, brandant el cap—. Aquest és un viatge que recordarem tota la vida. I no el farem en un autobús de la Greyhound.





—Com? A més a més, una cosa, qui està al càrrec d’aquest viatge? —vaig preguntar—. I què té de dolent l’autobús?

En Robinson va sospirar.

—Ho té tot, dolent. Però te’n donaré alguns exemples concrets perquè deixis de clavar-me aquests ullassos blaus que tens. Aquest és el nostre viatge, i no penso compartir-lo amb un paio que acaba de sortir de la presó o amb una iaia que em vol ensenyar les fotos dels néts —va explicar, assenyalant-me amb una forquillada de pastís—. A més a més, el bus és bàsicament un brou de cultiu gegant de superbacteris i trigues una eternitat a anar a qualsevol banda. Considera-ho dues raons extra.

Vaig aixecar les mans, exasperada.

—Doncs que jo sàpiga no tenim un avió privat, Robinson.

—Qui ha dit res d’avions? Agafarem un cotxe, penjada —va dir. Llavors es va reclinar i va creuar les mans al clatell, com si res.— I quan dic agafar, ho dic literalment.





3





—Es pot saber què fas? —vaig xiuxiuejar mentre en Robinson s’endinsava en un carreró proper. Tenia les cames el doble de llargues que les meves i vaig haver de córrer per no quedar-me enrere.

Quan vam arribar a una cantonada, el vaig agafar pel braç i el vaig obligar a tombar-se i a mirar-me als ulls. Cara a cara. El quinqui i la puritana.

—Parles de debò? —vaig preguntar—. Digue’m que no…

Ell va somriure.

—Tu has triat la ruta, jo triaré el mitjà de transport.

—Robinson…

Es va desempallegar de mi i em va passar la mà per l’espatlla, com si fos el meu germà gran.

—Calma’t una mica, BN, i et donaré una lliçó sobre com escollir un vehicle.

—Una lliçó sobre què? I no em diguis així.

BN vol dir bona nena, i sempre que m’ho diu em poso frenètica. En Robinson es va limitar a assenyalar un cotxe que teníem davant.

—Mira, això és un Jaguar. És una màquina preciosa. Però és un XJ6, i aquest model té problemes amb el filtre del carburant. I robar un cotxe que perd gasolina és inadmissible, Axi, perquè podria incendiar-se i si no mors incinerat, sens dubte acabaràs a la presó per robar un vehicle.

Vam avançar uns passos i va assenyalar una furgoneta verda.

—La Dodge Grand Caravan és espaiosa i fiable, però tu i jo som aventurers, no mares que porten els fills a un partit de futbol.

Vaig decidir fer veure que tot allò era comèdia.

—D’acord, i què me’n dius d’aquell? —vaig preguntar.

Ell va seguir el meu dit i va reflexionar un instant.

—Un Toyota Matrix. És una bona opció, no et dic que no, però busco alguna cosa amb una mica més d’estil.

El sol ja havia començat a treure el nas per l’horitzó i els ocells s’havien llevat i xerraven animadament. Mentre en Robinson i jo avançàvem carrer avall sota els arbres frondosos, vaig notar com el barri es treia la son de les orelles. I si un veí sortia a agafar el diari i ens veia, dos dropos examinant els cotxes aparcats?

—Au, va, Robinson —vaig dir—. Fotem el camp d’aquí.

Encara esperava que arribéssim a temps per agafar l’autobús. Teníem uns deu minuts.

—És que vull trobar el cotxe perfecte —va insistir ell.

De sobte vaig veure alguna cosa de cua d’ull. Era de color marró i avançava cap a nosaltres a tota velocitat. Vaig contenir l’alè i em vaig aferrar a en Robinson, però ell va riure i em va abraçar.

—Hosti, Axi, calma’t una mica! Que només és un gos!

El cor m’anava a cent.

—Sí, ara… ara ho veig.

No només això, sinó que, ara que m’hi fixava, tampoc no semblava un gos agressiu. Era un quisso petit, amb el pèl llanut i enredat. No duia collaret ni cap xapa amb el nom. M’hi vaig acostar, allargant la mà, i el gos es va encongir. Llavors em va esquivar, va anar directament cap a en Robinson (és clar) i li va llepar la mà. Finalment el molt malparit se li va ajeure als peus i en Robinson es va agenollar per acaronar-lo.

—Robinson —vaig dir jo, impacient—. Amb un autobús Greyhound o en un cotxe robat, ara és l’hora.

No va semblar que em sentís. Va rebregar les orelles de l’animal amb les seves mans grosses i elegants, i el quisso es va tombar de potes enlaire. Mentre en Robinson li gratava la panxa, les potes de l’animal es movien al ritme i la llengua rosada li penjava de costat, en una expressió d’èxtasi caní.





—Ets un bon quisso —va dir en Robinson en veu baixa—. D’on has sortit?

L’animal no podia contestar, però tots dos sabíem perfectament la resposta. Estava esquelètic, tenia el pèl cobert de fang i una clapa pelada a l’esquena. Era un gos sense amo.

—M’encantaria que vinguessis amb nosaltres —va fer en Robinson—. Però tenim molt camp per recórrer i no crec que et moli gaire.

El gos el va mirar amb uns ullets que semblaven dir que, mentre en Robinson continués gratant-li la panxa, a ell li molaria qualsevol cosa. Però quan fuges de la teva pròpia vida només et pots endur coses imprescindibles, i els gossos abandonats encaixen de ple en la categoria de coses innecessàries.

—Amanyaga’l una mica, Axi —em va dir en Robinson.

Em vaig acotar i vaig enfonsar els dits sota el pelatge de l’animal, com li havia vist fer a en Robinson, i quan li vaig passar el palmell per damunt del pit, li vaig notar el batec ràpid del cor, l’emoció d’haver trobat una llar, algú que s’ocupés d’ell.

Pobrissó, vaig pensar. Sé que deu sonar estrany, però sabia perfectament com se sentia. No tenia ningú i estava atrapat.

Però nosaltres no ho estàvem. Ja no.

—Ens en anem, menut. Ho sento —li vaig dir—. Hem de marxar.

I va ser molt estrany, però aquelles paraules de comiat eren quasi tan doloroses com les que havia xiuxiuejat al meu pare.





4





Abans de marxar vam donar un dels trossos de carn adobada que teníem al gos i vam continuar caminant carrer avall. Abans d’arribar a la cantonada, però, en Robinson es va aturar en sec.

—L’hem trobat —va xiuxiuejar en to triomfal. Llavors em va agafar la mà i em va arrossegar cap a la cantonada.

—Què hem trobat? —vaig preguntar jo, però naturalment ell no va respondre.

Si les coses continuaven d’aquella manera hauríem de parlar seriosament, perquè la perspectiva de tenir un company de viatge que només parava atenció al cinquanta per cent de les paraules que em sortien de la boca no resultava gaire agradable. Si hagués volgut que m’ignoressin, m’hauria quedat a Klamath Falls, amb els meus companys de classe imbècils i el meu pare alcohòlic.

—Tens la resposta al davant —va contestar finalment en Robinson, i va deixar anar un sospir tan profund que semblava que s’acabés d’enamorar. Es va tombar cap a mi i em va fer una reverència teatral, dibuixant un arc amb el braç, com si fos un aparcador de cotxes en un restaurant de luxe (just la mena de local que no tenim a Klamath Falls).— Alexandra, milady, el seu carruatge l’espera —va afegir en Robinson amb un somriure exaltat.

Vaig posar els ulls en blanc: resulta que el meu suposat carruatge era en realitat una moto. Una Harley-Davidson enorme amb rodes de banda blanca, un munt de cromats lluents i dues alforges de pell negra decorades amb tatxes platejades. Dels manillars penjaven dues borles. La moto tenia dos seients encoixinats i brillava com si acabés de sortir del concessionari.

En Robinson era al meu costat, xiuxiuejant en un idioma estranger: «Arbre de lleves doble del noranta-sis amb motor de dos cilindres en V», va dir, llavors va afegir alguna cosa sobre «control electrònic d’accelerador i transmissió de sis velocitats», i ho va rematar amb un munt de coses que no sabia què significaven.

Era una moto increïble, això ho veia fins i tot jo, que amb prou feines sé distingir una moto de trial d’una Ducati.

—Increïble —vaig dir, mirant el rellotge—. Però t’ho dic de debò: hauríem d’anar passant.

De sobte, però, em vaig adonar que en Robinson s’acotava davant de la moto amb un tornavís a la mà.

—T’has tornat boig? —vaig xiuxiuejar.

Però en Robinson em va ignorar. Una altra vegada.

Pensava fer un pont, la mare que em va…

Vaig arrencar a córrer cap a l’altre extrem del carrer i em vaig amagar entre dos cotxes. L’adrenalina em recorria les venes i vaig tancar els ulls amb força.

No pot ser que això estigui passant, em vaig dir. És impossible que aconsegueixi fer-la arrencar, no pot ser que el viatge comenci així!

Jo ho tenia tot planejat i la cosa no havia d’anar així.

Llavors el rugit del motor va esberlar el silenci del matí. Vaig obrir els ulls i un segon més tard van aparèixer les cames d’en Robinson, a banda i banda de la Harley.

Estem violant la llei!, hauria hagut de cridar. Però la meva ment no podia processar aquell canvi de plans. Em vaig quedar muda i l’únic que vaig poder pensar va ser: Aquest pensa fugir amb botes de vaquer! Que poc pràctic! I també: Per què no he dut les meves, jo?

—Amunt, Axi —va cridar en Robinson—. Puja.

Era com si m’haguessin sortit arrels, notava el pit en tensió per l’ansietat. Estava a punt de tenir un atac de cor en ple carrer Cedar, entre una furgoneta i un Volvo amb un adhesiu que deia: EL MEU ALTRE COTXE ÉS UNA ESCOMBRA. Déu n’hi do, quina fugida, tu!

Però llavors en Robinson va allargar la mà i em va fer pujar a la moto, i en un tancar i obrir d’ulls ja estava asseguda darrere seu, just a sobre el motor, que vibrava.

—Abraça’m —va dir. Estava aterrida fins al moll de l’os, tant que li vaig fer cas.— Agafa’t fort!

Va fer entrar una marxa i vam sortir disparats, amb el motor que em bramava a les orelles. Segurament el pare es despertaria al sofà i es preguntaria si acabava de sentir un tro d’aquells que solen caure a començament d’estiu.

Vam passar per davant d’un supermercat, per davant del camp de futbol americà de l’institut i de la taverna Reel M Inn, on cada divendres el meu pare s’injectava cervesa Budweiser per via intravenosa, i per davant del restaurant «mexicà» (tan mexicà que servien els burritos amb parmesà per sobre).





Sí, això era Klamath Falls, la mena de lloc que prefereixes deixar enrere i veure pel retrovisor.

De sobte, veient el poble passar en llambregades i notant el vent a la cara, se me’n fotia si despertàvem tothom.

Em van venir ganes de cridar: Empasseu-vos la pols!

En Robinson va deixar anar un crit eufòric.

Ho havíem fet. Érem lliures.





5





Allò no tenia res a veure amb la motocicleta que havia conduït. De fet, no tenia res a veure amb res del que havia sentit abans. Ni tan sols havíem arribat a l’autopista i ja tenia la sensació que volàvem.

Llavors, per damunt del rugit del motor, vaig sentir la veu d’en Robinson:

—I don’t want a tickle / ‘cause I’d rather ride on a motorsickle!

Era una vella cançó d’Arlo Guthrie. En coneixia la lletra perquè el meu pare me la cantava quan era petita.

—And I don’t want to diiiiie / Just want to ride on my motorcy… cle —vaig afegir-m’hi jo, tot i que no seria capaç d’afinar ni que m’hi anés la vida.

En Robinson va conduir a través dels centres comercials, cap als afores del poble. Ara xiulava (perquè si mai et vols desgraciar les cordes vocals, intenta cantar prou fort perquè se’t senti per damunt del motor d’una Harley). Actuava com si fugir del poble en una moto robada fos la cosa més natural del món.

Per l’amor de déu, què estàvem fent? En principi havíem d’agafar un autobús, però havíem acabat en una moto robada que costava més del que el meu pare guanyava en dos anys. Una cosa era fugir, però fugir després d’un robatori feia que aquella aventura passés a un altre nivell. De sobte no podia deixar d’imaginar la cara de decepció del meu pare quan pagués la fiança, o el titular del Klamath Falls Herald and News («La bona nena esgarriada») al costat d’una fotografia policial gens afavorida, on els meus ulls blaus hi apareixien sense color i la meva pell, pàl·lida.

Intentava no imaginar-me un policia darrere de cada cantonada mentre avançàvem cap al sud del Club de Camp de Klamath Falls, on la meva mare solia anar a beure refrescs de patxaran durant les nits de pòquer femení. Un altre motorista, que es dirigia cap al poble, es va creuar amb nosaltres i ens va saludar, i jo em vaig endur un bon ensurt. En passar pel nostre costat, el paio va abaixar el braç i va apuntar la carretera amb dos dits. I en Robinson li va tornar el gest.

—No deixis anar el manillar! —vaig bramar jo—. Com se t’acut?!

—Però és la salutació Harley —va rondinar en Robinson.

—I què?

—Doncs que és de molt mala educació no retornar-la!

No cal dir que les formes no serveixen de res si acabes estimbat al fons d’una séquia… però això no ho vaig dir en veu alta, perquè havia d’admetre que en Robinson conduïa aquella moto com si ho hagués fet tota la vida. Allò anava així? No es necessitava un carnet especial per conduir una moto com aquella? I com és que sabia fer un pont? Jo, encara que hagués tingut la clau, hauria trigat més a fer-la arrencar. Sí, en Robinson i jo havíem de parlar d’unes quantes coses.

Quan vam haver deixat enrere la ferreteria Home Depot i la botiga de mobles Eddie’s, en Robinson va cridar alguna cosa, però el rugit del motor se li va empassar la veu. Em va semblar que havia dit: «Estàs a punt?». No sabia a què es referia, però, fos el que fos, segurament no ho estava. Llavors em vaig adonar que el límit de velocitat augmentava fins als noranta per hora i en Robinson va donar gas.

Pot semblar una obvietat, però anar en moto vol dir que res no s’interposa entre tu i el món. (O, en altres paraules, entre tu i l’asfalt.) El vent et fueteja la cara. El sol t’enlluerna com un canó de llum. No hi ha parabrisa. Ni cinturons de seguretat. Ara ja anàvem a cent cinc per hora i l’agulla blanca del comptaquilòmetres no parava de pujar. Em vaig aferrar encara amb més força a la cintura d’en Robinson.





—Es pot saber què fas? —vaig cridar.

Cent trenta, el rugit del vent ofegava els meus crits.

Cent cinquanta, els ulls em ploraven. Em vaig aferrar a en Robinson com si m’hi anés la vida.

Cent seixanta, allò era com penetrar a l’estratosfera en coet.

L’adrenalina ens recorria les venes com foc líquid. Estàvem electritzats, érem perillosos. La moto va tremolar i va agafar més velocitat encara, i el vent era com una mà gegantina, despietada, que intentava fer-me caure del seient.

Vaig veure com em passava tota la vida per davant dels ulls, una vida trista, insignificant.

Bon vent!

La por era electritzant, aterridora, increïble. I si feia un moment m’havia semblat que tenia un atac de cor, ara ja no en tenia cap dubte.

Però cada segon era emocionant, vertiginós, i estava gaudint com mai.

En qüestió de segons em vaig desempallegar de la meva reputació de bona nena de poble, com si fos un jersei lleig, i vaig deixar que cremés amb les flames de la insígnia de la Harley. Érem fugitius. Bandits. Jo i en Robinson. En Robinson i jo.

I si moríem en un accident horrible… en fi, moriríem feliços, no?





6





No sé si va ser cosa de la sort, del destí o de l’habilitat d’en Robinson al volant, però la qüestió és que no ens vam morir. Vam anar en moto durant hores, fent giragonses per carreteres secundàries, fins al punt que notava que m’havia emmotllat a l’esquena d’en Robinson. Era com si m’hagués convertit en una paparra gegant: si se’m volia treure del damunt, hauria de manegar-s’ho fent palanca amb el tornavís.

Finalment, a l’hora de dinar, ens vam aturar a Mount Shasta, un poblet de Califòrnia. Darrere del poble s’alçava una muntanya amb el pic nevat que se suposava que era un nucli de poder còsmic, o alguna cosa semblant.

Sí, tal com ho sentiu.

Segons la llegenda local, a la regió viu una antiga raça de superhomes anomenats lemuris, que habiten uns túnels subterranis però que de tant en tant surten a la superfície. Els lemuris fan dos metres vint i van vestits amb túnica blanca. Dit d’una altra manera, Mount Shasta és l’antítesi de Klamath Falls, que és la capital mundial de la monotonia, habitada per paios lletjos que es fan dir Critter o Duke.

També es diu que a Mount Shasta hi han aterrat ovnis. I tot això només és la punta d’un iceberg de friquisme.

Fins i tot la caixera de la gasolinera duia un collaret amb una ametista gegant i una samarreta amb un diagrama dels xacres.

En Robinson va tornar el somriure exultant de la caixera, tot i que aquest no era fruit dels rajos còsmics del Mount Shasta, sinó de la Harley. Va posar-s’hi bé, amb una mà damunt del dipòsit de gasolina i el dit polze dins d’una traveta del cinturó, i em va dirigir un somriure estil Hollywood.

—No em diràs que no m’assemblo a en James Dean a Rebel sense causa!

Me’l vaig quedar mirant amb els ulls entretancats. Tot i que no ho hauria admès mai de la vida, en Robinson hauria pogut passar per una estrella de cine. Estava una mica escanyolit, és veritat, però tenia una cara digna d’un pòster d’aquells que les adolescents es pengen a l’habitació.





—En James Dean va morir en un accident de cotxe —vaig dir—. Perquè corria massa.

Em tremolaven tant les cames que amb prou feines m’aguantava dreta. El tro del motor se m’havia ficat als ossos.

—Només he corregut aquesta vegada —va respondre en Robinson—. Havia de veure de què és capaç aquesta bèstia.

—Sí, amb aquesta ja n’he tingut prou —vaig replicar jo, fent un esforç per mantenir-me impertèrrita. M’havia encantat, sí. Perquè, hosti, tu, allò era com volar. Però estava força segura que, igual que volar amb ala delta o llançar-te d’un avió amb paracaigudes, anar a cent vuitanta en una Harley robada era una d’aquelles experiències que només cal viure un cop a la vida.

En Robinson va entrar a la gasolinera a pagar i en va sortir amb dues aigües de sabors i un Slim Jim, un tros de carn fumada que, sincerament, és com menjar-te una mànega de jardí amb gust de pepperoni. Però des que el coneixia, en Robinson havia donat mostres moltes vegades de la seva debilitat pel menjar fastigós.

Vam passejar pel centre del poble. Hi havia un home anunci amb uns cartells on hi deia JA HAS TROBAT LA SALVACIÓ? Però en lloc d’una imatge de Jesús, acompanyava el text un dibuix d’un alienígena verd que feia el senyal de pau amb dos dits. En Robinson s’hi va acostar per parlar-hi. Evidentment.

Jo em vaig refugiar en una botiga de menjar orgànic que feia olor de pàtxuli i de llevat nutritiu, i vaig comprar verdura per fer el sopar. Quan vaig tornar a sortir, en Robinson llegia un pamflet que li havia donat aquell paio.

—Podríem embarcar-nos en una recerca espiritual —va dir—. Anar a conèixer els nostres «avantpassats còsmics».

—Ni parlar-ne, quinqui —vaig fer jo. Li vaig arrabassar el pamflet de les mans i el vaig llençar a un cubell de reciclatge.— Sona fascinant, però fa mesos que planejo aquest viatge i, l’últim cop que m’hi vaig fixar, entrar en contacte amb els nostres avantpassats còsmics no constava a la llista.

—Segur que robar una moto tampoc no hi constava, i no ens ha anat pas tan malament.

Semblava força orgullós de la seva rèplica.

—Sí, d’acord —vaig admetre—. De moment ha estat genial. Però no podem travessar tot el país en una moto tan espectacular. En primer lloc, perquè ens pescaran. I en segon lloc, perquè el meu cul no ho suportaria.

En Robinson va esclatar a riure.

—Ara mateix fas cara d’estar força incòmoda. Ho estàs?

—No —vaig mentir jo—. Però la pròxima vegada triaré jo en què viatgem.

—Ai, Axi… —va començar a rondinar.

—No vull que aquest viatge es converteixi en un gran error, d’acord? —el vaig tallar—. La presó no m’interessa.

En Robinson es va inclinar cap endavant i va agafar una bola de vidre d’un mostrador que hi havia a la vorera, just davant de Soul Connections, una botiga de regals. La va brandar davant dels meus ulls i va dir:

—Per tots els poders còsmics, extravagants i increïbles, que se t’esborrin tots els dubtes de la ment! —Llavors va mirar l’etiqueta del preu.— Cinc amb noranta-cinc! Quina ganga!

Va entrar a la botiga i al cap d’un instant en va tornar a sortir amb la bola de vidre ficada dins d’una bossa de vellut morat. Me la va posar a les mans.

—Té, és màgica —va dir—. Farà que mai més no et tornis a emprenyar amb mi.

—Jo no hi comptaria gaire —vaig respondre en un to sec, però no vaig poder evitar somriure—. Gràcies. És molt bonica.

—Axi —va afegir en Robinson en veu baixa—, si aquest viatge és un error, serà el millor error de la nostra vida.

I no sé per què, potser per la mirada que em va dirigir, em vaig adonar que tenia raó.





7





Quan finalment ens vam aturar al càmping del Parc Estatal de les Sequoies de Humboldt ja feia set hores que érem damunt la moto. En Robinson havia optat per agafar carreteres secundàries, i jo no hi havia tingut res en contra. La por que la policia busqués una Harley negra amb matrícula d’Oregon i ens aturés no s’havia esvaït del tot, però com més lluny de casa ens trobàvem, menys hi pensava.

Quan vam entrar al parc, el sol encara treia el nas per sobre l’horitzó, però tan bon punt ens vam endinsar sota els arbres va desaparèixer del tot. En Robinson va deixar anar un xiulet i les ombres ens van engolir.

Sequoies centenàries. Com podria descriure-les? S’alçaven sobre nosaltres, ombrívoles, i semblava que estiguessin vives. No vives com ho estan tots els arbres, sinó com si tinguessin ànima. Com si fossin criatures sàvies, antiquíssimes, que vigilaven amb un interès quasi imperceptible aquells dos adolescents exhausts després de tants quilòmetres de carretera que ara caminaven per sota seu. L’ambient era fresc i lleugerament humit, i hi regnava un silenci profund. Em sentia com si fóssim a l’església.

—Ara entenc tot el rotllo sobre els druides —va xiuxiuejar en Robinson.

—En realitat crec que els druides veneraven els roures —vaig apuntar jo—. A Irlanda no hi ha sequoies, que jo sàpiga.

—Tu sempre tan llesta —em va burxar en Robinson, i jo vaig posar una mà sobre un d’aquells troncs rugosos, freds.

—Una tranquil·litat majestuosa —vaig dir amb un fil de veu, per veure què sentia duent-me aquella frase a la boca: era una mica pretensiosa, no l’escriuria al diari, això segur, però hi havia escriptors de debò que havien vist boscos com aquell; bé em podia inspirar en el que havien dit ells, oi?—. «No s’assemblen a cap dels arbres que coneixem, són ambaixadors d’una altra època» —vaig dir.

—Perdó? —va preguntar en Robinson.

—Ho va escriure John Steinbeck a Travels with Charley.

En Robinson va sospirar.

—Un altre dels llibres que em vas deixar…

—I que mai no et vas arribar a llegir.

En un primer moment, en Robinson havia fet veure que se sentia culpable pel fet de passar completament de les piles de llibres que jo li deixava, però al final havia deixat d’amoïnar-s’hi.

—Em pensava que primer m’havia de llegir East of Eden —va dir.

—Avisa’m quan t’hi posis —vaig fer jo—. M’esperaré asseguda.

—Doncs tu pots avisar-me quan t’escoltis el CD de Will Oldham que et vaig passar.

—Si el tinc a l’iPod, però ja et vaig dir que se’m va espatllar —vaig justificar-me—. A tu, en canvi, els ulls et funcionen perfectament.

Finalment vam trobar el càmping, una petita clariana envoltada per un cercle de sequoies, amb un banc de pícnic, un forat per fer fogueres i una aixeta de la qual sortia un doll d’aigua fresca i cristal·lina. Em vaig treure la tenda de la motxilla. Era un miracle verd militar d’enginyeria: era prou gran per a dues persones amb els respectius sacs de dormir, no pesava ni mig quilo i, un cop plegada, cabia dins d’un saquet de la mida de les bosses de pa de motlle. En Robinson se la va quedar mirant, impressionat.





—Fixa’t bé en com la munto —el vaig advertir— perquè demà et tocarà a tu.

—Em pensava que vetllar per la casa era cosa de la dona i que l’home es dedicava a caçar per menjar —va replicar ell, amb un somriure entremaliat.

—Penses caçar un ant amb el tornavís? —vaig fer jo, amb un esbufec—. Bona sort.

—Jo pensava més aviat en un esquirol —va dir ell, però aquella idea també era ridícula, perquè en Robinson hauria estat incapaç de fer mal a cap bestiola. Si fins i tot serrava les dents quan esclafava un mosquit!

Vaig treure de la bossa la verdura que havia comprat, un tros de Gouda curat i una bossa de lavash, una mena de pa sense llevat que m’encanta però que a Klamath Falls no trobava mai enlloc: segons sembla, és massa exòtic.

—Caram, caram —va fer en Robinson en veure’m enfilar xampinyons i pebrots en uns branquillons dels quals havia polit l’escorça—. Em sembla que te’n sortiries prou bé, a Supervivents.

Vaig posar els ulls en blanc.

—Robinson, que tot això ho he comprat, eh? Qualsevol diria que he recol·lectat pebrots verds silvestres i formatge. I tu, què? Penses arreplegar una mica de llenya per fer foc?

—No podies comprar-la, també? —va preguntar, però es va endinsar de bon grat al bosc per buscar coses per cremar.

Ben aviat vam haver encès una bona foguera i vam rostir els nostres xauarmes sobre les flames. Vaig ficar talls de formatge entre els trossos de lavash, els vaig embolicar amb paper de plata i els vaig col·locar a prop del foc, fins que el formatge es va haver desfet. Quan ho vam tenir tot a punt, ens vam asseure en un tronc d’arbre caigut, cobert d’una molsa densa, que va resultar un respatller d’allò més còmode. No teníem plats i la verdura estava una mica cremada, però va ser el millor sopar de la meva vida. Tenia gust de llibertat.

En Robinson em va felicitar per les meves habilitats culinàries, però al cap d’una hora ja m’estava remenant la motxilla, buscant menjar porqueria; va dir que havia de contrarestar la sobredosi de vitamines.

—Què més has dut? —va preguntar—. Segur que tens Fritos, o Oreos, o alguna delícia semblant, i m’ho estàs amagant.

Vaig veure com treia el mapa, dues capelines impermeables, la pastilla de sabó multiús, el raspall de dents i el meu diari.

—Si l’obres et mato —el vaig advertir.

Finalment en Robinson va trobar una barreta de xocolata i la va treure amb gest triomfant.

—Mitja per a tu i mitja per a mi —va dir.

—Un quart per a tu i un quart per a mi —vaig fer jo—. Ens l’hem de racionar.

En Robinson va esclatar a riure.

—Ets de planificar-ho tot, ja ho sé. Sempre ho tens tot pensat. Però que et penses que hi ha escassetat de barretes de xocolata a la costa oest?

Va allargar la mà i em va donar un trosset de xocolata. Quan els nostres dits es van tocar, se’m va crispar la mà, com si m’hagués passat el corrent. La meva reacció ens va sorprendre a tots dos.

—Estàs inquieta? —va preguntar ell—. Aquí estem segurs, Axi. No ens trobarà ningú. —Es va acostar a la moto i va donar uns copets al seient.— Ni la Harley tampoc.

Mentre en Robinson acaronava la seva joguina nova, vaig intentar tranquil·litzar-me, respirant aquell «aire més dolç, més sa i fi», tal com l’hauria descrit Walt Whitman. La nit s’atansava de la mà d’una foscor i un silenci més profunds. De sobte semblava com si al món només quedéssim nosaltres dos.

Sempre havia dit a en Robinson pràcticament tot el que em passava pel cap, però de sobte no li podia confessar el que pensava: no em preocupava que ens poguessin descobrir. De sobte estava nerviosa per una altra cosa.

Estava nerviosa per com dormiríem.





8





Dins de la tenda, vaig desenroscar els sacs de dormir. No sobrava ni un centímetre. En Robinson i jo hauríem de dormir aixídejunts.

Ell encara era fora de la tenda, llançant fulles al foc i veient com s’enroscaven i es carbonitzaven.

—Creus que hauríem de lligar les motxilles? —va preguntar—. Per protegir-les dels óssos, vull dir…

—Aquí no hi ha óssos —li vaig assegurar jo, allisant el meu sac de dormir. Era de color rosa i blanc, amb un estampat militar. Lleig com una mala cosa, però estava d’oferta.— Només ants, òlibes pigallades i bèsties així.

En Robinson va ficar el cap dins de la tenda.

—N’estàs segura? —va preguntar—. O ho dius només per sentir-te millor?

Em va mirar fixament. Em coneixia massa bé.

—N’estic segura en un seixanta per cent —vaig admetre—. O una mica menys.

En Robinson no se’n va sorprendre.

—Doncs lligo les motxilles.

Va tornar a sortir i vaig sentir-lo feinejar. Va trigar una bona estona, no sé si perquè no estava avesat a les tasques de càmping o perquè buscava més xocolata… Si aquell havia de ser el seu secret, no m’importava.

Quan va tornar a treure el cap per la porta, somreia d’orella a orella. Tenia un trosset de xocolata desfeta a la comissura dels llavis.

—Hi estarem justets, aquí dins, eh?

Es va treure les botes i va entrar del tot, i em vaig adonar que amb allò de «justets» s’havia quedat molt curt. De sobte sentia una estranya vergonya, com si de cop i volta el meu cos fos més gran, més pocatraça (i també més femení) del que m’havia semblat mai. Em vaig preguntar si devia fer olor d’oli de motor i de suor. Vaig notar que en Robinson feia olor de foc de camp, de sabó i de noi.

En Robinson podria haver escollit la noia de l’institut que volgués. Fins i tot després de penjar els estudis (que per a la resta d’alumnes que ho havien fet havia significat el petó de la mort social), totes les animadores i les noies del consell escolar volien convidar-lo al ball de final de curs. De vegades me les imaginava fent cua.

«No m’interessen», deia sempre ell. Finalment havia reunit el valor necessari i li havia preguntat qui (o què) li interessava. Ell havia rigut i m’havia passat el braç per les espatlles, com feia de vegades.

«M’interesses tu, BN», havia dit com si res. Com si allò resolgués l’assumpte.

Però què volia dir, en realitat? Perquè no semblava que el seu interès per mi fos «aquella mena» d’interès. Ens havíem donat la mà unes quantes vegades, com quan vam anar al cine a veure La cabana al bosc o Paranormal Activity. I una vegada jo m’havia begut tres quarts d’una llauna de cervesa i li havia fet un petó maldestre de bona nit.

Però això havia estat tot, amics.

I ara estàvem estirats l’un al costat de l’altre, amb la vista clavada al sostre de la tenda, tot just un metre per damunt dels nostres caps. Sentia el vent que bufava entre les capçades dels arbres i la respiració d’en Robinson, i per primera vegada em vaig aturar a pensar què significaria viatjar junts en termes pràctics. On se suposava que m’havia de canviar? I si volia dormir en roba interior? Què pensaria en Robinson quan em veiés al matí, arrugada i mig adormida, amb els cabells esbullats, les galtes enceses i un alè que hauria pogut matar un animaló?

Però en el fons el problema no era aquell. No, el problema (o, com a mínim, el que em preocupava) era que dormiríem l’un al costat de l’altre. Sols. Sense ni tan sols un osset de peluix entremig.

En Robinson es va tombar, intentant trobar una posició còmoda. Era evident que estava pensant el mateix que jo. Em vaig escurar la gola.

—Abans no diguis res —va fer en Robinson—, et diré com ho veig jo.

Pràcticament vaig notar que el cor em feia un bot.

—Robar és… en fi, no està bé. Ja ho sé, Axi. Però això no vol dir que sigui necessàriament dolent. Vull dir, estem cuidant la moto. I la tornarem al seu propietari.

El cor se’m va calmar. Em pensava que parlaríem sobre nosaltres. Sincerament, allò del robatori ja ho havia superat. «Els remordiments són una pèrdua de temps», deia sempre la meva mare. Havia fet servir aquell tòpic un munt de vegades abans de fotre el camp. Potser dir-ho feia que no se sentís tan culpable.

—I si pel que sigui no l’hi tornem —va insistir en Robinson—, l’assegurança cobrirà el robatori i n’hi pagarà una de nova.

Sonava d’allò més fàcil. I potser ho era. En tot cas, segur que era més fàcil que parlar de nosaltres.

En Robinson es va tornar a tombar i vam quedar cara a cara. Em vaig adonar que tenia el nas vermell del sol i el mentó cobert d’una barba incipient. Vaig veure com la nou del coll li pujava i li baixava cada vegada que s’empassava la saliva. Els nostres ulls es van trobar, però jo vaig apartar immediatament la mirada.

Llavors ell va allargar la mà i em va apartar un ble de cabells del front. Vaig aguantar l’alè.

De sobte vaig comprendre que l’emoció d’haver fugit era l’única que podia suportar aquell dia. Si en Robinson em tornava a tocar esclataria en mil bocins.

Però no em va tornar a tocar, sinó que va somriure.

—Que dormis bé, Axi Moore —va dir en veu baixa. I llavors es va girar d’esquena.

Jo vaig notar una punxada d’anhel, tot i que no sabia què anhelava.





9





Vaig passar una bona estona contemplant la foscor, notant el contrast entre el terra fred i dur i l’escalfor suau d’en Robinson al meu costat. Era incapaç de deixar de fer-me preguntes: I si ens enxampen? I si ens agafa por i tornem enrere? I si continuem endavant i dormim junts cada nit, innocents com dues criatures? I si ens fem un petó? I si xiuxiuegem t’estimo? I si no ens ho arribem a dir mai?

Segurament només m’importaria a mi. No sabia si a en Robinson li importaria gaire. Vaig recolzar el cap a la seva espatlla, per veure què passava, però ell no va moure ni un múscul.

Quan finalment em vaig adormir, vaig somiar que érem al caire d’un precipici, mirant cap avall. En Robinson del somni m’agafava la mà. «No pateixis», em deia. «Sembla un precipici, però en realitat és una muntanya: el que veus no fa baixada, sinó pujada».

Era optimista fins i tot en somnis.

L’endemà al matí, quan finalment en Robinson va sortir de la tenda, despentinat i encantador, jo ja havia fet les motxilles i m’havia estudiat el trajecte fins a Bolinas, un poblet situat entre les muntanyes de Califòrnia i l’oceà Pacífic. Volia veure’l sobretot perquè se suposa que és un indret secret: la gent que hi viu es dedica a arrencar els indicadors vials perquè no hi arribi ningú. Però jo no em pensava rendir per tan poca cosa: estava decidida a descobrir quin secret amagava aquell lloc.

—A veure si resultarà que la bona nena té un cor rebel! —va dir en Robinson en to burleta mentre pujava a la moto.

—Que no ho he demostrat proposant aquesta bogeria de viatge? —vaig preguntar mentre m’enfilava darrere seu—. Va, condueix i calla.

Naturalment, la primera vegada vam passar de llarg de la desviació que havíem d’agafar, però quan finalment vam arribar al poble vam quedar una mica desconcertats.

—Això és el que volen preservar del món? —va preguntar en Robinson.

El centre del poble eren dos carrers que es creuaven. Hi havia un restaurant, el Coast Café (que, per cert, no tenia vistes a la costa) i un bar d’aspecte antiquat. Havia de donar la raó a en Robinson: Bolinas no semblava un lloc particularment estimulant.

En canvi, la platja del poble era preciosa. Ens vam treure les sabates i ens vam asseure a la sorra contemplant la blavor de l’aigua mentre notàvem l’escalfor del sol sobre les espatlles. Als voltants, nens colrats pel sol corrien esbojarradament, llançant pedres a les gavines. En Robinson va començar a enfonsar els dits dels peus a la sorra, i en més d’una ocasió em va semblar pescar-lo mirant-me amb una expressió impenetrable al rostre.

—I, digues, en què penses? —vaig preguntar finalment, esperant que no percebés el meu lleuger to d’aprensió.

—En salsitxes arrebossades —va respondre ell sense parpellejar.

De debò que de vegades tenia ganes de matar-lo.

Podria haver estat pensant en mi, en nosaltres, però no, en lloc d’això pensava en salsitxes arrebossades.





Vam entrar a l’Smiley’s, la taverna del poble, i en Robinson va caminar fins a la barra com si allò fos l’Ernie’s.

—Bona tarda —va dir—. Dos Rainiers, sisplau, i una salsitxa arrebossada.

Si un dia en Robinson ha de triar un últim sopar, segur que demanarà salsitxes arrebossades, patates fregides i croquetes de formatge.

—Carnet? —va dir el cambrer.

En Robinson es va treure la cartera. El cambrer va mirar alternativament el carnet fals d’en Robinson i la seva cara, diverses vegades.

—D’acord… Ned Dixon.

Llavors es va tombar cap a mi i jo vaig arronsar les espatlles.

—Com que no havia de conduir, he deixat el carnet a casa…

El cambrer va encreuar els braços; tenia uns músculs que déu n’hi do.

—Escolteu, nanos, per què no aneu a la cafeteria de l’altra banda del carrer i us demaneu un gelat?

—En realitat sóc intolerant a la lacto… —va començar a dir en Robinson, però jo el vaig interrompre.

—Ah, molt maco! —vaig exclamar, en un to sorprenentment emprenyat—. Resulta que podem anar a la guerra de l’Afganistan però no ens podem prendre una cervesa mentre admirem la posta de sol?

Em vaig agafar al caire de la barra i em vaig inclinar cap endavant, desprenent hostilitat. No sabia d’on havia sortit, aquella reacció, però em vaig adonar que emprenyar-me amb algú em resultava agradable. Algú que no m’importava, algú que no tornaria a veure mai més.





Segurament li hauria fotut més crits, però en Robinson em va arrossegar fora del local. Llavors es va doblegar, quasi congestionat de tant riure.

—A la guerra de l’Afganistan? —va fer—. Nosaltres?

—M’ha sortit així —vaig dir jo, que encara no entenia quina mosca m’havia picat. També em va venir el riure.

En Robinson es va eixugar les llàgrimes.

—És que, a més a més, a tu no t’agrada la cervesa!

—És una qüestió de principis. Molta gent mor a l’Afganistan abans de poder comprar cervesa.

—Cada dia molta gent mor, Axi, i no s’encaren amb cambrers de pobles secrets per la injustícia de les lleis de l’alcohol. Em moro de ganes de veure quina serà la pròxima —va dir, rient encara de la meva sortida mentre s’allunyava.

El to en què havia pronunciat aquella frase m’havia deixat glaçada al mig de la vorera. Sí, cada dia hi ha gent que mor. N’hi ha, com la Carole Ann, que es moren abans d’aprendre a cordar-se les sabates. D’altres es moren abans d’acabar l’institut.

Redéu, un de nosaltres podia morir durant aquella bogeria de viatge.

En tot cas, i abans que allò passés, hi havia coses molt més importants a fer que comprar una cervesa. Vaig córrer per atrapar en Robinson, que ja havia tombat per la cantonada i es dirigia cap on havíem aparcat la moto, en un solar buit al darrere de la taverna. En arribar-hi, però, ens vam trobar que hi havia un home amb jaqueta de pell i pantalons ajustats que s’estudiava la moto de molt a prop, massa, pel meu gust.

—Guapa, la moto —va dir el paio—. Tinc un cosí a Oregon que en té una de clavada.

Vaig notar com si els meus pulmons es convertissin en una manxa que algú acabava de taponar. Vaig recular un pas. Havíem d’arrencar a córrer?

Però en Robinson no es va ni immutar.

—El teu cosí té molt bon gust —va dir, i va donar un cop d’ull a la moto que hi havia darrere de l’altre paio—. Veig que la teva és una Fat Boy. A mi m’encanten, però la meva xicota prefereix motos més grosses.

Parlava en un to indolent, com si fossin dos col·legues xerrant de tu a tu sobre les seves Harleys.

L’altre paio l’estava apamant. En Robinson era més alt, però l’altre li treia quasi cinquanta quilos. Jo encara pensava si no havíem d’arrencar a córrer, i també en la manera que en Robinson s’havia referit a mi com a la seva xicota. Havia sonat… interessant. Però ho havia dit seriosament o només era part de la comèdia?

—S’està a punt d’acabar la happy hour —va dir en Robinson—, t’ho dic per si no ho saps.

L’altre li va dirigir una última mirada penetrant, va brandar el cap i es va ficar a la taverna.





Jo ja havia tret paper i bolígraf.

«Moltes gràcies per deixar-nos fer servir la moto», vaig escriure. «L’hem tractada molt bé. I li hem posat nom: Charley».

En Robinson va començar a llegir la nota per damunt de la meva espatlla.

—Charley?

—Sí, l’acabo de batejar —vaig respondre jo—. La Harley Charley.

«Sento molt que no et demanéssim permís per agafar-la, però pots estar segur que només l’hem fet servir per fer el bé. Sincerament, la BN i el quinqui».

Vaig col·locar la nota al manillar.

—Som-hi, tu. Hem de trobar un altre mitjà de transport —vaig dir, com si m’hagués dedicat tota la vida a robar cotxes. Però al centre de Bolinas hi havia cinc cotxes en total.

—Aquell —vaig dir, assenyalant un Pontiac platejat.

En Robinson va fer que sí amb el cap.

—Avorrit com una mala cosa —va dir—, però prudent.

Vaig notar un pessigolleig a les extremitats. En Robinson va mirar al seu voltant i es va ficar dins del cotxe. Jo em vaig asseure al seient del copilot i, mentalment, vaig donar les gràcies al propietari per no haver tancat les portes.

En Robinson va treure un trepant sense fils de la seva motxilla i el va acostar al contacte. Vaig veure com una pluja de llimadures de metall queia sobre el seient.

S’ha endut un trepant?, em vaig preguntar.

Un surfista grenyut ens mirava fixament. Jo li vaig somriure i el vaig saludar amb la mà.

—Afanya’t —vaig bufar.

En Robinson va treure el tornavís i el va introduir al contacte perforat.

—Només necessito un minut.

El pessigolleig d’adrenalina era cada vegada més intens, quasi dolorós.

—He hagut de trencar les dents del pany —va explicar en Robinson.

Com si m’importés gaire! Jo només volia que arrenqués el motor d’una vegada. Vaig contenir l’alè. En qualsevol moment sortiríem escopetejats d’aquell poble i tot tornaria a la normalitat. Bé, a la nova normalitat, vull dir.

En aquell precís instant una parella va sortir del Coast Café i va començar a caminar cap al seu Pontiac platejat. La meva mirada va topar amb la de la dona i vaig veure com obria la boca. L’home va arrencar a córrer cap a nosaltres.

—Ei! —va cridar—. Ei!

Va estirar els braços, però quan ja es trobava a tocar del cotxe, el motor va posar-se en marxa amb un rugit. En Robinson va ficar la marxa enrere i vam sortir disparats, reculant. Al cap d’un moment deixàvem enrere el poble, circulant a vuitanta per una zona de quaranta.

—Trobaré a faltar la Charley —vaig dir, amb el cor a cent.

En Robinson va fer que sí amb el cap.

—Jo també —va dir.

—Bolinas, en canvi, no —vaig afegir jo.

—Ha estat idea teva —em va recordar en Robinson amb un somriure de suficiència.

Vaig arronsar les espatlles i vaig deixar anar un sospir d’alleujament. El sol era un disc roig sobre l’oceà blau, i em va calmar molt veure com anava descendint i desapareixia darrere l’horitzó abans fins i tot que el meu cor recuperés el ritme habitual.

Increïble com de fugaç pot ser la bellesa.





10





Aquella nit vam travessar el pont del Golden Gate, ens vam endinsar en la fosca badia de San Francisco i ens vam perdre pels carrerons del Presidio. El cotxe oferia un sostre segur, i com que sabíem que la policia no veia amb bons ulls el càmping urbà, vam decidir passar la nit dins del Pontiac.

Jo em vaig arraulir al seient del darrere i en Robinson es va plegar, no sense dificultats, al del davant. Amb tota la tapisseria que teníem entre nosaltres, no hi havia cap possibilitat de tocar-nos. Una petita part de mi se sentia alleujada, però una part més gran trobava a faltar l’estretor claustrofòbica de la tenda de campanya.

I això és el que vaig descobrir aquella nit: que podia trobar a faltar en Robinson tot i tenir-lo a dos pams de distància.

Havia començat a desenvolupar una teoria sobre trobar a faltar coses en general. Vaig començar quan havíem hagut d’abandonar la Harley Charley, i no havia deixat de pensar-hi durant tot el viatge. Si m’entrenava trobant a faltar coses petites (com el rugit del motor d’una moto, o els roncs dèbils del meu pare mentre dormia, o ara dormir enganxada a en Robinson), potser m’acabaria acostumant a trobar a faltar coses. Així, quan arribés el moment de trobar a faltar alguna cosa realment important, potser aconseguiria sobreviure.

Vam passar una estona escoltant la ràdio, en Robinson cantussejant mentre jo, amb la boca tancada, m’estalviava desafinar, fins que ens vam adormir. L’endemà al matí, la boira de la badia difuminava els fanals del carrer, convertits en halos de color carabassa. Vaig mirar per damunt del seient i vaig veure en Robinson, fet un garbuix d’extremitats.

—Les nenes maques al dematí… —vaig cantar. Ell va entreobrir un ull i va aixecar el dit del mig.

Alguna gent al matí és així.

—Et vull presentar algú —li vaig dir.

—Ara? —va preguntar en Robinson, però jo em vaig limitar a passar-li les sabates.

En els darrers mesos havia aconseguit que en Robinson es llegís un llibre. The Winding Road eren les memòries de la filla d’un alcohòlic (m’hi sentia identificada) i una reina de la bellesa (ídem) en un poblet del sud-est d’Oregon. L’autora, Matthea North, podria haver estat jo mateixa, i potser per això la seva història m’havia semblat tan fascinant. Un parell d’anys enrere, li havia escrit una carta en què em declarava fan seva. Ella m’havia contestat i entre nosaltres havia nascut una amistat epistolar (suposo que se’n podria dir així).

(Epistolar, per cert, és una paraula que no se m’acudiria mai fer servir davant d’en Robinson.)

«Algun dia podries passar a fer-me una visita», havia escrit la Matthea. «Prendrem te i xerrarem dels capricis de l’amor, els secrets de la vida, els misteris de l’univers…».

Si hi havia un moment apropiat per a una conversa com aquella era ara.

La Matthea vivia en una casa de Nob Hill, al capdamunt d’un carrer tan costerut que costava de creure. Vaig tocar el timbre i vaig esperar al graonet de la porta, nerviosa. En Robinson ni tan sols sabia què hi fèiem, allà, i jo m’havia negat a explicar-l’hi. Sincerament, crec que la vida no ens dóna prou sorpreses bones. Cap ni una més enllà del dia de l’aniversari i Nadal: dos dies l’any.

Però quan la porta es va obrir, em vaig endur una sorpresa més gran encara que en Robinson. La Matthea North i jo havíem tingut una infantesa tan semblant que sempre me l’havia imaginada com una versió gran de mi mateixa: prima, d’estatura mitjana, amb els llavis molsuts i els ulls separats, una bellesa madura i diluïda en un atractiu menys evident.

Però la Matthea semblava un hòbbit. Disfressat de gitano. No feia ni metre i mig, i estava sepultada sota una muntanya de bufandes i mocadors. Em va allargar la mà.

—Tu deus ser l’Axi —va dir. Els seus ulls verds, sobre les galtes rosades, desprenien una lluïssor intensa.

Vaig empassar-me la saliva.

—Sí! —vaig exclamar com si res—. Robinson, et presento… l’única i inimitable Matthea North.

Ell es va tombar cap a ella i li va dedicar un somriure radiant.

—Ei, tu vas escriure aquell llibre! Sobre un poble encara pitjor que el nostre!

Si la indumentària d’aquella dona l’havia descol·locat mínimament, no se li va notar gens.

La Matthea va riure. Les dones grans sempre l’adoren, en Robinson.

La vam seguir cap a la foscor de casa seva. Ella ja havia començat a xerrar. Ens va explicar que Mark Twain mai no havia dit aquella famosa frase segons la qual l’hivern més fred de la seva vida havia estat un estiu a San Francisco, però que ho hauria hagut de fer, perquè hi feia un fred polar; que els cants dels ocells evolucionaven amb les dècades per competir amb el soroll del trànsit, i si no trobàvem que els pardals d’allà fora feien un soroll de mil dimonis; que un cop el missatge d’una galeteta de la sort de Lucky Feng’s li havia vaticinat mala sort, però si sabíem que les galetes de la sort les havien inventat els japonesos.

Amb un gest ens va convidar a seure en un sofà victorià d’aspecte polsegós.

—Em va encantar la teva història sobre la botigueta de queviures, Axi —va dir—. Aquella sobre la noia i el noi que són molt bons amics i potser alguna cosa més…

—Ah, sí, gràcies —vaig fer jo. No volia tallar-la, però no tenia cap altra sortida.

En Robinson es va escurar la gola. Pràcticament li podia sentir els pensaments: Vas escriure una història sobre l’Ernie’s? I sobre nosaltres?

Però el vaig ignorar. Naturalment que havia escrit sobre ell: era el meu millor amic, no? Em coneixia millor que ningú i jo hi pensava el setanta-cinc per cent del temps, o més i tot.

—Gràcies per convidar-nos —vaig dir—. Tenia moltes ganes que en Robinson et conegués. No aconsegueixo que acabi mai cap llibre, però el teu, en canvi, se’l va polir en una nit.

—Em va donar… idees —va fer en Robinson, mirant-me fixament.

La Matthea va riure.

—L’Axi i jo compartim una sèrie de detalls biogràfics, oi? Però l’Axi és molt més llesta que no jo a la seva edat.

—És més tossuda, això segur —va dir en Robinson.

Li vaig clavar una (lleugera) puntada de peu a la canyella. La Matthea va treure una gerra de te glaçat i una plata de pastís de llimona, i en Robinson se’n va servir dos talls.

—Continues escrivint, Axi? —va preguntar la Matthea.

—Doncs… últimament no gaire —vaig admetre mentre em servia un tall de pastís—. Sisplau, digue’m que hi ha un secret per no defallir. No rendir-te. Creure en tu mateix. Alguna cosa així.

Vaig intentar que la meva veu no reflectís la desesperació que sentia. La Matthea va sospirar i va començar a tocar la vora de la bufanda.

—No existeix un secret universal, estimada. Hi ha un secret diferent per a cada escriptor, i l’has de descobrir sola. És l’únic camí que et permetrà avançar.

Vaig notar com se m’enfonsaven les espatlles. És clar. La panacea no existeix, això ho sap tothom.

—Sabíeu que els reis europeus de l’antigor els enterraven amb el cor separat del cos? —va preguntar la Matthea.

—Doncs… no —vaig dir jo, i em vaig adonar que en Robinson alçava les celles i feia aquell somriure de mig costat que tant m’agradava. Era evident que li encantava que la meva mentora escriptora fos tan estrafolària.

—Era una manera d’oferir el seu cor, de manera figurada i literal, al seu país. Per sempre —va afegir la Matthea, amb un sospir—. Ho trobo una pràctica macabra, si voleu saber la meva opinió. Però com a metàfora m’agrada. Has d’entregar el cor al teu país. I, en aquest cas, el teu país és la teva història.

—Ah —vaig fer jo—. Està bé.

No m’estranyava que encara no hagués escrit la gran novel·la americana. Tenia el cor ben plantat dins del pit, no?

—Tingues paciència —va dir cordialment la Matthea—. No deixis d’escriure, però tampoc no deixis de somiar. Recorda que la inspiració va sorprendre el brillant matemàtic Arquimedes mentre era a la banyera.

I la inspiració va sorprendre el brillant físic Richard Feynman mentre era en un club de striptease, vaig pensar jo. (Encara que hagués suspès Física Avançada, hi havia après un parell de coses.)

La resta de la conversa va anar si fa no fa així. No vam reflexionar sobre la impredictibilitat de l’amor ni els misteris de l’univers, però vam tocar des dels cors momificats dels reis europeus fins a la teoria d’Einstein segons la qual la creativitat era més important que el coneixement, o sigui que em va semblar un temps ben invertit.





Després del quart tall de pastís, però, en Robinson es va disculpar i va dir que necessitava una mica d’aire fresc. El vaig veure marxar amb una vaga sensació d’inquietud. Vaig tremolar involuntàriament i la Matthea em va dirigir una mirada penetrant. Vam continuar xerrant, però més tard, quan ja estàvem a punt de marxar, em va posar una mà damunt de l’espatlla.

—Et trobes bé? —va preguntar.

Durant una mil·lèsima de segon em van venir ganes d’explicar-l’hi tot. El veritable motiu que s’amagava darrere d’aquell viatge amb en Robinson, que ni tan sols havia volgut admetre’m a mi mateixa i que, en realitat, no tenia res a veure amb fugir de l’avorrida vida de Klamath Falls. Però no l’hi podia dir.

—Sí, molt bé —vaig respondre.

—I el teu amic?





De cua d’ull va mirar en Robinson, que estava recolzat contra el cotxe, mirant pendent avall, cap a la badia. Va alçar els braços i quasi va semblar com si s’abracés a si mateix, com si tingués fred. O com si, durant un moment, sentís la necessitat de tranquil·litzar-se per alguna cosa.

—També està molt bé —vaig insistir. Per què menteixes, Axi?

La Matthea va arrencar una flor groga d’una de les parres que s’enfilaven pel costat de la porta i me la va posar darrere de l’orella.

—Entrega’t a les teves històries amb tot el cor —va repetir.

Semblava raonable. Però llavors em vaig tombar cap a en Robinson i em vaig adonar que ja m’havia entregat amb tot el meu cor a una altra cosa. O, més ben dit, a una persona.





11





Si no fos perquè sé que és mèdicament impossible, diria que en Robinson va néixer amb una clau anglesa sota el braç. O que, quan era un bebè, xuclava una bugia en lloc d’un xumet.

En tot cas, va ser la seva genètica de mecànic el que em va fer decidir que la parada següent seria Torrance (Califòrnia). Perquè, sens dubte, no era un lloc del meu estil. Torrance engendra pilots de NASCAR i lluitadors semiprofessionals de lluita en gàbia. (Ecs.) Té un circuit de curses, una fira de cotxes gegantina i uns cinc-cents tallers i botigues de peces d’automoció.

En altres paraules, per a algú com en Robinson, Torrance és la Terra Promesa, la mena de lloc que necessitava (que es mereixia) experimentar.

L’endemà a la tarda, quan vam entrar a l’aparcament del circuit de Torrance, el Cal-Am Speedway, en Robinson va contenir l’alè i em va dedicar aquell somriure mig tort, perfecte, que gasta.

—Axi Moore —va dir—, ets la persona més collonuda que he conegut mai.

—Doncs espera’t —vaig respondre jo, tornant-li el somriure.

Ell volia encaminar-se cap a la vidriera de l’atri d’entrada del circuit, però jo me’l vaig endur cap a una porta lateral que es mantenia oberta amb una revista Car and Driver enroscada.

En Brad Sewell ens esperava als boxes.

—Alexandra —va dir, va venir cap a nosaltres i em va fer una forta abraçada—. Quant de temps, nena!

Era evident que en Robinson volia saber de què ens coneixíem, aquell paio rabassut amb un tatuatge de Dale Earnhardt i jo, però em vaig limitar a dir:

—Robinson, et presento en Brad. Brad, aquest és el meu millor amic, en Robinson.

—Molt de gust —va fer en Brad—. Primer t’ensenyaré unes quantes coses i després et posarem darrere el volant.

De sobte en Robinson va comprendre a què havíem vingut. Per la cara que va fer, semblava que estigués a punt de patir una combustió espontània de l’emoció.

—És com a la pel·li Un gran amor —va xiuxiuejar, tombant-se cap a mi.

L’havia vista un centenar de vegades. Una de les millors escenes és quan el protagonista, un nano sense estudis, porta la seva xicota, una noia de classe alta que no les té totes, a un museu d’art quan ja està tancat al públic. Ho pot fer perquè coneix el guàrdia de seguretat del museu, però el millor és que ha penjat un quadre de la noia en una de les sales.





Per a en Robinson, aquell moment al circuit era com l’escena del museu, però millor encara. Jo havia subornat en Brad amb un bon pessic dels meus estalvis, i havia fet servir sense cap mena de vergonya la carta «ens vam conèixer mentre les nostres respectives germanes eren al pavelló d’oncologia de l’hospital».

En Brad va començar a parlar amb en Robinson, fent servir expressions que no havia sentit mai: «punt de gir inicial», «vèrtex de la corba» o «accelerador en posició neutra». Però en Robinson anava fent que sí, amb expressió confiada, i al cap d’un moment es va enfundar un vestit ignífug de Nomex mentre en Brad li col·locava un casc amb ràdio i ajustava el cinturó de seguretat de competició.

—Qualsevol sonat pot accelerar a la recta, el que distingeix un bon pilot és la manera com agafa els revolts —va comentar en Brad per damunt de l’espatlla.

—Home, i tant —vaig fer jo, com si sabés de què em parlava quan, en realitat, no podia conduir ni fins al supermercat.

En Robinson va pitjar l’accelerador per sortir del box. Al principi no anava gaire de pressa, però al cap d’una estona devia anar agafant confiança, perquè el motor va començar a rugir amb més força, mentre el cotxe verd passava per davant nostre una vegada i una altra.

—Com li va a la teva germana? —vaig preguntar a en Brad.

—Està en fase de remissió. Des de fa dos anys.

—Que bé! —vaig fer. La Lizzie Sewell havia estat molt bona amb la Carole Ann. I, segons semblava, la Lizzie era una noia afortunada.

—I la teva? —va preguntar en Brad, però jo vaig fer veure que no el sentia. Per sort, just en aquell moment el cotxe verd es va aturar d’una derrapada davant del box i en Robinson va obrir la porta.

—Axi, has de pujar! —va cridar.

Em vaig tombar cap a en Brad amb l’esperança que digués que l’altre cinturó estava espatllat, o que no li quedaven cascs.

—Tinc un vestit que t’anirà a la mida —va dir.

I així és com vaig acabar al seient del copilot d’un Chevy de competició, vestida com la Danica Patrick i tremolant d’emoció.

—Preparats, llestos, ja! —va cridar en Robinson, i vam sortir disparats del box, de zero a cent en poc més d’una mil·lèsima de segon.

La força de la gravetat em va deixar clavada al seient, i el brogit eixordador del motor em va omplir les orelles i em va fer tremolar el cervell. Més que sentir el motor, el notava a tot el cos; em feia vibrar el pit i em sacsejava els budells.

No ho vaig poder evitar i vaig deixar anar un crit, mig d’eufòria mig de terror.

Vaig callar de seguida, perquè no em sentia ni a mi mateixa. I a continuació vaig tornar a xisclar.

Ens vam acostar al primer revolt i vaig veure una tanca alta de tela metàl·lica que descrivia un arc per damunt de la pista. Instintivament (perquè era incapaç de pensar o de formular idees abstractes com a tals) vaig saber que la funció de la tanca era evitar que, si xocàvem, els nostres cossos esquarterats acabessin estampats contra les grades.

Les finestres del cotxe no eren de vidre, sinó que estaven cobertes amb unes malles gruixudes, de manera que el vent bufava amb força dins de la cabina, calent i amb olor d’asfalt i d’oli de motor. No aconseguia veure a quina velocitat anàvem, tot i que no volia saber-ho.

Vam traçar la corba del revolt entre grinyols del motor.

Quan vam enfilar la recta i en Robinson va donar gas a fons, vaig tenir la sensació que l’angle de visió se’m feia cada vegada més estret. Era com veure-hi a través d’un túnel. A banda i banda tot era borrós i indefinit, i l’únic que importava era l’espai que teníem just al davant, i la velocitat a què el travessaríem.

Em vibrava tot el cos de por i felicitat, i una sensació increïble de viure plenament el moment es va apoderar de mi. Ja no era l’Alexandra Jane Moore: era una supernova asseguda en un seient de competició.





Som-hi, som-hi! Més de pressa!, vaig pensar, perquè cridar tampoc no m’hauria servit de res.

Vam fer tres voltes més, trencant la velocitat del so, i quan finalment vam frenar, em vaig tombar cap a en Robinson amb els ulls esbatanats i, n’estic segura, fora d’òrbita.

—Déu n’hi do, tu —vaig dir, traient-me el casc i agitant els cabells, amarats de suor—. Déu. N’hi. Do.

En Robinson va deixar anar una riallada. En Brad se’ns va atansar i va preguntar:

—Què us ha semblat?





En Robinson va trigar una estona a respondre, segurament perquè havia d’esperar que deixés de vibrar-li el cervell.

—Diria —va respondre finalment— que ha estat el millor moment de la meva vida.

Em vaig posar a riure com una beneita perquè l’havia dut allà buscant precisament aquest efecte.

Carpe diem. Perquè, al cap i a la fi, el moment era l’únic que teníem.





12





—Sóc damunt d’en Tom Cruise —va cridar en Robinson—. Fes-me una foto!

—Ets damunt de la seva estrella, quinqui! —vaig respondre jo, però li vaig fer una foto igualment: en Robinson, amb aquells ulls foscos, atractiu com una estrella de cine i vestit com un llenyataire hipster. Ni tan sols al sud de Califòrnia no es podia desprendre de la seva camisa de franel·la.

Acabàvem de marxar del circuit Cal-Am i encara estàvem al·lucinant per l’experiència que havíem viscut. Hollywood quedava a quatre passes de Torrance, o sigui que hi vam anar a treure el cap.

Naturalment, ens vam dirigir de pet cap al passeig de la Fama. Mentre en Robinson contemplava els actors de carrer (músics, estafadors i paios disfressats d’Iron Man o del capità Jack Sparrow), jo anava d’aquí cap allà fent fotos dels noms que coneixia i que estimava: Marilyn Monroe, Audrey Hepburn, James Dean… i sí, d’acord, Drew Barrymore i Jennifer Aniston, perquè som a l’any 2013, penya, i no totes les pel·lis bones són en blanc i negre.

—Aquest lloc és la bomba —va dir en Robinson, posant-se d’un salt sobre l’estrella de la Blancaneu—. Mira, ara sóc damunt d’un personatge de conte de fades.

—«Jo abans era la Blancaneu, però em vaig perdre» —vaig dir, i vaig clavar cop de maluc amb una aclucada d’ull tan seductora com vaig poder, com Mae West, de qui acabava de robar aquella cita.

Llavors em vaig tombar i vam marxar junts per Highland Avenue cap als Hollywood Hills, daurats i coronats amb les icòniques lletres gegants de color blanc. El nostre destí era el Hollywood Hotel. En Robinson no ho sabia, però; volia que s’endugués una sorpresa. Volia veure tants cops com fos possible la seva expressió de plaer i aquella manera com se li esbatanaven els ulls sempre que s’enduia una sorpresa.

El fet que ens quedaríem sols en una habitació d’hotel no tenia res a veure amb la meva decisió.

(No rigueu!)

—Vols dir que tenim prou quartos? —va preguntar en Robinson quan va veure que m’acostava al taulell de reserves.

No n’estava segura, però no m’importava.

—La meva esquena no suportaria passar una altra nit al cotxe i no penso acampar amb els penjats sense samarreta que he vist al parc.

(Ja que no li podia dir la veritat, no era prou convincent, aquella excusa?)

—Doncs a mi el paio de la pitó m’ha fet gràcia —va bromejar en Robinson—. Però, ei, que consti que estic a favor de la comoditat… Trucarem al servei d’habitacions?

Però jo vaig brandar el cap.

—Bon intent, però —vaig dir—. Malgastador. Balafiador.

—De vegades tinc la sensació que no parlem el mateix idioma —va fer en Robinson—, però que consti que no he estat jo qui ha decidit llogar una habitació caríssima d’hotel.

Vam pujar amb l’ascensor emmirallat fins a la planta quinze, en silenci. No ens vam mirar als ulls, ni en persona ni a les imatges reflectides. Pot ser que de sobte en Robinson sentís vergonya, com de cop i volta em passava a mi? No podia saber-ho perquè era incapaç de mirar-lo.

Un minut més tard vam obrir una porta i ens vam trobar davant d’una habitació immensa, amb les parets pintades de color crema i una pantalla plana gegant, finestrals de paret sencera, una petita sala amb butaques i un llit que semblava un camp de futbol.

Vaig notar com m’ennuegava. En Robinson i jo havíem dormit en una tenda de campanya diminuta, junts com dues culleres al calaix dels coberts, i aquell llit era tan immens que podríem dormir cadascun al seu cantó i no tocar-nos en tota la nit. Però per alguna raó aquell espai semblava molt més íntim.

Vaig anar a la pica i em vaig netejar el sutge del circuit de curses de la cara. Al mirall hi vaig veure una noia que pràcticament no vaig reconèixer. D’entrada necessitava desesperadament una dutxa. Però, sobretot, tenia un aspecte… silvestre, aquella va ser la paraula que em va venir al cap. Sens dubte, no semblava una bona nena, ni obedient, que eren els adjectius a què estava acostumada.

Vaig clavar els meus ulls als seus ulls blaus i li vaig dirigir un lleuger somriure. «Qui ets? Què vols?», li vaig preguntar, però ella va respondre amb una ganyota estranya.

Quan vaig sortir del bany, en Robinson ja era al llit, tot i que tot just eren les vuit tocades. Duia una samarreta de Bob Dylan de l’any de la picor i feia zàping amb la tele sense volum.





—Axi Moore —va dir, somrient, amb la llum blavosa del televisor que li banyava el rostre, tan atractiu.

—Robinson —vaig fer jo, amb un fil de veu.

—Què vols fer, ara? —va preguntar.

Em va faltar poc per fotre’m a riure. Aquella era la mare de totes les preguntes, no?

Em vaig quedar on era durant un instant, atrapada entre el passadís i el llit, entre la por i el desig. D’una banda volia que en Robinson m’engolís, enfonsar-me en ell. Fer córrer els dits pels seus cabells, notar els seus llavis al meu coll, la seva pell nua sobre la meva.

Però llavors em venia al cap el somni que havia tingut al bosc. Com podia ser que una cosa fos alhora perfecta i aterridora, muntanya i abisme? Què havia de fer?

—Mira! —va exclamar de sobte en Robinson, eufòric—. El gat amb botes!

I així, com si res, la tensió de l’aire va desaparèixer. Tot i que era una pel·lícula per a nens, ens encantava. En Robinson assegurava (crec que seriosament) que era el millor paper que Antonio Banderas havia fet mai.

Així, aquell gat taronja amb botes gegants i accent hispà va dissipar les meves preguntes i els meus dubtes fins a un altre dia. Em vaig ficar sota els llençols, al costat d’en Robinson. Els llençols eren molt blancs i feien olor de lleixiu. Vaig respirar fondo i m’hi vaig acostar molt. I vaig recolzar el cap a la seva espatlla.

En Robinson es va quedar glaçat. I jo també. Em va caure l’ànima als peus i se’m van tancar els ulls, avergonyida. Havia interpretat malament els senyals? Em vaig dir que comptaria fins a cinc i llavors m’apartaria fins a l’altre extrem d’aquell llit tan immens.

Però de sobte vaig notar que en Robinson canviava de posició. Es va tombar cap a mi, es va inclinar i em va fer un petó al front. Sota els llençols, la seva mà va trobar la meva i vam entrellaçar els dits.

En tinc prou, vaig pensar. No necessito res més.

De moment.





13





L’endem à al matí, mentre esmorzàvem, en Robinson em va dir que m’havia de confessar una cosa.

Érem en un Starbucks, menjant-nos uns «sandvitxos artesanals d’esmorzar» escalfats al microones i que, perquè ho sapigueu, d’artesanals no en tenen res. A la taula del costat, un soldat imperial de la Guerra de les Galàxies i un Michael Jackson gens convincent prenien una tassa Venti de cafè abans d’ocupar els seus llocs al passeig de la Fama.

—Dispara —vaig dir jo, i de cop i volta vaig notar un pessigolleig sota les costelles. Ara em demanarà disculpes i dirà que ahir a la nit m’hauria hagut de fer un petó, vaig pensar.

—Vull veure on viu Bruce Willis —va fer en Robinson, mirant-me per sota del seu serrell amb expressió només vagament avergonyida.

Em van venir ganes de clavar un cop de cap a la taula. Per què m’entestava a esperar alguna mena de declaració profunda? De vegades en Robinson m’obligava a preguntar-me si el mascle adolescent humà era una espècie totalment diferent de la femella adolescent humana. (I quan dic diferent vull dir molt menys evolucionada.)

Però aquell viatge era tan seu com meu, i jo volia ser bona amb ell. Així doncs, després d’esmorzar vam agafar una furgoneta turística sense sostre. El guia ens va prometre que la seva ruta ens brindaria una perspectiva «única» de les cases «fastuoses» de les estrelles, i una «mirada secreta» a les seves «envejables» vides.

Vaig pensar que potser em sentiria com una tafanera, però a en Robinson aquesta mena de preocupacions no li treien pas el son.

—Si no vols que els desconeguts et mirin, no et facis famós —va dir.

—En aquest cas, suposo que cancel·laré la meva audició per a American Idol.

Em vaig posar a cantar «I Will Always Love You», una cançó difícil fins i tot per a una bona cantant, i funesta per a algú com jo. En Robinson es va posar a xisclar i es va tapar les orelles.

Havíem comprat bitllets per a la Ruta Deluxe, o sigui que ens ho vam prendre amb calma, baixant de la furgoneta per passejar cada cop que ens venia de gust. Vam endinsar-nos als barris de botigues de Melrose i Rodeo Drive, vam passar per sota de les palmeres de Sunset Strip, vam veure els pous de quitrà de La Brea i vam visitar el Petersen Automotive Museum (on hi ha el Saló de la Fama de Hot Wheels, del qual creia que mai no aconseguiria arrencar en Robinson).

Ja era entrada la tarda quan vam començar a enfilar-nos a les muntanyes.

—Ens estem acostant, Axi —va dir en Robinson, rient—. En Bruce és un bon jan, segur que ens convida a sopar.

—I tant —vaig fer jo en to sarcàstic—. I després anirem a fer les postres a casa de la Jennifer Aniston.

—El sarcasme no fa per tu, BN —va dir en Robinson, que semblava dolgut, però ben aviat el seu somriure irresistible va tornar a brillar—. Segur que la Jen fa una crème brûlée de primera. I segurament també prepara un cafè boníssim, cosa que li agrairé, perquè les postres sofisticades m’agraden amb cafè.

Tot allò ho va dir en un to que va sonar totalment sincer. I sé que pot semblar una estupidesa, però una de les coses que m’encantaven d’en Robinson era que fos capaç de creure en coses en què en realitat no creia. Té sentit? En Robinson sabia què volia que fos veritat, què tenia la sensació que hauria de ser veritat, i durant un temps, a còpia de força de voluntat (o d’humor, o d’una esperança absurda i infantil), feia que fos veritat.

Creure en el poder de creure. A en Robinson allò se li donava millor que a ningú.

—A mà esquerra, una casa que al seu dia va ser propietat d’Arnold Schwarzenegger —va dir el guia, interrompent els meus pensaments sobre en Robinson i, sens dubte, els pensaments d’en Robinson sobre les postres.

En Robinson se’m va acostar i em va dir a cau d’orella la frase més famosa de l’Arnold:

—«Torna ré».

— «Vine amb mi si vols viure» —vaig respondre jo, una cita de Terminator 2.

—Espera, com anava… —va dir, i es va picar el front, intentant fer memòria…

—«Hasta la vista, baby»? —vaig preguntar, amb suficiència.

—Aaah, ho tenia a la punta de la llengua!

En Robinson em va fer pessigolles i jo vaig deixar anar un xisclet.

El guia continuava xerrant, però nosaltres ja no l’escoltàvem. Vam travessar barris d’un verd frondós, admirant els elegants jardins de disseny darrere de tanques de ferro i, al fons, les mansions immenses. A l’ambient flotava una olor de roses… i de diners.

El conductor va afluixar la marxa en un revolt particularment costerut i es va aturar per deixar passar un grup de ciclistes.

Vaig agafar en Robinson de la mà.

—Som-hi —vaig dir.

Ell es va tombar i em va mirar amb cara de no entendre’m.

—Salta, va! —vaig xiuxiuejar, però com que continuava sense captar-ho, vaig decidir prendre la iniciativa. Vaig passar una cama per damunt de la porta de la furgoneta i vaig baixar a la vorera.

Si la resta de viatgers se’n van adonar, ningú no va dir res. Un segon més tard en Robinson va aterrar al meu costat, completament desconcertat. La furgoneta va arrencar i es va allunyar.

—Quin pla brillant se t’ha acudit, si es pot saber, Axi? —va preguntar en Robinson amb les mans als malucs—. No sabem on viu Bruce Willis i segurament som a quinze quilòmetres de l’hotel.

Em vaig limitar a somriure.

—Segueix-me —li vaig dir, i el vaig guiar cap al lloc que havia vist: un cartell d’EN VENDA i, darrere, una tanca oberta.

—Hosti, tuuuuu —va xiuxiuejar en Robinson, que de sobte s’havia tornat a convertir en un pagerol de Klamath Falls—. No pot ser!

Vaig mirar a banda i banda del carrer, però a part d’un jardiner solitari que estava d’esquena, allò estava completament desert. Vam travessar el caminet d’accés i vam vorejar la casa buida fins al jardí posterior. Qui fos que havia viscut en aquella casa d’estil mediterrani (preu estimat de venda: fàcilment entre cinc i deu milions de dòlars) ja no hi era, però la piscina continuava plena d’una aigua blava, pristina, cristal·lina.

El sol es ponia i el cel estava tenyit de color taronja. En Robinson es va tombar cap a mi.

—BN… —va començar a dir.

Però jo vaig allargar els braços amb gest de frustració i em vaig tombar.

—Què més he de fer perquè deixis de veure’m com una bona nena? —vaig preguntar.

Ell no va respondre, però a mi ja se m’havia acudit una idea.

En un sol gest, em vaig despullar fins a quedar-me només en roba interior, vaig deixar la roba apilada i em vaig llançar de cap a la piscina. Vaig nedar fins al fons abans de donar-me una empenta i tornar a sortir enmig d’una cascada de gotes d’aigua.

—Salta si t’hi atreveixes —vaig cridar a en Robinson—. Quinqui!

Va dubtar un instant, però en Robinson era incapaç de no acceptar un repte. Es va treure la samarreta amb un gest que va deixar a la vista el pit ample i pàl·lid, el ventre pla i la V que li formaven els músculs, més avall. Mai abans no li havia vist tants centímetres de pell, i vaig quedar hipnotitzada per la seva suavitat de marfil.

Veient-lo al caire de la piscina, només amb els bòxers, em va venir al cap el David de Miquel Àngel. No perquè en Robinson tingués un cos perfecte com el del David (i que consti que no estava gens malament), sinó perquè tenia aquella combinació de poder i vulnerabilitat que Miquel Àngel havia conferit a la seva escultura. Perquè Miquel Àngel no va mostrar un David triomfant, com havien fet la resta d’escultors que l’havien representat. El seu és el David just abans d’enfrontar-se a Goliat, en el moment que, tot i saber que estava condemnat, decidia igualment anar a la batalla.





Llavors en Robinson es va tapar el nas, i qualsevol semblança amb un heroi renaixentista es va esvair.

—Bombaaa! —va cridar després de saltar—. Redéu, que freda! —va exclamar quan va tornar a sortir a la superfície.

—Vols dir «que estimulant», no? —vaig fer jo, rient—. Revitalitzant.

En Robinson va posar els ulls en blanc.

—Friqui. Perquè friqui de les paraules encara t’ho puc dir, oi?

Llavors va nedar cap a mi, somrient, i em va posar les mans damunt de les espatlles. De sobte vaig estar segura que estava a punt de fer-me un petó. Era molt, molt a prop, tenia els dits sobre la meva pell i no hi havia res (absolutament res) entre nosaltres, només aigua (i un grapat de peces de roba prima i xopa).

Se’m va acostar una mica més i es va aturar. Va obrir la boca com si estigués a punt de dir alguna cosa, però llavors va desaparèixer sota l’aigua. I al cap d’un instant em va aixecar i em va llançar d’esquena cap a la part fonda, mentre jo xisclava, reia i intentava agafar aire.

—Xxxt —va fer ell—, no cridis, que vindrà la poli.

Vam nedar mentre es feia fosc i, entre els arbres, s’anaven encenent llums distants a les cases habitades. Em vaig tombar cap a en Robinson, que feia el mort a la part poc profunda, i em vaig preguntar com seria viure en un d’aquells castells.

Tindria tot el que es pot comprar amb diners, però sabia que això no vol dir tenir tot el que vols. Ni de molt.





14





Aquella nit vam tenir sort. No només vam entrar en una casa d’altri sense que ens passés res, sinó que després algú ens va acompanyar a casa. El jardiner de l’altra banda del carrer ens va veure sortir de la propietat, tremolant com dues fulles, i es va oferir a dur-nos a la ciutat.

—Estáis invadiendo —va dir, somrient—. ¿Verdad?

En Robinson va fer que sí amb el cap.

—Sí —va dir—. Somos traviesos. —Llavors es va tombar cap a mi—. Oi que som entremaliats, BN?

Em vaig arrambar a ell al seient de davant de la camioneta, intentant trobar la seva escalfor a través de la roba xopa.

—Veus? Ja no em pots continuar dient BN —vaig dir en to cansat.

—Potser t’hauré de dir AB —va dir—. Axi, la brètola.

Em pesaven tant les parpelles que se’m tancaven.

—O potser CS. Caixa de sorpreses… —vaig murmurar.

I, sincerament, això és l’últim que recordo. Em devia adormir a la camioneta i en Robinson em devia dur en braços fins a la nostra habitació i em devia ficar al llit que compartíem. Potser em va preparar els coixins i potser fins i tot em va fer un petó. Però si me’l va fer, jo no me’n vaig adonar.

Em vaig despertar al cap d’unes hores i me’l vaig trobar observant-me.

—Abans de marxar hauríem de veure una estrella de cine de debò —va dir—. I no em refereixo a un símbol esquifit i rosat sobre la vorera, ni tampoc a la casa d’una estrella.

Em vaig arraulir sota la flassada.

—I no en tens prou amb encendre la tele? N’hi surten un munt, allà.

—No, n’hem de veure una a la vida real —va insistir en Robinson.

«Però això no és la vida real», va insistir l’antiga Axi Moore. «Això és una aventura de bojos. I per fantàstica que sigui, no pot durar».

Naturalment, tant l’antiga Axi Moore com la nova sabíem que, de vegades, la vida real tampoc no dura gaire.

Vaig treure el cap de sota les flassades i al cap d’un moment m’hi vaig tornar a amagar. En Robinson era a l’altra banda del llit, i de sobte em va arrabassar els llençols. Vaig intentar resistir-m’hi, però no podia competir amb la seva força.

—Has dut un vestit bonic? —va preguntar, arquejant una cella fosca, però jo vaig fer un esbufec burleta.

—Els fugitius no acostumen a endur-se roba de mudar…

—Doncs posa’t el millor que tinguis perquè ens espera la catifa vermella.

Vaig suposar que en Robinson em prenia el pèl, però tot i així vaig sortir del llit i em vaig dutxar en un tres i no res, i llavors em vaig enfundar el vestit creuat del Forever 21 que havia ficat a la maleta per si de cas. Em vaig posar rímel i una mica de pintallavis.

Quan em va veure sortir del bany se li va il·luminar la mirada.

—No estàs gens malament, Axi Moore —va dir. Ell tampoc no ho estava gens: duia una camisa llisa lleugerament arrugada i uns texans nous: semblava acabat de sortir d’un anunci de Levi’s 501.

Em va guiar a través del vestíbul i fins al carrer, on vam agafar un taxi.

—Ara em toca a mi sorprendre’t —va dir. I llavors em va agafar la mà fins que ens vam aturar davant del Hammer Museum.— Tatxan! —va exclamar.

Davant nostre s’estenia una llarga filera de limusines negres. Hi havia una catifa vermella, una munió de gent papallonejant al voltant, i una pancarta immensa on podia llegir-se: GALA D’ANIVERSARI DE L’HOSPITAL INFANTIL DE LOS ANGELES.

En llegir la paraula hospital vaig sentir com si tingués pedres al ventre.

—Què és, això? —vaig preguntar.

—Un acte benèfic —va respondre en Robinson alegrement—. Una festa. Amb un potencial brutal per atraure estrelles, perquè, com pots comprendre, ningú de Hollywood no vol córrer el risc que l’acusin de no ajudar els nens malalts. —Va baixar del taxi i em va oferir la mà.— Va, som-hi.





—Tu sí que ets un nen malalt, Robinson —vaig dir jo—. Malalt del cap, vull dir. Et penses que hi deixen entrar gent qualsevol, en llocs com aquest?

—Però és que tu i jo no som gent qualsevol, per dir-ho amb les teves mateixes i tan poc generoses paraules. Tu i jo som l’Axi i en Robinson, els Bonnie i Clyde aptes per a menors. —Em va fer sortir al sol radiant i va fer un somriure enlluernador dels seus.— Si tu i jo no hi encaixem, aquí, ja m’explicaràs qui hi encaixa.

No vaig poder evitar riure.

—Crec que després de robar una Harley, la nostra pel·lícula mereix com a mínim un missatge d’advertència als pares —vaig dir.

—Totalment d’acord —va respondre en Robinson. Llavors va alçar un dit per indicar-me que m’esperés.— Com diuen a la tele, no canviïn de canal.

Es va atansar a la portera que tenia més a prop, una dona de mitjana edat vestida tota de negre. Vaig veure com una corrua d’homes mudats i dones amb vestits de festa coberts de joies desfilaven a través de les portes. La portera intentava ignorar en Robinson, però jo sabia que no duraria gaire: quan es posava en mode encantador, no hi havia pràcticament ningú que se li resistís.

Efectivament, al cap d’un instant em va fer un gest amb el cap. Mentre m’hi acostava em va dirigir una mirada de… preocupació, o potser fins i tot de compassió. Em vaig estremir. Què caram li devia haver explicat, en Robinson?

—Vosaltres dos, per allà —va xiuxiuejar, assenyalant una entrada lateral.

I així, com si res, érem dins. Hi havia gent famosa pertot arreu. Vaig veure Matt Damon parlant amb Mark Wahlberg al costat d’una falguera, i Tina Fey posant davant d’una munió de paparazzis. Els flaixos de les càmeres esclataven com focs d’artifici i, en qüestió de segons, el que en Robinson pogués haver dit a la portera va deixar de preocupar-me. Estàvem rodejats d’estrelles de debò, xerrant, rient i engolint begudes gratuïtes, com si fossin gent normal.

—Estic veient veritables obres d’art de cirurgia estètica —va assenyalar en Robinson, que, no sé com, havia aconseguit una copa alta de xampany.

—«M’encanta Los Angeles. M’encanta Hollywood. Està ple de gent meravellosa. Són tots de plàstic, però a mi m’encanta el plàstic» —vaig dir jo.

—Perdona?

—Ho va dir Andy Warhol.

En Robinson em va oferir el braç i jo l’hi vaig agafar, com si anéssim al ball de final de curs. Se’m va acostar i vaig notar el seu alè als cabells.





—T’he dit que entraríem o no?

—Sí, i tenies raó —vaig fer jo.

—I això vol dir…?

Va esperar amb un somriure expectant a la comissura dels llavis.

—Que estava equivocada —vaig respondre jo amb un sospir.

Ell va riure i em va acostar encara més a ell.

—L’Axi admet que no és infal·lible —va dir—. Guardaré aquest moment com un tresor, per sempre més.

Li vaig dirigir un somriure, amb la galta contra la seva camisa. Jo també el guardaria per sempre, vaig pensar, tot i que per motius completament diferents. Feia només uns dies érem a Klamath Falls i ara, de sobte, caminàvem sobre una catifa vermella. Què no aconseguiríem, si estàvem junts?





15





L’èxit de qualsevol equip o societat és limitat, cosa que vam descobrir aquell mateix vespre, quan en Robinson va decidir que volia ensenyar-me a conduir.

—Però, Robinson —vaig protestar jo—, no puc aprendre a conduir en un cotxe robat.

Ell va arronsar les espatlles.

—És un cotxe com qualsevol altre, té l’accelerador a la dreta i el fre a l’esquerra. Cinc marxes endavant i una enrere.

Sempre tan ple de confiança. Però potser era així perquè tenia facilitat per a tot: sabia fer el pont a una Harley, podia entabanar qualsevol mostrant-se encantador i tocar qualsevol instrument que li posessin a les mans. Tenia un percentatge de tirs lliures brutal i sabia trobar el nord fos on fos.

Jo, en canvi, no estava tan segura de mi mateixa. De res, de fet.

—No sé si ho veig gaire clar —vaig dir amb un fil de veu.

En Robinson es va reclinar al seient de l’acompanyant i va fer veure que tancava els ulls.

—Jo ho veig clar per a tots dos, tranquil·la. Ha arribat el moment de relaxar-me i deixar que em passegis.

Vaig agafar el volant amb força. Tu pots, Axi, em vaig dir. Que has jugat al Grand Prix Legends! Però llavors atacava l’altra veu: Sí, i ho feies fatal. Te la foties cada vegada que arrencaves.

—A punt? —va preguntar en Robinson.

Jo vaig fer que sí amb el cap, tot i que no era veritat. En Robinson es va haver d’inclinar per arrencar el cotxe, perquè jo no sabia ni per on agafar el tornavís.

—Molt bé. Comprova els miralls, assegura’t que no ve ningú. A continuació pitja el fre i posa la marxa.

Sonava facilíssim, parlava com si no estigués darrere del volant d’una màquina de dues tones.





I ho devia dir en veu alta, perquè en Robinson va respondre:

—Dona, ets una mica exagerada. Som en un aparcament buit, Axi. Què et pots carregar?

—No ho sé —vaig dir en to greu—. Ja ho veurem.

Durant un segon vaig pensar en la classe de física, la que m’havia saltat per trobar-me amb en Robinson al taulell brut de l’Ernie’s. «Un cos en repòs tendeix a mantenir-se en repòs fins que alguna força externa actua sobre ell». És la primera llei de la física de Newton. En altres paraules, no passaria res… fins que no pitgés l’accelerador.

Però vaig respirar fondo i, no sé ni com, vaig aconseguir posar la marxa. En constatar que el cotxe no esclatava, em vaig obligar a pitjar lleument l’accelerador. El cotxe va començar a avançar. Lentament. A batzegades. Però es movia.

—Ostres, ostres, ostres, estic conduint! —vaig dir.

En Robinson va fer un somriure d’orella a orella.

—I el premi a l’afirmació òbvia és per a… Alexandra Moore!

—Calla —vaig rondinar, i en Robinson va riure.

—Ho sento, no me n’he sabut estar. Normalment els teus comentaris són molt més subtils.

—T’odio —vaig respondre, però també reia.

Anava a trenta-cinc per hora però tenia la sensació de volar. I cada cop ens acostàvem més al final de l’aparcament.

—Què faig, ara?

—Què tal si intentes girar? —va suggerir en Robinson—. Per no acabar de pet al mig del trànsit, dic.

Vaig clavar el fre i em vaig tombar cap a ell. D’acord, havia estat conduint durant trenta segons sense incidents, però la situació encara no em resultava graciosa.

—Això em costa molt, saps? —vaig cridar.

En Robinson es va inclinar cap a mi i em va posar una mà sobre l’espatlla. Era… relaxant.

—Axi —va dir en veu baixa—, de debò que et costa? Pensa’t la resposta abans de respondre.

Vaig arrugar el front. Feia por, sí. I estava fora del meu element. Però em costava? Bé, en realitat no gaire. Tal com havia dit en Robinson, era fàcil: accelerador a la dreta, fre a l’esquerra, cinc marxes cap endavant i una enrere.

L’únic que havia de fer era avançar.

Va ser quasi com si en Robinson s’adonés que la por abandonava el meu cos.

—Veus? —va fer—. Ja ho has entès. Tot anirà bé.

I d’entrada tot va anar bé. Vaig passar quasi una hora fent tombs per l’aparcament. En Robinson, la màquina de karaoke humana, cantava cançons de carretera: «On the Road Again», «I Get Around» i «Mustang Sally». Vaig practicar els girs, l’acceleració i fins i tot l’aparcament en paral·lel.

—Crec que ja estàs preparada per sortir al carrer —va dir finalment en Robinson.

—Crec que estic preparada perquè deixis de cantar.

—Tracte fet.

Així doncs, a la sortida de l’aparcament, vaig mirar a banda i banda i em vaig incorporar al trànsit.

—Gas a fons, Axi! —va exclamar en Robinson.





Jo sentia vertigen, flipava i, alhora, estava acollonida. Conduïa un cotxe a la fantàstica ciutat de Los Angeles, amb el noi que segurament era l’amor de la meva vida assegut al meu costat.

—Uf, acabes de tallar el cotxe del darrere —va dir en Robinson.

—De debò?

—Quan condueixis, pensa que el carrer no és teu, però el cotxe sí.

—Doncs té gràcia —vaig dir jo, comprovant els miralls i accelerant—, perquè ni és meu ni tampoc és teu.

—Si puc sortir d’aquesta autopista a L.A. / sense que em matin ni em pesquin —va cantar en Robinson. Crec que era una vella cançó country. Però no havíem quedat que deixaria de cantar?

—Això no és cap autopista —vaig puntualitzar.

I vam tenir sort que no ho fos, perquè si no el que va passar a continuació hauria estat molt més greu.

Una altra manera d’explicar la primera llei de Newton és amb les paraules següents: «Un cos en moviment es manté en moviment fins que alguna força externa actua sobre ell».

En el nostre cas, la força externa va ser un parquímetre.

Encara no sé com va anar. Tot anava bé i de sobte em vaig trobar que em rajava sang del nas.





16





Marejada i francament atordida, vaig mirar per la finestreta i em vaig eixugar la cara amb una samarreta, mentre en Robinson conduïa a tota velocitat per l’autopista número 10. Ell mateix m’havia passat la samarreta quan s’havia assegut darrere el volant. Havíem hagut de marxar precipitadament del lloc dels fets perquè hi havia testimonis.

—Estàs bé, oi? —va preguntar.

—Crec que sí —vaig dir amb un fil de veu. No era el nas, el que em preocupava, sinó haver fet xocar un cotxe robat.

—No pateixis —em va tranquil·litzar en Robinson—. La policia de Los Angeles té coses més importants a fer.

Però ell també semblava trasbalsat, com si en realitat no tingués ni idea de què parlava. I no parava de mirar pel retrovisor, segurament a l’espera d’entreveure sirenes lluminoses darrere nostre en qualsevol moment.

—Em sap greu —vaig xiuxiuejar, però crec que no em va sentir.

Els seus ulls anaven de la carretera al mirall alternativament.

—Mira, Axi, per dir-ho amb les paraules immortals de Dale Earnhardt, pare, «de vegades guanyes, de vegades perds, i de vegades te la fots» —va dir—. No hi ha cap camí que no tingui una pedra, ja ho saps. Qui no s’arrisca no pisca! No es pot fer una truita sense trencar uns quants ous. I qui voldria viure en un món sense truites? A més a més, pensa en els pollastres… Vull dir que estic segur que els semblaria de conya, fantàstic, que…

—Robinson, què t’empatolles?

—Com? —va preguntar ell, tombant-se.

Em vaig apartar la samarreta de la boca i vaig notar un rajolinet de sang que em regalimava llavi avall. Era salada.

—No saps ni què dius —vaig fer—. Estàs acollonit?

Va obrir molt els ulls.

—Qui, jo? I ara! No estic acollonit. Què dius? Jo no m’acolloneixo mai.

—A fe que el senyor protesta massa —vaig dir. De sobte, el mareig havia empitjorat. En Robinson sempre es mostrava tan impassible que veure’l perdent els papers no ajudava a millorar la situació.

—Eh? —va preguntar.

—És una cita de Hamlet, lleugerament modificada —vaig respondre dèbilment. Em vaig adonar que estava picant de peus a terra, com si intentés fugir corrents dins el cotxe mateix.

—Això que parles quin idioma és? —va preguntar en Robinson.

Vaig tancar els punys amb força. Em trobava davant del meu primer moment de dubte. Un dubte profund, intens, d’aquell que fa que et preguntis: què coi estem fent? Era possible que aquell viatge fos la pitjor idea que se m’hagués acudit mai?

Suposo que allò també ho devia dir en veu alta, perquè en Robinson es va tranquil·litzar a l’instant. Va respirar fondo, lentament, i em va posar una mà sobre el genoll.

—Hem viscut una petita aventura i ha arribat el moment de girar full —va dir en un to d’allò més calmat—. Axi, aquest viatge és una idea genial. Brillant.

—Segur? —vaig preguntar—. No ens pescaran?





—No —va assegurar en Robinson, que de sobte semblava absolutament convençut—. No ens passarà res. Bé, se’ns ha fos un far i tu tens la barbeta ensangonada. L’efecte és una mica estrany, com si fossis una vampiressa o alguna cosa semblant. Però no, ara de debò: tot va bé. Tot va millor que bé. Som invencibles. Quina és la pròxima parada?

Costava creure que hagués canviat d’actitud de manera tan sobtada, però si en Robinson havia recuperat l’aplom, jo també ho intentaria. Perquè, si no hi confiava, què feia travessant el país amb ell?

—Doncs… ara toca Las Vegas —vaig dir.

Sí, ens estàvem ficant en un merder, n’era conscient. Però potser encara ens en sortiríem.

En Robinson va clavar un cop al volant.

—Las Vegas, ves que venim!

Vaig percebre la felicitat que transmetia la seva veu. En part hauria volgut sacsejar-lo per les espatlles, dir-li que toqués de peus a terra, però en el fons m’encantava que sempre fos tan optimista. Quantes vegades havia quedat atrapada al pou de la desesperació més profunda i en Robinson m’havia ajudat a sortir-ne i a veure la llum de nou? Més de les que era capaç de recordar.

—Tot és culpa teva. Ho saps, oi? —vaig dir, eixugant-me el nas i la barbeta.

Ell va deixar anar un esbufec.

—No he estat pas jo qui ha esclafat el cotxe.

—Però has insistit a ensenyar-me a conduir.

—És una habilitat fonamental. No podré ser el teu xofer eternament.

Es va tombar i em va somriure. I potser va ser una il·lusió òptica, però em va semblar detectar una lluïssor malenconiosa al seu somriure.

—Sí que podràs —vaig dir jo en veu baixa, però en Robinson no va respondre.





17





Vam conduir tota la nit. Les siluetes negres de les muntanyes de Los Angeles van deixar pas a una immensitat buida i, al cap d’unes hores, una claror que s’intensificava per moments va tenyir el cel de color carabassa. De cop i volta, l’autopista va començar a descendir i un mar de llumetes resplendents va aparèixer als nostres peus.

—Oooh, Las Vegas no és un bon lloc per a un pobre nano com jo —va cantar en Robinson, i es va tombar cap a mi—. És de Gram Parsons. Vas sentir el disc que et vaig passar?

Jo em vaig enfonsar al seient i vaig brandar el cap amb un gest mínim. En Robinson va riure.

—Tant se val. Te’l puc cantar sencer.

—I segurament no et faràs pregar —vaig dir jo.

Taral·lejant, va conduir el cotxe fins a l’Strip, que estava il·luminat com si fos Nadal, però un milió de vegades més exagerat. Al carrer hi havia tanta lluminària que semblava de dia, tot i que en realitat amb prou feines passava de mitjanit. Vam deixar enrere els cartells del Belaggio, el Bally’s i l’MGM Grand, uns casinos que coneixia per Ocean’s Eleven, situats en un paisatge que havia vist a Por i fàstic a Las Vegas.

—Bé, hem d’apostar, oi? —va preguntar en Robinson.

Vaig fer que sí amb el cap, en un rampell sobtat de determinació.

—Crec que és obligat, sí.

Em vaig netejar als lavabos d’un 7-Eleven mentre en Robinson es menjava el seu enèsim Slim Jim. Llavors ens vam dirigir cap al Luxor, bàsicament perquè tenia forma de piràmide. Fins i tot hi havia una esfinx gegantina a l’exterior, un detall que em va semblar irresistible de tan absurd com era.

Tot just entrar-hi, vaig tenir la impressió que ens havíem endinsat en un altre món. El so metàl·lic de les màquines escurabutxaques, l’olor d’aire condicionat i suor, els llums estroboscòpics sobre les cabines on hi havia els vigilants… Tot plegat se’m presentava com una autèntica sobredosi sensorial.

En Robinson em va passar el braç per l’espatlla.

—Vols que ens fem d’or? —va preguntar.

—Sí, tenim vint dòlars per rebentar-nos-els.

—Aquest és el nostre pressupost? Bé, dóna per a dues partides de blackjack amb una aposta de deu dòlars. Això assumint que no guanyem —va afegir, somrient—. Però guanyarem.

—Vint dòlars ens duraran més a les màquines escurabutxaques —vaig dir jo. En aquell moment, asseure’m en una taula envoltada de desconeguts mentre intentava decidir si volia que el crupier em donés una altra carta era més del que podia suportar.

En Robinson va dirigir una mirada anhelant a la taula de blackjack. Segurament devia pensar que podia trucar la baralla perquè li sortissin les cartes que volia. Però jo no era així. Potser ja no era una BN, però les apostes mai no m’havien fet gaire gràcia. A més a més, els diners que estaven en joc eren els que jo m’havia guanyat fent de cangur d’una colla de mocosos de campionat amb qui me les havia tingut en diverses ocasions.

Segurament per això no em va saber gaire greu quan aquell paio fornit amb armilla negra se’ns va acostar mentre ens dirigíem cap a les escurabutxaques i ens va demanar el carnet.

—Veuràs, és que… —va començar a dir en Robinson, però l’home el va tallar en sec.

—T’ho pots estalviar. Si tens carnet, pots jugar. Si no, bon vent.

—Tant se val —vaig dir a en Robinson—. Vés i juga una partida de cartes. Jo m’esperaré fora.

Però ell va fer que no amb el cap.

—Ni parlar-ne, Axi. Aquesta aventura és cosa de tots dos.

Aquella frase em va agradar molt.

—D’acord. Què vols que fem, doncs?

En Robinson va deixar anar un badall de tal magnitud que vaig optar per no esperar la resposta.

—Va, busquem un lloc on dormir —vaig dir.

Vam aparcar al costat d’un establiment que es deia Treasures i que en un primer moment em va semblar una botiga de records.

—Com és que obren fins tan tard? Qui esperen que els compri un globus de neu a les dues de la matinada?

En Robinson va riure, però em vaig adonar que es reia de mi i no pas amb mi.

—És un club de striptease, capsigrany. Això és Sodoma i Gomorra, recordes?

Estava massa cansada per ofendre’m. Em vaig instal·lar al seient del darrere i em vaig cobrir amb la dessuadora. En Robinson va esmunyir la mà pel costat del seient davanter i jo l’hi vaig agafar. Tornaríem a passar la nit al cotxe, separats per un metre d’aire i un pam d’escuma. Per què no m’havia decidit a prendre la iniciativa a l’hotel?





—Explica’m un conte abans de dormir —va dir en Robinson.

—Per què no em cantes tu una cançó de bressol? —vaig preguntar jo.

—Juguem-nos-ho a cara o creu —va dir.

M’hi vaig avenir i vaig guanyar. Així doncs, em vaig adormir mentre en Robinson cantava, repicant els dits sobre el tauler de comandament per portar el ritme.



Hi havia una noia que es deia Axi

i que un dia va decidir fugir,

però en lloc d’agafar un taxi

va voler aprendre a conduir.

Es va esclafar i es va fer sang al nas,

i si us semblo vanitós demano perdó,

però qui la va treure de l’impàs

va ser un quinqui encantador.



Ben mirat, era una cançó força bona.

Em van despertar unes sorolloses rialles a les quatre de la matinada. Un grapat de ballarines sortien del local després del torn de nit.

Una va passar a prop del cotxe i em va veure al seient del darrere.

—Ei, noia —va dir, inclinant-se tant cap a mi que vaig notar l’olor de perfum i de suor que feia—. Aquí no hi podeu dormir. Vindrà la grua i s’endurà el cotxe amb vosaltres a dins.

En Robinson es va incorporar i es va fregar els ulls.

—Com?

—Heu de tornar a casa —va fer una altra, mastegant xiclet—. Ho dic de debò.

En Robinson va treure el cap per la finestreta i els va somriure com si fossin unes amigues que no veia des de feia molt de temps.

—És un gran consell —va dir—, i us l’agraïm de tot cor. Però per desgràcia ara mateix ens resulta impossible.

Les dones van esclafir a riure i una va clavar un cop de maluc a l’altra.

—Ai, que bufons que són. Semblen un parell de gatets! Per què no te’ls emportes a casa, Chrissy?

La Chrissy, que era la rossa, ens va repassar a tots dos de dalt a baix, però es va entretenir molta més estona amb en Robinson.

—El meu cotxe és aquell Chevy blanc d’allà —va dir finalment—. Seguiu-me.





18





No cal dir que jo no la volia seguir. I si la Chrissy es dedicava a assassinar gent amb una destral?

Però en Robinson em va assegurar que, d’una banda, les possibilitats que això passés eren summament limitades i que, de l’altra, preferia que ens matessin amb una destral abans d’haver de passar una altra nit amb el fre de mà clavat a les costelles. Així doncs, vam seguir la Chrissy cap al vell Strip de Las Vegas (un lloc que de vegades rep el nom d’El barranc del glamur) i vam entrar en un modest complex d’apartaments.

—Tot teu —em va dir, assenyalant un sofà vermell mig enfonsat que hi havia al centre d’un menjador rònec. La llum de neó d’un cartell exterior es reflectia a les parets nues.— Tu dorm aquí, i el teu xicot pot instal·lar-se al terra de l’habitació dels nens. Té moqueta.

—No és el meu xicot —vaig contestar, per inèrcia. Em vaig adonar que en Robinson es preparava per deixar anar la seva rèplica habitual («Em va demanar per sortir però li vaig dir que no»), o sigui que em vaig afanyar a afegir:— No és el meu tipus.

La Chrissy va arquejar una cella. Les tenia fines, repassades amb llapis.

—Ah, no? Doncs jo crec que és el tipus de qualsevol…

En Robinson, que semblava rendit, es va fer un petó al bíceps amb gest teatral. Era un babau encantador. I naturalment que era el meu tipus.

—Ruc —vaig dir jo.

—Friqui —va respondre ell.

La Chrissy va riure.

—Realment sou una monada. Si no esteu junts és que teniu un problema.

Llavors va passar una pila de flassades a en Robinson i el va empènyer cap a la porta d’un dels dormitoris.





—El marrec de l’esquerra ronca —va afegir—. Quedes avisat.

La noia em va dirigir un darrer somriure cansat i vagament maternal abans de desaparèixer al seu dormitori. Em vaig estirar al sofà i vaig pensar en el que acabava de dir: que si en Robinson i jo no estàvem junts era que teníem un problema.

Hi estava d’acord. En realitat en teníem molts, de problemes, però quin era el motiu que ens mantenia separats?

Hi vaig donar tantes voltes que em va resultar impossible agafar el son. Quan ja estava a punt de fer-se de dia, em vaig acostar de puntetes a l’habitació on dormia ell. Estava estirat de costat, amb la mà sota la galta. El vaig observar durant una bona estona, comptant les seves alenades lentes i imaginant que sentia els forts batecs del seu cor.

Em semblava ridícul fins i tot a mi, però no suportava no ser a prop seu, especialment perquè m’havia acostumat a passar totes les nits amb ell des que havíem emprès aquell viatge absurd i genial a parts iguals. Em feia sentir una felicitat que no havia tornat a experimentar des que era nena i la meva família es mantenia unida. I també em feia notar… una mena de febre que no havia experimentat mai.

Com podia tornar a ser jo mateixa i viure sense ell, sabent que podia sentir allò?

Sense ni adonar-me’n, em vaig esmunyir a l’habitació i em vaig estirar al seu costat, compassant la meva respiració amb la seva. Tant si ens desitjàvem de la mateixa manera com si no, estàvem junts en aquella aventura, tal com ell mateix havia dit. Mai no se m’hauria acudit que junts pogués ser una paraula tan complicada.





19





Em vaig despertar panteixant. Alguna cosa em pesava sobre el pit, m’esclafava el cor i em comprimia l’aire dels pulmons. O sigui que la mort és això, vaig pensar.

I immediatament: Oh, no, encara no he fet cap petó a en Robinson. Excepte aquella vegada, fa segles, quan m’havia pres una cervesa. Però aquell ni tan sols compta…

Vaig intentar apartar les flassades, amb els pulmons encesos. Els meus dits desesperats van topar amb alguna cosa dura, rodona: un genoll petit, ossut.

Es va sentir un crit i una rialla aguda. De sobte, el pes em va desaparèixer del damunt. Em vaig incorporar parpellejant, atordida. A terra hi havia un nen que em mirava amb uns ulls enormes de color verd.

—Em dic Mason Drew Boseman —va dir, descarat—. I tinc quatre anys.

—Doncs deus pesar ben bé vint-i-cinc quilos —vaig fer jo, fregant-me l’estèrnum, on el marrec havia estat assegut fins feia un moment.

Llavors va entrar una nena, abraçada a un conillet de peluix.

—I aquesta és la Lila —va afegir en Mason—. Té dos anys i encara no sap fer servir l’orinal.

—Jo em dic… Bonnie —vaig fer, un cop vaig haver recuperat l’alè—. M’alegro de coneixe-us.

Amb un rampell de vergonya, en Mason va acotar el cap, com si no hagués estat a punt d’asfixiar-me tot just feia uns segons. La Lila se’m va quedar mirant, es va ficar el polze a la boca i va començar a fer la pipa.

—Potser és hora que em llevi —vaig dir, intentant desfer-me d’aquella flassada neta però esparracada. Els nens no em treien els ulls del damunt.

Em vaig dirigir cap a la cuina, rastrejant l’olor de cafè.

—Bon d… —vaig començar a dir.

Però llavors em vaig aturar en sec. Perquè la Chrissy, que anava descalça i només duia una camisa de dormir sedosa, tenia en Robinson arrambat contra el marbre i li estava fent un petó.

I, francament, semblava com si ell s’hi posés bé.

Vaig girar cua i em vaig quedar al passadís, tremolant. Era cert, el que acabava de veure? O podia ser que encara estigués dormint? En Mason em va dirigir una mirada inquisitiva.

Vaig comptar fins a vint i vaig estossegar, com si acabés d’enfilar el passadís que conduïa a la cuina. Vaig sentir moviment de passos i el xerric de les potes d’una cadira sobre el linòleum.





Aquest cop, quan vaig treure el cap per la porta, en Robinson seia a taula, llegint el diari com si fos l’home de la casa.

—Bon dia, preciosa —va dir, i em va acostar una tassa de cafè fumejant. Anava sense afaitar i tenia una taca de brutícia a la galta.

—M’ha canviat l’oli del cotxe, t’ho pots creure? —va preguntar la Chrissy amb les galtes enceses.

—No m’ho he de prendre com una metàfora, oi? —vaig preguntar, mirant en Robinson fixament, però ell va fer l’orni.

—M’he llevat d’hora i he pensat que aprofitaria per fer un favor a una amiga.

Típic d’en Robinson: mai no deixava passar l’oportunitat d’ajudar algú. I, segons semblava, tampoc no deixava passar l’oportunitat de petonejar algú, sempre que la persona en qüestió no fos jo.

La Chrissy s’havia assegut sobre el marbre de la cuina i es mirava en Robinson com si estigués a punt de demanar-li si volia mudar-se a aquell pis. Per molt que tingués dos fills, no semblava gaire més gran que nosaltres.

En Mason em va estirar la cama.

—Saps que els esquirols morts se’t poden menjar? Tenen les dents molt afilades. Els esquirols morts molen molt. Els dinosaures també, i en Batman, però l’Spiderman és millor perquè el va mossegar una aranya. —En Mason va començar a fer saltirons, i va anar de ben poc que no m’aixafés el peu.— En Superman pot anar per l’espai perquè vola, però l’Spiderman no, perquè necessita una teranyina i a l’espai no pot perquè allà dalt no hi ha edificis.

Els seus saltirons aviat es van convertir en uns salts esbojarrats, i la Chrissy va riure.

—Us juro que no li dono cafè…

—És molt maco —vaig fer jo, serrant les dents.

—No sóc maco, però tinc més gana que un mico —va fer en Mason.

Vaig fer una passa endavant.

—Em deixes preparar l’esmorzar? —vaig preguntar a la Chrissy—. Així descanses.

Ella em va dirigir una mirada de sorpresa.

—Ah… d’acord.

—Ens has acollit a casa teva, és el mínim que podem fer.

La veritat, però, era que no sabia on ficar les mans, i estava convençuda que cuinar em calmaria una mica. Així doncs, vaig fer ous remenats per a tothom, amb formatge cheddar i trossets de ceba tendra que la Chrissy guardava en un cossi a l’ampit de la finestra. Vaig tenir l’impuls de servir els ous de la Chrissy crus, o d’afegir-hi trossets de closca, però em vaig haver de recordar que en realitat ella no havia fet res mal fet: jo li havia dit que en Robinson no era el meu xicot, o sigui que, fins on ella sabia, estava disponible.

Però que consti que no la perdonava del tot.

—Ostres, això de dur-vos a casa ha estat una bona jugada —va dir la Chrissy amb la boca plena de menjar—. És el millor esmorzar que he tastat en segles.

—Els ous remenats són la meva especialitat —vaig dir—. Ja veus que no sóc una gurmet.

—No és cert —va fer en Robinson, assenyalant-me amb la forquilla—. Pot cuinar qualsevol cosa. Aquesta un dia es casarà amb algú i el farà molt feliç.

—No et passis —el vaig avisar jo.

—Era un compliment —va insistir en Robinson.

—Doncs a mi no m’ho ha semblat —vaig dir.

—Us baralleu com si fóssiu germans —va dir la Chrissy, rient, però aviat va tornar a posar-se seriosa—. Ja ho saben, els vostres pares, que sou aquí?

Jo vaig apartar la mirada.

—Ens acollim al dret a no respondre.

—Estem de vacances —va afegir en Robinson.

La Chrissy va sospirar i es va reclinar a la cadira plegable.

—D’acord —va dir—, no em ficaré on no em demanen. Tothom té dret a guardar-se els secrets. Però us donaré un consell: marxeu de Las Vegas. M’heu sentit? Perquè quan aquesta ciutat t’atrapa, ja no en pots fugir mai més.

Es va tombar cap a la finestra, la que donava al cementiri de neó on van a morir els cartells antics. Alguna cosa em deia que la Chrissy parlava amb coneixement de causa.





Vaig mirar en Robinson, que s’estava posant sucre al cafè. Ell mai no quedaria atrapat enlloc, encara que ho volgués. Hi havia un motiu innegable, però aquell era un dels nostres secrets.





20





—No en vull parlar.

Això és el que va respondre en Robinson quan li vaig preguntar què feia palpant-li les amígdales amb la llengua a una stripper de Las Vegas a les nou del matí. (Com si el que em molestava fos l’hora.)

—Doncs jo sí que en vull parlar —vaig replicar.

Me l’havia endut juntament amb les nostres escasses pertinences tan bon punt havíem acabat d’esmorzar, per evitar que la Chrissy tingués ocasió de proposar-nos que ens quedéssim.

En Robinson se’m va quedar mirant un moment amb expressió impenetrable i llavors va girar cua i es va allunyar, serpentejant entre els cotxes aparcats a prop del Museu del Neó, fent que no amb el cap i xerrant sol, o això semblava.

Em vaig sentir molt impotent. M’estava tornant boja? M’havia imaginat la tensió romàntica que hi havia entre nosaltres? I si en Robinson mai no havia volgut que fóssim res més que amics? Si al final resultava això, era una llàstima que la Chrissy no fos l’assassina de la destral, perquè m’esperava una llarga i dolorosa mort per humiliació.

Em vaig eixugar una gota de suor dels llavis. Eren les deu del matí i ja feia calor. Em vaig asseure a la punta d’una bota metàl·lica gegant, que un bon dia havia format part del cartell del Silver Slipper Saloon.

Las Vegas em treia de polleguera.

—Es pot saber què fas? —li vaig preguntar finalment.

Ell no va respondre. Continuava caminant d’una banda a l’altra sense parar. Jo no tenia intenció de seguir-lo carrer amunt i avall, o sigui que em vaig dedicar a estudiar els cartells apagats. En un hi deia CAPELLA PER A NOCES i al costat n’hi havia un altre on posava PECAT. Vaig pensar en tota la gent que anava a Las Vegas a trobar l’amor i els diners, i en el minúscul percentatge que devia aconseguir una cosa o l’altra.

En Robinson va aparèixer al meu costat. Finalment es va posar a parlar, però res del que deia no m’interessava. No pensava escoltar-lo fins que no m’expliqués allò del petó a la cuina. Mentrestant, jo continuaria repassant els cartells: GRANET D’OR, CASINO JOE LONGHORN…

En Robinson em va agafar el braç i em va obligar a tombar-me cap a ell.

—L’únic problema dels Boxster és que devoren els pneumàtics. Sobretot si fots gas a fons. Però com que la idea no és quedar-nos-el per sempre…

Vaig estudiar la pintura repelada de la sabata on m’havia assegut.

—No sé de què em parles.

En Robinson va sospirar, exasperat.

—Parlo d’un Porsche, Axi, perquè n’agafarem un —va dir, assenyalant una figura negra cent metres més enllà—. És un model antic, o sigui que no tindrà sistema de seguiment. Costa molt robar cotxes que envien dades de localització a la policia de Las Vegas, saps?

Finalment el vaig mirar.

—Ja en tenim un, de cotxe.

—N’estic fart —va replicar en Robinson—. En necessitem un de millor —va afegir, i va clavar una puntada a la bota.

—No vull robar un altre cotxe —vaig protestar.

—Tranquil·la, estimada Axímoron, que no n’hauràs de robar cap —va dir—. Ho faré jo.

Em va mostrar un somriure radiant i va marxar. Jo vaig tancar els punys amb força i vaig mirar el cel blanc, desert. En Robinson s’havia begut l’enteniment. Primer li fa un petó a una altra noia i després em diu «estimada»? De què va?

Vaig sentir un xerric de pneumàtics i en Robinson es va aturar davant meu.

—Puja.

Si no ho feia, marxaria sense mi? Sincerament, el veia ben capaç. En moments com aquell, en Robinson semblava el mala peça que el meu pare havia considerat sempre.

Tot just vaig haver-me cordat el cinturó, en Robinson va arrencar i va començar a accelerar. Al cap de no res ja anàvem a cent deu.

—Quan he dit fotre gas a fons em referia a això —va dir en to calmat—. Per si t’ho preguntaves.

Jo tenia la vista clavada a la finestreta. Em negava a mirar-lo.

—No, no m’ho preguntava —vaig dir.

Estàvem sortint de la ciutat, deixant enrere la lluminària i les promeses trencades de Las Vegas. A tota velocitat.

—No corris tant —li vaig dir, però ell es va limitar a riure.





—La velocitat no ha matat mai ningú! El problema és quan t’atures de cop.

Vaig creuar els braços.

—Sí, això si abans no tens un miler de problemes més —vaig esbufegar.

Però ara era en Robinson qui havia decidit ignorar-me a mi, i aviat es va posar a xiular el «Born to Run» de Bruce Springsteen. En acabat, va tornar a començar una vegada i una altra, sense parar, fins que vaig estar a punt de pregar-li que afluixés una mica.

Però just llavors va aparèixer una sirena lluminosa darrere nostre i m’ho vaig poder estalviar.





21





«Els objectes reflectits al retrovisor són més a prop del que sembla». Això és el que diria el mirall exterior d’un cotxe, però jo sóc aquí per explicar-vos que quan l’objecte en qüestió és un cotxe de policia, segur que es troba més a prop del que voldries.

—Robinson —vaig xiuxiuejar, presa del pànic.

—Potser no ens persegueix a nosaltres —va dir—. Només anava… mmm… trenta-cinc quilòmetres per sobre del límit de velocitat. Aquí el delicte és conduir massa a poc a poc. Això és Las Vegas! Tot és legal excepte cenyir-te a la llei!

El seu to de veu em deia que ni ell mateix no es creia les seves paraules, si bé pretenia que jo m’ho empassés: no volia que tingués por. Des que ens coneixíem, ell no n’havia tingut mai.

—Aparqui a la cuneta dreta.

La veu, amplificada i rogallosa, sortia d’un altaveu instal·lat al lateral del cotxe patrulla.

En Robinson va donar un cop d’ull al comptaquilòmetres, com si comprovés quina era la velocitat màxima que el vehicle podia agafar. Com si s’estigués plantejant si podia deixar enrere la poli.

—Ni se t’acudeixi —el vaig advertir jo—. Fes el que et diu.

—I tu et fas dir Bonnie? —em va reprotxar ell.

—Per l’amor de déu, que això és la vida real, no una pel·li. Atura’t ara mateix!

Ja estava a punt de clavar una estrebada al volant quan en Robinson va reduir la marxa, va posar l’intermitent dret, educat en extrem, i va aturar el cotxe a la cuneta dreta.

—Veus? Sé obeir instruccions —va dir en Robinson, com si no passés res.

Però ja no importava. Em vaig cobrir la cara amb les mans. Ens havien enxampat. Ja veia els titulars, l’advocat d’ofici, la detestable granota taronja que em farien dur. Era prou gran perquè em jutgessin com una adulta?

—Tot anirà bé —va dir en Robinson en veu baixa.

Mentider, vaig pensar.

L’agent de policia es va apropar a la finestreta d’en Robinson. Des del meu seient només li veia el cinturó i la panxa rodanxona, prominent, que sobreeixia per damunt.

—El permís de conduir i els papers del cotxe —va dir.

Ni tan sols un trist sisplau.

—Passa res, agent? —va fer en Robinson.

El policia va allargar la mà.

—El permís de conduir i els papers del cotxe —va repetir.

En Robinson va esbossar un somriure enigmàtic.

—Crec que anava a la velocitat del trànsit… potser una mica massa de pressa…

—El permís de conduir i els papers del cotxe.

En Robinson es va tombar cap a mi, amb els ulls molt oberts.

—Sembla que tenim un vocabulari una mica limitat —va xiuxiuejar.

Em vaig adonar, horroritzada, que se m’estava a punt d’escapar el riure, de manera que em vaig tapar la boca mentre en Robinson feia veure que buscava a la guantera.

—Ha de ser per aquí —va dir.

El poli va començar a donar copets d’impaciència a la capota del cotxe. Llavors es va inclinar i ens va mirar fixament. Tenia uns ulls petits i malèvols, i la boca torta, amb expressió de pocs amics.

—No hi ha gaires nanos que tinguin un cotxe així —va dir—. I el més normal seria que els seus pares els ensenyessin a conduir. Però ben mirat, els nanos rics i consentits no solen fer cas dels pares, oi que no?

Era la primera vegada que em prenien per rica.

—M’agradava més quan no parlava —vaig xiuxiuejar a en Robinson, que va treure els papers del cotxe.

L’agent els va inspeccionar i va dir:

—I el carnet.

—Senyor, tot això no cal —va dir en Robinson—. Si corria més del compte, demano disculpes. Deixi’ns marxar amb un avís i li prometo que no ho tornaré a fer.

El poli va deixar anar una riallada afònica.

—Et deus pensar que és la primera vegada que m’ho diuen, això. Cada segon neix un babau, però jo no en sóc cap. —El paio va mirar filosòficament carretera enllà i es va tornar a tombar cap a nosaltres.— El problema dels nens de casa bona —va dir, aclucant els seus ulls freds— és que si els seus pares no els ensenyen res, se n’ha d’encarregar la llei. I a la llei li encanta donar lliçons.

En Robinson estava acostumat a guanyar-se la gent. Jo l’havia vist servint-se d’aquella habilitat per evitar que el castiguessin, per colar-se en una festa de Hollywood i en mil ocasions més. Per això feia cara de no poder creure el que sentia. Amb tot, va assentir amb el cap.

—Naturalment que sí, agent. Ho entenc perfectament. Però hauré de sortir del cotxe. He desat la cartera a sota del seient i no hi arribo. Em dóna permís?

El policia va fer un pas enrere. En Robinson em va agafar la mà amb força.

—Bonnie —va xiuxiuejar.

—Què? —vaig fer. Però ell ja havia sortit del cotxe, i jo encara notava els seus dits sobre la pell.

Ho vaig veure tot a través de la finestreta. Primer en Robinson tenia les mans enlaire, com per fer entendre a l’agent que no buscava brega. I llavors, tot d’una, vaig intuir un moviment sobtat, seguit d’un gruny i un crit de ràbia.

—Bonnie —va cridar en Robinson—, surt del cotxe, et necessito!

Vaig obeir sense pensar-m’ho dos cops i va ser llavors que vaig veure l’amor de la meva vida (el noi a qui ja havia vist robar cotxes, assaltar propietats privades i fer-se petons amb strippers) apuntant la cara d’un jove policia amb una pistola.

Vaig estar a punt de caure de genolls a terra, però em vaig recolzar al sostre del Porsche per no perdre l’equilibri. La pistola metàl·lica refulgia sota la llum del desert. Això ha de ser un somni, o l’escena d’una pel·lícula. O una al·lucinació, o alguna cosa així, vaig pensar.

En Robinson es va tombar cap a mi i, us ho juro, em va picar l’ullet.

Em vaig quedar amb un pam de boca oberta. Si fins aquell moment havia tingut la sensació que estava una mica tocat de l’ala, de sobte no tenia cap dubte que s’havia begut tot l’enteniment d’un sol glop. Llavors vaig veure que alçava una comissura i esbossava aquell somriure que coneixia encara millor que el meu, una rialleta que deia: «Només és un joc, Axi. Ningú no prendrà mal».

Vaig fer un pas cap a ells i vaig resar perquè fos així.

—Em sap molt de greu haver de fer això —va dir en Robinson, tombant-se cap al policia—, però no m’ha deixat cap altra opció.

El policia tenia la cara encesa, lluent. No deia res, com si estigués posseït per una ràbia brutal però impotent. Semblava haver perdut la capacitat de parlar.

Vaig mirar a banda i banda de la carretera per si venia algú. Mai no m’havia alegrat tant que en Robinson preferís circular sempre per carreteres secundàries.

—Bonnie —va dir en Robinson—, agafa-li les manilles i posa-les-hi.

Vaig fer el que em manaven amb gestos maldestres. Quan li vaig fermar el metall al voltant dels canells, el policia es va estremir.

—Ai, ho sento molt —se’m va escapar—. Estan massa cenyides? No pretenia fer-li mal, però és que no sé com van.

El policia es va posar més vermell encara.

En Robinson estava molt inquiet, com si hagués de fer un bot i abandonar la seva pròpia pell en qualsevol moment.

—Un cop més, ho sento moltíssim, agent —li va dir—. Però és que tenim una missió i no ens podem aturar. És una qüestió de vida o mort.

El policia es va escurar la gola com si anés a dir alguna cosa, però llavors va mastegar, va obrir la boca i va escopir. Una massa blanquinosa de moc i saliva va aterrar sobre la punta de la bota de cowboy d’en Robinson.

—Com es pot ser tan groller? —va preguntar en Robinson, en to sincerament indignat.

Com si, a sobre, el poli hagués de ser amable. Em vaig preguntar si era possible que en Robinson s’hagués clavat un cop al cap quan havíem tingut l’accident i l’impacte l’hagués deixat trastocat.

—No sabeu en quin merder us heu fotut, nanos —va bramar el poli de cop i volta. La ràbia i la cara encesa d’aquell home em feien tanta por que no gosava ni mirar-lo.





Potser el problema no era el policia. Potser tot era culpa nostra. Nosaltres érem els pròfugs adolescents.

Potser em sentia aterrida davant d’allò en què ens havíem convertit tan de sobte. Acabàvem d’amenaçar un agent de policia amb la seva pròpia arma i l’havíem deixat emmanillat!

Com podia ser que el viatge se m’hagués escapat de les mans d’aquella manera, després d’haver passat tant de temps planejant-lo fins al més petit detall?

I com podia ser que… no m’importés gens ni mica?

De sobte em sentia eufòrica. Imparable. Havia arribat el moment de prendre una decisió real que determinaria la resta de la meva vida, per molta por que em fes.

Vaig fer el cor fort i vaig clavar els ulls en els de l’agent.

—No ens enxamparan —vaig dir.

Vaig parlar en veu baixa però ferma. Una promesa. Una pregària. Un desig.





22





En Robinson es va apartar de l’agent i va assenyalar la porta del cotxe patrulla amb la pistola.

—Bonnie —em va dir—, hauràs de conduir el seu cotxe. —Llavors es va tombar cap a l’agent.— És que de moment només li he ensenyat a conduir cotxes automàtics —va explicar. Arribats a aquell punt, jo estava pràcticament paralitzada, en estat de xoc, però tot i així em vaig asseure darrere el volant del cotxe patrulla. Accelerador, intermitent, botó d’arrencada; tot semblava al mateix lloc. Mentrestant, en Robinson va fer seure el policia a la part del darrere amb gestos delicats. Encara bo que ens separava el vidre de seguretat. Emmanillat i tot, aquell paio m’aterria. De fet, si les mirades matessin, ja faria estona que en Robinson i jo l’hauríem dinyada.

—Creus que te’n sortiràs? —em va preguntar en Robinson, ficant el cap per la finestreta del davant.





Vaig posar les dues mans sobre el volant, una a les deu i l’altra a les dues, i vaig fer veure que no estava a punt de tenir un atac de cor.

—Com a mínim no hi ha cap parquímetre on em pugui estampar.

En Robinson em va dirigir un somriure maliciós. I potser sí que va ser totalment inapropiat, però era just el que necessitava.

—Perfecte, doncs ja podem marxar. Tu segueix-me —va dir.

Es va ficar dins el Porsche, va circular durant una estona i llavors va girar per un caminet de terra que trencava cap a l’esquerra. El vam seguir al llarg de tres o quatre quilòmetres; allà només hi havia terra i matolls.

No gosava mirar pel retrovisor, perquè pràcticament sentia la mirada assassina de l’agent al clatell. Estava tan tensa per tot el que havia passat durant els darrers quinze minuts que sabia que si el mirava perdria els papers, m’estamparia i acabaríem tots dos morts. Em vaig aferrar al volant amb tanta força que els artells se’m van començar a posar de color blanc.

En Robinson es va aturar. Jo vaig clavar els frens i vaig sortir del cotxe tan precipitadament que per poc no m’oblido de treure la marxa.

—Ei, ei —va dir en Robinson, agafant-me pel colze mentre m’acostava a ell tentinejant—. Tot bé? Continua tancat al darrere?

—No, l’he deixat sortir, si et sembla —li vaig etzibar, apartant el braç. Respira, Axi, vaig pensar.— Ho sento, són els nervis.

—Fotem el camp d’aquí, va.

—Però… —vaig fer jo, tombant-me cap al cotxe patrulla. El policia continuava assegut al seient del darrere, immòbil, però vaig tenir la sensació que el sentia cridar i renegar.

—Ja el trobarà algú, no pateixis —va dir en Robinson, assenyalant el que semblaven unes cases adossades que s’alçaven a la llunyania. O potser eren un miratge. Al nostre voltant, la terra era planíssima i el desert estava totalment… desert. Per no haver-hi, no hi havia ni cactus.

En Robinson em va tornar a agafar pel braç i em va acompanyar cap al Porsche. Tan bon punt ens vam haver cordat el cinturó, ell va pitjar l’accelerador i vam sortir volant enmig d’un núvol de pols tan dens que va engolir totalment el nostre delicte.

—Ens hem de desfer del Porsche —va dir en Robinson tan bon punt ens vam incorporar a la carretera. No entenia per què, però tot semblava indicar que es dirigia de nou cap a la ciutat.

De sobte vaig començar a tremolar. Tenia espasmes incontrolables a les cames i fins i tot em petaven les dents. De debò que acabàvem de fer el que creia que havíem fet?

—Robinson… —vaig dir.

—Què? —va fer ell, mirant-me amb preocupació.

—Ara mateix no puc robar un altre cotxe. Tinc els nervis destrossats.

—Cap problema —va respondre ell—. Podem tornar al Pla A de l’Axi.

—Ja ni me’n recordo, de quin era el pla A —vaig gemegar jo.

—L’autobús, naturalment: el brou de cultiu de superbacteris. No puc parlar per tu, bufona, però jo em moro de ganes de patir una infecció esgarrifosa.

A continuació en Robinson em va dirigir un somriure de pertorbat.

—Una cosa. Sigues sincer. T’has tornat completament boig?

En Robinson va ignorar la meva pregunta, com de costum, i es va limitar a entrar en una estació d’autobusos, encara als afores de la ciutat.

—Vet aquí! El nostre bitllet per pescar una meningitis bacteriana!

Vam agafar les motxilles i vam deixar el Porsche aparcat davant d’una sortida d’incendis. Jo només volia tocar el dos d’allà. No tenia temps d’escriure una nota d’agraïment al propietari, tot i que segurament seria millor així. Ara que ens havíem convertit en un parell de delinqüents amb totes les lletres, era preferible que deixéssim el menor rastre possible.

Per dins, l’estació d’autobusos era fosca, freda i gens acollidora. Tot el coratge que m’havia infós l’adrenalina s’havia esvaït, i en aquell moment l’únic que desitjava era arraulir-me en un racó.

—I on anem? Se suposa que ara hauríem de visitar el Parc de les Grans Dunes de Sorra —vaig dir amb un fil de veu.

En Robinson va examinar el panell de sortides.

—Que curiós —va dir—. Oi que aquestes famoses dunes són a prop d’Alamosa, a Colorado?

Jo vaig arrufar les celles, confosa.

—I tu com ho saps, això?

—Estimada, l’autobús surt d’aquí a uns instants. Ho veus? —va preguntar en Robinson, assenyalant el panell—. La sort dels viatgers ens acompanya.

Ja s’encaminava cap a la taquilla, amb una mà a la butxaca. Era possible que fos així de senzill?

—Em pensava que era la sort dels irlandesos —vaig dir jo, amb un fil de veu.

Ell es va tombar i va arronsar les espatlles.

—Tant és. Tenim el bus que necessitem. I, perquè ho sàpigues, la meva àvia era irlandesa, del comtat de Cork.

Me’l vaig quedar mirant, sorpresa, perquè en Robinson mai no parlava de la seva família.

—D’acord, però i el policia, què? —vaig preguntar, corrent per atrapar-lo—. No el podem deixar allà. Hem d’avisar algú.

—Em pensava que havies deixat de ser una BN —em va etzibar en Robinson.

No vaig saber si feia broma o no.

—Ho dius perquè vull salvar algú de morir d’una insolació?

Vaig trobar un telèfon públic atrotinat i vaig treure les monedes que duia a la butxaca. Va despenjar una dona i li vaig dir que, mentre anava a cavall, havia vist un cotxe patrulla enmig del no-res. Vaig intentar fer veure que era jove i beneita, però li vaig proporcionar tots els detalls necessaris. La dona em va demanar com em deia.

—Carole Ann —vaig dir jo.

—Has fet molt ben fet, Carole Ann.

Si vostè ho sabés, senyora.





23





Hi ha un antic refrany que diu que només el culpable reposa bé a la presó. L’innocent passa tota la nit despert, mort de por, mentre el culpable dorm com un tronc: pensa que finalment ha anat a parar al lloc que li correspon, i que ho aprofitarà per clapar de gust.

En Robinson i jo no estàvem tancats a la garjola, naturalment, sinó en un autobús de la cadena Greyhound, però l’espai era tan reduït, incòmode i pudent com m’imaginava que devia ser una presó. No feia ni cinc minuts que érem dalt del bus que en Robinson es va inclinar cap a mi, va repenjar el cap sobre la meva falda i es va adormir.

Culpables, vaig pensar. Tots dos som culpables.

Vaig passar una estona mirant per la finestreta, contemplant el paisatge pla i sec que anàvem deixant enrere. Encara em costava assimilar aquell gir d’esdeveniments. Feia unes hores, el meu problema més gran era que havia vist en Robinson fent-se un petó amb una altra. Ara, en canvi, m’havia convertit en la culpable d’un delicte per agressions, robatori de cotxe i qui sap quantes coses més.





Quan vam fer el que vam fer, fer-ho tenia tot el sentit del món, no cal dir-ho. No havíem tingut cap altre remei. Robar un Porsche, prendre la pistola a un policia i abandonar-lo emmanillat al desert ens havia semblat una bona idea perquè, coi, així evitàvem la presó de menors.

De moment, vaig pensar, ominosament.

Però al bus, la realitat em va esclafar amb tot el seu pes. Què havíem fet? Un viatge que teòricament havia de ser divertit s’havia acabat convertint en una successió de delictes. Quin seria el següent? Robar els diners del dinar a un nen? Atracar un banc?

Al seient de davant nostre hi havia una anciana fent mitja; sentia com les agulles lliscaven i picaven l’una contra l’altra. De tant en tant es tombava cap a mi i em somreia. Al principi li tornava el somriure, però a poc a poc em vaig anar neguitejant. Era possible que sabés alguna cosa? Que fos capaç de detectar la culpabilitat a la meva cara? Podia ser que la policia de Nevada tingués agents d’incògnit prou vells per cobrar la pensió?

Vaig despertar en Robinson, que es va incorporar fregant-se els ulls i em va dirigir una mala mirada.

—Això que hem fet no ho podem repetir —vaig dir en veu baixa—. Mai més.

En Robinson es va passar els dits pels cabells despentinats i va sospirar.

—Ja ho sé, Axi. Tu et penses que jo volia que passés el que ha passat? Saps perfectament que això no va amb mi. Però tampoc no podíem permetre que el poli ens aturés. —Em va escrutar amb aquells ulls negres, de pestanyes llarguíssimes. Volia deixar-me clar que havia actuat de l’única manera possible.— No vull que això s’acabi —va dir—. Encara no. I tu?

Vaig fer que no amb el cap. Volia continuar eternament com fins llavors, però amb més petons i menys delictes.

—Però i si haguéssim…? —vaig començar a preguntar, però en Robinson va alçar la mà.

—No té cap sentit discutir sobre hipòtesis. El que està fet, està fet.

—Sembles ma mare —vaig dir jo—. I últimament he descobert que, en general, no tenia ni idea de què parlava.

En Robinson va riure i es va inclinar cap endavant per saludar la dona, que havia tornat a tombar-se cap a nosaltres.

—Ha estat una bogeria absoluta, ho admeto —va xiuxiuejar quan es va tornar a girar cap a mi—. Però ja s’ha acabat, d’acord, Axi? Tot anirà bé. En paraules d’Irving Berlin, un dels millors compositors de tots els temps, «a partir d’ara només ens esperaran cels blaus».

Potser sóc idiota (ben mirat, sóc idiota, molt idiota), però el fet és que sentir-li dir allò em va animar.

En Robinson va allargar el braç i em va apartar un ble de cabells de la galta.

—No vull que mai et passi res dolent, Axi —va dir amb veu somorta—. I tot i que encara no hi he estat mai, sospito que la presó és un lloc horrible.

—Creus que és pitjor que la planta d’oncologia pediàtrica d’un hospital? —li vaig etzibar.

En Robinson va empal·lidir. Llavors va tornar a posar-me el cap sobre la falda.

—Mai més no tornarem a fer res semblant —va dir.





—Ho jures? —vaig preguntar, oferint-li el dit petit.

—Ho juro —va dir ell, enllaçant el seu dit amb el meu—. Daixonses, Axi…

Va tombar la cara cap amunt i em va mirar. Tenia uns ulls tan grossos, tan profunds, que m’hi podria haver ofegat.

—Què?

—Em sap greu, això de la Chrissy. Se m’ha abraonat, t’ho juro. M’ha enganxat desprevingut. I no he volgut ser mal educat.

Vaig sospirar. En Robinson era l’únic paio del món que podia dir una frase com aquella i aconseguir que me’l cregués.

—Sí, ja sé que no t’agrada gens ser mal educat —vaig dir.

—Exacte —va fer en Robinson, amb veu endormiscada—. La mala educació és de… mal educats.

Vaig somriure. Llavors vaig recolzar el front al vidre greixós de la finestra de l’autobús i em vaig adormir.





24





Vam baixar a la parada d’Alamosa i vam posar-nos a fer autoestop, intentant aparentar integritat i innocència. Però veient que no funcionava, en Robinson va decidir que havia arribat el moment que ensenyés cuixa.

—Sí, home, ensenya’n tu —li vaig dir—. No ets tu, el que té poder de convicció?

(A banda d’això, he de dir que no m’havia depilat des que havíem marxat de casa.)

—Sí, excepte amb el poli aquell —va dir en to afligit.

Finalment, un vellet simpàtic es va aturar. Quan li vam dir que anàvem al Parc Nacional de les Grans Dunes de Sorra, l’home va assentir i ens va acompanyar al centre d’informació del parc. Ni tan sols va acceptar deu dòlars per la gasolina.

I no només això, sinó que mentre jo treia la motxilla de sota del seient em va allargar un bitllet de vint.





—Sortiu a sopar aquesta nit —va dir—. A veure si us creix una mica de múscul, que esteu fets uns sacs d’ossos.

Durant un instant va contemplar malenconiosament les dunes de sorra que refulgien, daurades, al peu de les muntanyes blavoses i cobertes de neu.

—Si la meva Meg fos viva, ara li trucaria i li diria que em preparés un rostit —va dir. Va semblar que se li entelava la vista, però de seguida va tornar a tocar de peus a terra.— Aneu amb compte, d’acord? —va fer. Tot seguit, es va allunyar amb el cotxe.

Vaig intentar espolsar-me la sensació estranya, trista, que m’havia deixat aquell comiat. Vaig mirar en Robinson, que em saludava des del costat d’un rierol que fluïa al llarg de les dunes.

—És com si algú hagués agafat un tros del Sàhara i l’hagués traslladat a Colorado —va dir quan m’hi vaig acostar.

—És increïble —vaig respondre jo. Vaig fer una fotografia a les dunes, conscient que no els faria justícia.— Com pot ser que hi hagi gent que acaba en ciutats com Klamath Falls quan hi ha llocs com aquest al món?

—Bona pregunta —va dir en Robinson. Tot seguit va obrir molt els braços, com si volgués abraçar tot el paisatge.— Crec que no hauríem de tornar mai més.

Semblava molt satisfet d’aquella idea.

Vam remuntar una carena fins al capdamunt de les dunes amb penes i treballs: la sorra era molt tova i els peus se’ns hi enfonsaven. Sentia la respiració feixuga d’en Robinson darrere meu. Quan ja érem a prop del cim, va bufar una ventada que va alçar un núvol de sorra cap a nosaltres.

—És com fer-se una exfoliació de cos sencer —va dir en Robinson, apartant-se els granets de la cara—. Hi ha gent que paga una fortuna, per això.

—Tu sempre veus el got mig ple, oi? —vaig preguntar. Hauria volgut somriure, però se m’haurien omplert les dents de sorra. L’optimisme era una de les millors qualitats d’en Robinson.

Deixant de banda la sorra que ens assotava la pell, era innegable que havíem arribat a un lloc espectacular. A les dunes més properes hi havia gent caminant i una colla que es llançava pendent avall amb el que semblaven unes taules de snowboard. Els seus crits eufòrics ressonaven en l’aire, que tremolava a causa de la xafogor.

En Robinson va començar a tocar una guitarra imaginària.

—Even castles made of sand… —va cantar, i em va dirigir una mirada tímida—. Jimi Hendrix.

—La conec —vaig dir—. El meu pare té el disc.

Em vaig fixar en la llunyania: més enllà de les dunes, els prats eren plens de floretes grogues. Vaig subjectar la càmera amb el braç allargat i vaig fer una foto d’en Robinson i jo somrient a l’objectiu amb els ulls entretancats, al cim del món.

Just quan ja ens plantejàvem si tornar caminant, vaig veure un trineu de plàstic mig sepultat a la sorra. El vaig assenyalar i a en Robinson se li va il·luminar la mirada.

—Estàs pensant el mateix que jo? —vaig preguntar. Però en realitat ja sabia la resposta; no necessitava que em contestés.

Vaig enfilar-me al trineu. En Robinson es va col·locar darrere meu i em va posar les mans sobre les espatlles. Va arrencar a córrer, empenyent-me, i llavors va saltar dins. Em va abraçar per la cintura i va enfonsar la cara als meus cabells mentre lliscàvem pendent avall. El vent em bufava sorra a la cara, però tant m’era: vaig xisclar d’alegria.

En arribar al capdavall de la duna ens vam estirar a la sorra, panteixant.

—Uau —va dir en Robinson.

—Qui necessita neu, tenint sorra? —vaig cridar, agitant els braços—. Vols que hi tornem?

Sí, és clar que volia.

Vam passar una hora enfilant-nos a la duna i llançant-nos costa avall amb el trineu. Vam acabar tan sufocats i fets pols que amb prou feines ens podíem moure.

—Em moro de set —va dir en Robinson, arraulint-se als meus peus—. I crec que se m’ha fregit el nas.

—«El que fa bell el desert és que té un pou amagat en algun lloc…» —vaig dir jo.

—Com? —va preguntar en Robinson, fregant-se el nas.

—És una frase d’El petit príncep.

—Tu i els teus llibres —em va burxar ell.

—No et moriries pas si en llegissis algun.

Ell va arquejar una cella.

—No se sap mai, potser sí —va dir, amb un somriure—. I doncs? On és el pou?

Li vaig passar l’ampolla d’aigua que duia a la motxilla, però el tir em va sortir desviat. En Robinson es va llançar a terra per agafar-la, la va destapar i se la va beure sencera en dos segons.

—Tens sort que en porto una altra per a mi —el vaig renyar—, perquè això ha estat molt egoista. Ets un superquinqui.

Ell va riure.

—Et conec molt bé, Axi. Naturalment que portes una altra ampolla. Apa, em poso a dormir. Desperta’m d’aquí a deu minuts.

Llavors es va cobrir la cara amb una samarreta i es va adormir com si res al peu de la duna.





Ens vam espolsar la sorra a l’aigua clara i freda de Medano Creek i vam plantar la tenda en un càmping proper. Després de sopar (una llauna de xili amb carn reescalfada a la foguera) vam desar el menjar i les motxilles al contenidor metàl·lic a prova d’óssos que hi havia a l’entrada del càmping.

La nit va caure tot d’una, com si algú hagués apagat el sol d’una bufada. Llavors van aparèixer els estels. N’hi havia més dels que havia vist mai a la vida. Els vaig admirar, al·lucinada. Em sentia tan cansada que em costava parlar. En Robinson també va alçar la vista.

—Fa dies que et vull dir una cosa però fins ara no he trobat el moment —va dir.





Jo ja sabia que no m’havia de fer il·lusions.

—Quina cosa? —vaig preguntar.

—Que llances com una nena.

—Ets un imbècil —vaig dir jo, rient. Vaig agafar la llauna de xili buida i vaig apuntar.— Ara t’ensenyaré què és llançar com una nena!

—Era broma. És la frase final de la pel·lícula Sahara —va explicar—. Com que hem passat el dia al desert…

Vaig tornar a deixar la llauna. De totes maneres, estava massa cansada per llançar-la-hi. Vaig fer un glop d’aigua i vaig contemplar la silueta prima i allargassada d’en Robinson en la foscor, pensant que hi havia molts tipus de set.





25





Vam robar una furgoneta a trenc d’alba, mentre el sol s’alçava per damunt de les muntanyes.

No és increïble que ho expliqui amb aquesta naturalitat?

«Sí, senyoria: vam esmorzar i vam robar una furgoneta. Barretes de cereals i una Chevy, respectivament, si és que el tribunal en vol detalls».

Si mai em trobo davant d’aquest jutge, estic segura que em preguntarà: «Us pensàveu que éreu invencibles?». Llavors jo el miraré als ulls. «No, senyor», li respondré. «De fet, jo pensava justament el contrari».

El motor de la furgoneta que havíem agafat prestada era una carraca escandalosa i la ràdio només tenia emissores AM.

—Aquest trasto necessita un silenciador nou —va dir en Robinson, arrufant les celles—. I és possible que el col·lector d’escapament estigui esquerdat.

—Perfecte, estem fugint amb un cotxe espatllat —vaig dir—. Hosti, i això que escoltem què és? Elvis?

—Love me tender, love me true —va cantar en Robinson. Llavors es va aturar en sec.— Diguem que no he tingut gaire temps de fer-li una revisió abans de sortir.

M’ho havia semblat o estava vagament… ofès?

—A més a més —va afegir—, la varietat és la sal de la vida. Ja canviarem de vehicle quan ens tornem a aturar. I ara li faria res indicar al xofer on és la propera parada, senyoreta Moore?

Vaig arronsar les espatlles. La destinació següent que havia planejat era Detroit, a més de dos mil quilòmetres de distància d’allà.





—No ho sé. La bola de segells més gran del món? Carhenge? El Museu dels Indigents?

Conduíem en direcció nord-est a través de Nebraska, cap a una regió que els habitants de la costa Oest i els de la costa Est pràcticament només veien des de l’aire.

—Carhenge? —va preguntar en Robinson, amb interès sobtat—. Deu ser com Stonehenge però amb cotxes.

—Caram, acabes de guanyar deu mil punts —vaig dir. Ell em va dirigir una mirada dolguda.— Perdó —vaig murmurar.

Estava irritable perquè havia passat bona part de la nit en blanc. I no perquè la tenda em provoqués claustrofòbia, ni perquè el terra fos dur, no: m’havia desvetllat per culpa d’en Robinson. Què se suposava que havia de fer amb ell? Què ens havia de passar? Havíem viscut les mil i una junts perquè la nostra travessia personal havia començat molt abans d’aquell viatge. No havia arribat el moment d’explicar-li com em sentia (encara que ni jo mateixa acabés de saber per on començar)?

Havia estat molt de temps pensant què li diria, pensant les frases del dret i del revés, però al final me n’havia sortit tant com amb la nota de comiat per al meu pare, és a dir, gens ni mica.

Vet aquí una mostra: Robinson, crec que t’estimo des del primer moment que et vaig veure. (Però aquell dia anava fins al capdamunt d’analgèsics, o sigui que en realitat estimava tothom.) Quan et miro, veig una versió millor de mi mateixa. (Un moment, això vol dir que em vull fer petons a mi?) No sé què faria sense tu. (Per exemple… no robar cotxes?)

Era estúpidament i refotudament insofrible. No m’estranya que no hagués escrit res decent des de feia segles: ni tan sols sabia com dir a un noi que estava enamorada d’ell. Que quan el mirava als ulls, em sentia com si m’ofegués i com si m’estigués salvant alhora. Que si havia de triar entre morir-me demà o passar la resta de la vida sense ell, em plantejaria seriosament optar per una mort imminent.





Aquells sentiments m’espantaven. Però era només per això que em costava tant admetre-ho davant d’ell? O potser tenia por que ell no sentís el mateix? Sí, era això. Sens dubte.

Aquell matí, mentre conduíem en silenci, hauria volgut asseure’m arrambada al seu costat. Hauria volgut posar-li la mà sobre la cama i sentir com s’estremia. Atura el cotxe i fes-me un petó, li hauria volgut dir.

Vaig respirar fondo. No m’hi podia acostar centímetre a centímetre, covardament; m’hi havia de llançar. O tot o res, Axi. Ha arribat el moment.

Vaig tancar els ulls i vaig pregar als déus de l’amor, Cupido, Afrodita o Justin Bieber: No permeteu que això es converteixi en un error desafortunat.

Quan vaig tornar a obrir els ulls, vaig veure que la furgoneta s’estava desviant cap a la dreta.

—Robinson? —vaig preguntar, alçant la veu en veure que estàvem a punt de trepitjar la cuneta.

Com que ell no responia, em vaig tombar a mirar-lo. Estava tan pàl·lid que tenia la pell quasi blava. Va començar a tossir, amb un so terrible, atroç, humit, que li sortia de dins el pit.

Es va tombar cap a mi amb una mirada de terror absolut.

I de sobte va començar a vomitar.

Sang.

—Atura la furgoneta! —vaig cridar, intentant aferrar-me al volant.

Ja érem a la cuneta i, entre basca i basca, en Robinson va aconseguir pitjar el fre. Els cotxes passaven rabent pel nostre costat i feien trontollar el vehicle amb la seva velocitat.

—Déu meu, Robinson! —vaig cridar, i m’hi vaig acostar.

Vaig allargar les mans, com si així pogués evitar que continués dessagnant-se, com si pogués aturar la sang i fer-la tornar a l’interior del seu cos, on havia de ser.

L’aire s’havia enterbolit; m’havia entrat el plor.

Després d’un moment horrorós, interminable, en Robinson va deixar de tossir i es va eixugar la boca ensangonada amb la màniga de la camisa de franel·la.

—No n’hi ha per tant —va dir amb un fil de veu, mirant-se la camisa—. Ja estic bé.

Però jo sabia que era just el contrari: En Robinson no està bé.

De fet, era possible que jo tampoc no ho estigués.





Segona part





26





Així doncs, mentre travessàvem Colorado sota un cel tan blau que feia mal als ulls, vam descobrir una veritat terrible. Ja pots planejar una fugida, deixar enrere la teva vida i la teva família i allunyar-te per una autopista de doble carril en un cotxe robat, que hi ha coses de les quals és impossible escapar.

Coses com el càncer. Perquè, vagis on vagis, t’acompanya.

Vaig aconseguir arribar a un hospital que hi havia a tres quarts d’hora d’allà, a la carretera de La Junta. En Robinson tenia el cap damunt de la meva falda i jo em moria de ganes de passar-li els dits pels cabells i dir-li que tot aniria bé, però la furgoneta no tenia direcció assistida, o sigui que havia d’agafar el volant amb totes dues mans.

A més a més, no estava gens segura que tot hagués d’acabar bé. Gens ni mica.

La sala d’espera del petit hospital era un lloc glaçat, il·luminat per la mena de llum fluorescent que dóna a la gent un aspecte apagat i gris, com de peix. En Robinson es recolzava en mi i tremolava. Com que tenia una taca de sang fosca sobre la samarreta, es va cordar la camisa tímidament.

—És que sembla que m’hagin apunyalat —va explicar.

—Potser seria una bona idea —vaig dir jo.

Hi havia quatre persones més a la sala d’estar i, per la cara que feien, semblava que s’estiguessin esperant des de feia una bona estona.

En Robinson va brandar el cap.

—He de seure un moment —va dir, amb veu ronca.

La dona del taulell em va dirigir una mirada cautelosa mentre m’hi acostava. Potser havia detectat la por als meus ulls, o potser es pensava que era una sense sostre, o que anava drogada. Llavors vaig veure el meu reflex pàl·lid en un mirall i vaig pensar que l’entenia perfectament.

—Et puc ajudar? —va preguntar. Segons la placa d’identificació, es deia Debbie.

—El meu amic està malalt —vaig dir assenyalant en Robinson, que s’havia arraulit en una cadira de plàstic situada en un racó. L’escena de la furgoneta es reproduïa una vegada i una altra dins el meu cap. Era un malson.

—El metge ha hagut de sortir per una urgència —va dir la Debbie—. Tu també t’has de visitar?

—No, jo em trobo perfectament —vaig dir, tot i que tenia la sensació que podia desmaiar-me de fatiga en qualsevol moment.

Vaig tornar on era en Robinson i tots dos vam esperar asseguts al racó durant el que em van semblar hores. Al cap de molta estona, un vell amb el braç enguixat es va inclinar cap a mi i em va posar la mà bona sobre el genoll.

—És dissabte al matí, nena —va dir—. La majoria de metges i la resta de daixonses estan pescant.

Em vaig mossegar el llavi amb força. No hi havia cap metge. I quan n’arribés un, ja sabia què passaria: anàlisis de sang, biòpsies per aspiració amb agulla fina, tomografies per emissió de positrons… La idea d’haver de tornar a passar per tot allò em feia venir ganes de fugir corrents.





—Benvinguda a l’Amèrica rural, Axi —va fer en Robinson—, on la pista de bitlles i el pavelló de caça tenen més personal que l’hospital.

—No pateixis, tard o d’hora arribarà el metge —vaig dir—. Ei, i mentrestant podem mirar la tele. Ja sé que últimament no has rebut la teva dosi diària.

En Robinson va fer que sí amb el cap.

—Si tinguessis un Slim Jim i una capsa d’Oreos, tot seria perfecte.

Vaig intentar eixugar-li una taca de sang del coll.

—Has de menjar millor —li vaig dir—. Parlo seriosament.

—Ja ho sé —va respondre en Robinson—. Sóc a Urgències perquè he menjat massa Slim Jims i no he vist prou la tele —va afegir, amb una mirada entremaliada.

Tant de bo fos cert, vaig pensar, i per un instant em vaig aferrar a una esperança sense fonament: vindria un metge que li donaria una cullerada d’antiàcid extrafort i podríem continuar el viatge cap a Gateway Arch, a St. Louis, o a veure el cabdell de corda més gran del món. Però havia vist la seva sang, tan fosca que quasi semblava cafè. Sabia que procedia del seu aparell gastrointestinal, on havia tingut el càncer.

On potser encara el tenia.

—Per què sempre posen el canal de telebotiga? —va preguntar en Robinson.

Vaig alçar la vista. Una dona amb unes ungles llargues i vermelles venia estatuetes, somrient a càmera amb els llavis pintats i unes dents tan blanques que enlluernaven.

—Au, va. No em diguis que no t’encanta, aquest elefantet de jade —vaig bromejar.

Per què parlàvem d’aquelles porqueries fabricades a la Xina? O sobre menjar porqueria? El problema que havíem de tractar era el que hi havia a la sala d’espera, amb nosaltres: la sang d’en Robinson, la seva malaltia que no tenia res a veure amb la nutrició.

D’altra banda, però, ignorar aquell fet era el que ens havia permès arribar fins on érem. Mai no ens havíem conformat a quedar-nos de braços plegats i plànyer-nos, sinó que havíem fet el cor fort i havíem marxat. Havíem rigut mentre conduíem per damunt del límit de velocitat, trèiem el cap per la finestreta i ens burlàvem del càncer. Perquè tots dos sabíem que una persona podia ser morta molt abans de morir-se de debò. I nosaltres no volíem que allò ens passés a nosaltres, amb independència del que ens reservés el futur.

En Robinson va parpellejar, endormiscat.

—Sí, m’agrada força, l’elefant. Crec que el jade porta bona sort. No em vindria gens malament, ara mateix.

La son li feia arrossegar les paraules. Va tancar els ulls i em va recolzar el cap a l’espatlla. Jo li vaig prémer els dits, que encara eren dins del meu palmell. Tal com ell mateix havia dit, aquella aventura era cosa de tots dos.

—Tot anirà bé —vaig xiuxiuejar. Però en Robinson ja havia tancat els ulls, o sigui que no va sentir aquella mentida.





27





La ironia més amarga de la meva vida va ser que, dos anys després que la meva germana, la Carole Ann, morís a la planta d’oncologia pediàtrica d’un hospital de Portland, a Oregon, jo també hi vaig ingressar com a pacient. En coneixia totes les infermeres, i elles brandaven el cap amb incredulitat. «Les dues germanes Moore?», xiuxiuejaven. «Totes dues?».

Però si Déu, o el destí, o el karma decideix que has de tenir càncer, ja pots encreuar els dits i desitjar que et toqui el que em va tocar a mi. El limfoma de Hodgkin no és una malaltia rara, i això vol dir que els metges el tenen prou apamat i saben força bé com tractar-lo i curar-lo. Veure el got mig ple és això.

«Sí, el got és mig ple… de merda», solia dir en Robinson. L’havia conegut a l’hospital, i cada vegada que deixava anar una de les seves grolleries jo li clavava un cop de puny al braç, perquè no m’agradava. En canvi, ell sí que m’agradava, i això havia fet que l’estada allà em resultés una mica més passable.

No m’interpreteu malament. Que un càncer tingui una probabilitat de cura alta no vol dir que superar-lo sigui bufar i fer ampolles. Sí, les parets de l’hospital estaven pintades de colors bonics, les infermeres duien bates de Winnie the Pooh, i alguns dels nens més grans feien veure que l’hospital era un internat, amb els seus uniformes blaus, les sabatilles peludes i els caps pelats coberts amb bufandes de colors. Ser a l’hospital i estar malalta era una merda.

Fins el dia que vaig conèixer en Robinson. O potser hauria de dir fins que ell em va trobar a mi.

Si la vida fos una pel·li, ens hauríem conegut de manera simpàtica. Per exemple, jo hauria anat caminant amb una pila de revistes de la sala d’espera als braços i de cop i volta hauria xocat amb en Robinson. Les revistes haurien sortit volant i haurien quedat escampades per terra. Jo hauria fet una broma: hauria dit que estava estudiant per a un examen de cultura popular, i ell hauria rigut i m’hauria ajudat a recollir-les. Quan les hagués tornat a reunir totes, ja ens hauríem adonat que ens agradàvem un munt i a continuació haurien vingut noranta minuts romàntics i hilarants.

En la vida real, en canvi, va anar així: jo estava mirant la tele envoltada per una boira narcòtica provocada per una reacció adversa al tractament de quimioteràpia, convençuda que en Barney, el dinosaure morat, parlava directament amb mi. Però com que no era capaç de desxifrar què em deia, m’havia adormit. Quan m’havia tornat a despertar, hi havia un noi guapíssim de cabells foscos assegut al costat del meu llit. En aquell moment vaig saber que m’havia mort, perquè llevat que hagués pujat al cel, era impossible que un noi com aquell m’estigués somrient.





Però no m’havia mort. El noi era en Robinson, i era real.

—Tens un aspecte de puta pena —va dir—. Jo em trobo de puta pena. Hem de fer-nos amics.

I així, com si tal cosa, ens vam fer amics. En Robinson tenia un magnetisme increïble: ja podia dir-te que foties una pinta horrible, que l’adoraves igualment.

En Robinson estava més malalt que jo, però no se li notava. Tenia un limfoma rar, que no era de Hodgkin, sinó de Burkitt. I allò que no fos de Hodgkin volia dir que era pitjor.

«Burkitt va ser el metge que va descobrir aquest tipus de càncer a l’Àfrica equatorial», em va explicar en Robinson. «Allà és molt més comú». Quasi semblava que s’enorgullís de patir un càncer exòtic i rar. Llavors va somriure. «Burkitt també tenia una complexa teoria sobre quina era la millor posició per anar de ventre. Deia que si ho feies a la gatzoneta, t’agafava càncer de còlon. Costa molt de creure que tingués tanta imaginació per inventar-se una teoria així».

Vaig buscar informació sobre el limfoma de Burkitt immediatament. Per als pacients en l’estat d’en Robinson (el seu càncer es trobava en fase IV), l’índex de supervivència era del cinquanta per cent.

Hi havia nens a la planta de l’hospital que haurien de sotmetre’s a una amputació de peu, o bé els haurien d’extreure un bony misteriós, i llavors viurien fins als cent anys. Per què li havia hagut de passar allò, a en Robinson? Per què precisament aquella malaltia? Però en Robinson s’ho prenia amb filosofia. «Cinquanta per cent?», preguntava. «N’he vist de pitjors».

Tots n’havíem vist de pitjors.

Un índex de supervivència del cinquanta per cent equivalia a jugar-s’ho a cara o creu. Així doncs, l’endemà d’esbrinar quines possibilitats tenia, em vaig asseure al meu llit reclinable de l’hospital, vaig agafar una moneda i vaig tancar els ulls amb força. «Si surt cara vol dir que viurà», vaig dir. Ni tan sols em vaig atrevir a xiuxiuejar què passaria si sortia creu. Vaig llançar la moneda enlaire i quan la vaig tornar a tenir al palmell, vaig respirar fondo una bona estona abans de gosar mirar-la.

Havia sortit cara.

Seria incapaç d’explicar quanta fe havia posat en aquella moneda. Hi creia amb cada cèl·lula del cos. «No se’ns acabarà la sort», vaig dir-me.

Però allò només eren paraules. La meva mare podia predir si plouria en funció del mal que li feia el genoll. La gossa que teníem quan jo era petita, la Sadie, percebia la presència del carter quan l’home encara era a diversos blocs de distància. A la seva manera estranya, mancada de paraules, sabien què els reservava el futur.





I ara jo també ho sabia.

A la freda sala d’estar, en Robinson es va recolzar en mi. Vaig notar el seu alè i em vaig imaginar que veia el batec dèbil i preciós del seu cor palpitant sota la pell. Estava tan viu i era tan guapo…

Però quant de temps més aguantaria? No necessitava que cap metge m’expliqués el que ja sabia. Era molt possible que en Robinson (el meu cor, la meva vida, el noi que aconseguia treure la millor versió de mi mateixa) s’estigués morint.

Que no se’ns acabaria mai la sort? Au, va, Axi. Tard o d’hora tot s’acaba. Tot.





28





Finalment van ingressar en Robinson a l’hospital de La Junta i una infermera ens va acompanyar a una habitació. El va ajudar a estirar-se al llit i jo em vaig collocar al del costat, que estava buit.

—Tot això també ho escriuràs? —va preguntar en Robinson—. Al teu diari, vull dir.

—Només escric les parts bones de l’aventura —vaig dir jo.

En Robinson va esbufegar.

—No pots escriure un llibre sense conflictes.

—Qui ha parlat d’un llibre? —vaig preguntar—. És el meu diari, una llibreta de color rosa que vaig comprar en un súper per dos dòlars amb noranta-nou.

—No se sap mai… —va fer en Robinson, arronsant-se d’espatlles.

Per alguna raó, allò em va fer riure.

—D’acord, escriuré un llibre —li vaig dir—. Però m’has de prometre que te’l llegiràs.

—T’ho prometo —va dir ell, allargant el dit petit.

Però abans que jo em pogués inclinar es va sentir un tro de veu procedent de la porta.

—Vejam, què hi tenim aquí?

Vam alçar la vista i vam veure que un gegant barbut amb bata blanca ens observava.

L’home es va presentar com a doctor Ellsworth i, sense ni tan sols preguntar el cognom a en Robinson, el va començar a bombardejar amb preguntes. Prenia drogues? Bevia? Havia viatjat a l’estranger recentment? Havia tingut mai una úlcera? Era al·lèrgic a algun aliment? Havia menjat espinacs durant el brot de E. coli del mes anterior?

Només de pensar en els espinacs, en Robinson es va estremir. Va respondre que no a tot.

Jo encara estava al·lucinant amb l’alçada del metge. Podria haver estat el forçut d’un circ, però ara s’havia inclinat sobre el pit d’en Robinson i li auscultava el cor i els pulmons.

Tenia les celles arrufades.

Li va palpar l’estómac i en Robinson va agafar aire sobtadament, fent una ganyota de dolor. Vaig haver d’apartar la vista; no suportava veure’l patir.

Al cap d’uns minuts, el doctor Ellsworth va tornar a parlar:

—T’enviaré a fer un TAC i una radiografia. He detectat… anomalies.

Que ja m’esperés aquella reacció no significa que no em quedés sense respiració. Vaig fer una alenada tremolosa i llavors en Robinson va dir:

—Si no li importa, doctor, preferiria no fer-me aquestes proves.

—Podria ser que estiguessis molt malalt, jove —el va advertir el metge.

En Robinson se’l va quedar mirant, sense parar de parpellejar.

—Podria ser —va admetre—. Però deixem-ho així. De vegades no tenir notícies és una bona notícia, no creu? Mentrestant, posem que tinc la grip, o alguna cosa semblant.

Va esbossar el somriure més desenfadat de què va ser capaç; tenint en compte la situació, vaig quedar força impressionada.

—Tens una pneumònia galopant —va insistir el metge—. I segurament també pleuresia. Com a mínim!

—Que només sigui això, sisplau —vaig fer jo amb un fil de veu.

De sobte vaig recordar la bola de vidre que en Robinson m’havia comprat a Mount Shasta i la vaig recuperar del fons de la motxilla. En vaig acaronar la superfície llisa amb els dits; aquell objecte em calmava i, al mateix temps, em servia d’amulet de la sort. El metge es va tombar cap a mi.

—I tu? —va preguntar—. També has vingut per rebutjar l’atenció mèdica que necessites?

Vaig brandar el cap.

—No, només he vingut a donar-li suport moral —vaig dir.

El doctor Ellsworth es va acostar al llit on jo estava arraulida i em va tocar el coll. Tenia els dits freds.

—Hi veig una cicatriu, aquí —va dir—. És una cremada de radiació, oi que sí?

Em vaig apartar sense respondre. No era pacient de l’hospital, o sigui que no estava obligada a donar explicacions. Que m’hagués posat malalta en el passat no tenia cap importància. M’havia curat. Estava en remissió.

Tot i que, com solia dir en Critter, un amic del meu pare, «que faci sol no vol dir que la tempesta de merda no s’acosti».

El doctor Ellsworth va creuar els braços sobre el seu pit fornit.

—Es pot saber què amagueu, vosaltres dos? —va dir—. D’on heu sortit?

En Robinson i jo ens vam mirar i ell va fer que no amb el cap, en un gest quasi imperceptible.

—De moment no l’hi podem dir —vaig dir jo, erigint-me en portaveu.

El metge ens va fulminar amb la mirada.

—Això no és cap joc. Sospito que aquest noi té un bony a l’abdomen. Un tumor. Sou conscients de la gravetat de la situació?

En Robinson va intentar incorporar-se.

—Ei, Axi. Tu saps quina diferència hi ha entre un metge i un advocat?

Ho sabia perfectament. Aquella era una de les bromes clàssiques d’en Robinson. De fet, no em va sorprendre gaire que la fes en aquell moment. Vaig decidir seguir-li la veta.

—No, no ho sé. Quina?

—Un advocat et roba. Un metge, en canvi, et roba i et mata.

El doctor Ellsworth va fer un so gutural. Una riallada ofegada? Un gruny d’irritació?

—Jo només us vull ajudar —va dir.

—Doncs porti una tele —li va etzibar en Robinson—. Si pot ser, amb canals per cable.

La veritat era que en Robinson i jo teníem tot un número còmic que havíem perfeccionat una vegada i una altra als passadissos d’oncologia de l’hospital de Portland. A les infermeres els encantava. Érem l’Abott i Costello del càncer.

—Ei, Robinson —vaig dir jo—. Com es diu una persona que desenvolupa limfomes una vegada i una altra?

—No ho sé. Com es diu? —va preguntar, però ja s’estava partint de riure.

—Un limfòman! —vaig exclamar.

En Robinson va deixar anar una riallada i va fer com si es piqués a la cuixa.

—Hahahaha, boníssima, aquesta! —va exclamar.

El doctor Ellsworth va sospirar.

—Si hi hagués un medicament per prevenir l’humor macabre, us el receptaria —va dir, però es notava que ens trobava com a mínim una mica divertits. Es va dirigir cap a la porta.— T’administraré uns antibiòtics intravenosos. Mentrestant, et recomano que rumiïs el que t’he dit de les proves.

—No m’agraden les proves —va respondre en Robinson—. Sempre les suspenc.

—On són els teus pares, nano?

Vaig mirar en Robinson: jo tampoc no coneixia la resposta d’aquella pregunta. Però ell va desviar la mirada.

—Sóc major d’edat —va dir—. Vol que li ensenyi el carnet?

El doctor Ellsworth se’l va quedar mirant, però finalment va brandar el cap i va sortir de l’habitació.

En Robinson va tancar els ulls.

—Ara faré una becaina —va dir—. Si pots suportar quedar-te una estona sense la meva companyia, és clar.

Em vaig alçar i el vaig tapar amb la flassada. No, no volia quedar-me sense ell ni tan sols un segon.

—Crec que me’n sortiré —vaig dir amb un fil de veu.

—Tu també hauries de reposar —va fer ell.

—No estic cansada —vaig mentir-li un cop més. Però sabia que de totes maneres no podria aclucar l’ull: l’havia de vigilar per assegurar-me que no tornés a tossir. Per assegurar-me que la sang es quedava dins del cos, on se suposava que havia de ser. Per vigilar com el seu pit pujava i baixava sense descans.





Em vaig asseure al seu costat, damunt del llit. Confiava que els antibiòtics i la seva màgia cel·lular funcionarien, i que ho farien de pressa. I esperava també que (per dir-ho fent servir la seva terminologia) en Robinson només necessités una posada a punt. Perquè no teníem previst fer sis setmanes de químio a La Junta; allò no formava part del pla.

Uns minuts més tard, vaig alçar la vista i vaig veure que el doctor Ellsworth havia tornat.

—Hem decidit traslladar-te a una altra habitació —va dir—. No vull que siguis tan lluny del respirador. Ni de la sala d’infermeres.

En Robinson es va tombar cap a mi i em va oferir un somriure vague, mig adormit.

—Com a mesura de precaució, és clar —va dir.

—És clar —vaig repetir jo—. Només has pescat alguna passa.

Com si el càncer fos contagiós, tal com els metges pensaven en el seu dia. Com si fos poc menys que un refredat.

No gosava ni mirar el doctor Ellsworth. Era perfectament conscient que, tard o d’hora, aquell home afegiria la paraula boig al diagnòstic d’en Robinson. I a mi ja m’estava bé.

Perquè, fins on jo sabia, mai ningú no s’havia mort de bogeria.





29





A la nit van sedar en Robinson perquè li costava respirar. Segons semblava, era per culpa de la pleuresia. O potser de la pneumònia. Jo no volia ni saber-ho. Cada vegada que esmentaven coses com «anàlisi de fluids peritoneals» o «nombre baix de plaquetes», em tapava les orelles.

Un cop sola, vaig llegir totes les revistes que vaig trobar: de golf, de pesca, per a embarassades… No hi vaig trobar res que m’interessés, però tenint en compte que detesto el golf i que sóc vegetariana i verge, tampoc no em va sorprendre gaire.

Vaig passejar pels passadissos i em vaig adonar, una vegada més, que tots els hospitals s’assemblen. Els sorolls són els mateixos (els xiulets dels monitors cardíacs, els xiuxiuejos de les màquines d’oxigen, els murmuris de les visites) i a tots hi serveixen el mateix menjar (un most massa dolç amb textura de xarop, rotllets remollits per sopar i un pernil dolç rosat amb textura de plàstic).

Fins i tot fan la mateixa olor (de desinfectant, d’aire reciclat, de cossos i del que emana d’aquests cossos, una barreja que només puc descriure en termes escatològics).

Però tot i que l’hospital general de La Junta era horrible, una petita part de mi va començar a relaxar-se. A diferència del que ens havíem anat trobant a mesura que travessàvem el país, l’hospital se’m presentava com un territori conegut, un lloc on sabia orientar-me perfectament. I suposo que m’alegrava de tornar a tenir un sostre sobre el cap.

Però segurament en Robinson seria el primer de dir que resulta impossible ser Bonnie i Clyde en un hospital. De sobte ens trobàvem en una pel·lícula completament diferent.

—Veig que t’agrada caminar —va fer una de les infermeres amb un somriure amable quan vaig passar per davant de la seva sala per vintena vegada.

—Ai, perdona —vaig contestar, també amb un somriure—. Només volia estirar les cames.

—Fes, fes, no passa res —va dir ella—. L’exercici és bo per al cos.

A ella tampoc no li hauria anat gens malament fer-ne una mica, però estava ocupada jugant al FreeCell a l’ordinador. Devien tenir una nit tranquil·la, a Urgències.

Vaig girar per un altre passadís i vaig topar amb una porta de doble batent. La vaig obrir i, de sobte, em vaig trobar al vestíbul d’una petita capella.

Era un lloc molt diferent de la resta d’aquell l’hospital tan blanc i esterilitzat. La paret del vestíbul era d’un roig encès. Hi havia un altar de fusta amb unes quantes espelmes LED que feien pampallugues. Tot i això, no vaig veure cap imatge de Jesucrist crucificat, ni de la Verge Maria, ni de Ganesh, ni de Buda, ni de L. Ron Hubbard, ni de qui fos que la gent de per allà encomanava les seves pregàries.





Em vaig asseure en un banc. Els meus pares m’havien portat a l’església tres vegades comptades, amb la Carole Ann, fins que s’havien cansat de fer-nos callar. Però ara no hi havia ningú més i no sabia què fer. Vaig enfonsar la cara a les mans. Si algú treia el cap es pensaria que estava resant.

Pensava en la Carole Ann i en en Robinson. I també en mi. Pensava que tots ens havíem vist afectats per unes forces que semblaven terribles i sobrenaturals, però que en realitat eren terribles i elementals. El càncer es produeix quan un conjunt de cèl·lules comencen a dividir-se de manera anormal i descontrolada i envaeixen altres teixits. Així de simple. I, tot i això, la malaltia continuava sent un misteri: per què caram intenta matar-me, el meu propi cos?

Abans d’entrar en remissió, odiava el meu cos per haver-me traït. I tenint en compte que el tractament del càncer va coincidir amb el moment que em van començar a créixer els pits, que vaig haver de depilar-me les cames per primer cop i a posar-me unes compreses immenses a les calces, vaig tenir la sensació que el meu cos passava una mica de la ratlla.

Poder comptar amb en Robinson durant aquell mal tràngol ho va canviar tot. Junts podíem riure’ns de la nostra debilitat. Fèiem concursos per veure qui tenia les nafres més bèsties a la boca (les que provoca la quimioteràpia són horribles) i ens picàvem mútuament per menjar, quan en realitat era l’últim que ens venia de gust fer.

En Robinson i jo ens havíem salvat l’un a l’altre. O, com a mínim, ell m’havia salvat a mi.

Però per què? Per què em trobava tan bé si en Robinson estava tan malalt? Per què, si la Carole Ann era morta?

Si una cosa sé sobre la malaltia (més enllà de la por, la incertesa i el patiment esgarrifós que comporta) és que erigeix un mur entre els malalts i els sans. A la planta d’oncologia pediàtrica de l’hospital, en Robinson i jo havíem quedat al mateix costat del mur, i ara no suportava la idea que cadascú pertanyés a una banda diferent. Volia passar pel mateix que ell. Volia estar amb ell. Passés el que passés.

En certa mesura, sentia que el meu cos em tornava a trair, si bé aquesta vegada em matava a força de mantenir-me sana. Sabia que aquella idea no era racional. Perquè en el fons no volia tornar a tenir càncer… oi que no?

Vaig passar molta estona contemplant el pampallugueig de les llumetes. Però veient que no baixava cap mossèn, cap àngel ni cap epifania per respondre la meva pregunta, vaig decidir tornar amb en Robinson.

Li havien administrat antibiòtics intravenosos per a la infecció del pit. També li havien donat morfina, per evitar que els medicaments li provoquessin massa dolor quan entressin al cos.

En Robinson es va tombar cap a mi i va somriure. Li pesaven les parpelles i estava pàl·lid.

—T’he dit mai que ets preciosa? —va preguntar.

Vaig allisar-li la vora de la flassada.

—Això t’ho fa dir la morfina —vaig respondre, però no vaig poder evitar posar-me vermella. Esperava i desitjava que ho pensés de debò.





30





Tornava a ser al caire del precipici i el Robinson dels meus somnis era al meu costat, subjectant-me la mà. Sabia que havia de dir alguna cosa per tranquil·litzar-me, però estava tan silenciós que podria haver passat per un espectre.

Vaig fer un pas endavant. Estava a punt de caure daltabaix del precipici…

Em vaig despertar, sobresaltada.

Enmig de la foscor vaig sentir una cançó de rock melòdic procedent de la sala d’infermeres, la mena de música de la qual en Robinson solia dir que era igual de mortal que el càncer. A les infermeres sempre els feia molta gràcia.

Estava a punt de tancar els ulls i tombar-m’hi quan vaig distingir una silueta al costat del meu llit. En Robinson. Es va inclinar i em va posar la mà sobre l’espatlla. Fins i tot a les fosques vaig advertir que anava vestit amb la seva roba, i no amb la bata d’hospital.

—Axi?

Em vaig incorporar.

—És hora de tocar el dos —va dir en veu baixa.

Va deixar la motxilla als peus del llit i em va allargar la mà per ajudar-me a llevar-me. Tenia un tacte càlid i reconfortant, fins al punt que semblava que la malalta era jo. En Robinson sempre em tractava amb molta delicadesa. Vaig recordar els passejos pels llargs passadissos de l’hospital de Portland, en què tots dos estàvem tan dèbils que arrossegàvem els peus com un parell d’octogenaris.

—Octo… què? —havia preguntat ell.

—Octogenaris. Gent d’entre vuitanta i noranta anys.

En Robinson havia rigut.

—Ah, jo no m’he d’amoïnar per aguantar tant de temps.

Aquell comentari em va fer aturar en sec. En llançar la moneda havia sortit cara, no? Que potser no significava res, allò?

—Però què dius? —li havia preguntat. En Robinson havia rigut.

—Axi, seré una estrella del rock. Quan en tingui seixanta-cinc estaré fet una pelleringa —va explicar—. Massa decibels, massa rock’n’roll. Un dia podràs llegir la meva història als llibres, que explicaran com la música em va costar la vida. «Jo el coneixia», diràs. «Era bon paio».

Enmig de la foscor, en aquell hospital perdut, vaig tocar l’espatlla d’en Robinson.

—N’estàs segur?

El vaig veure somriure dèbilment.

—Crec que ja me n’he cansat, de La Junta —va dir—. Val més que ens posem en marxa.





31





Ni tan sols li vaig demanar que apartés la mirada mentre em posava una roba una mica menys llardosa. D’una banda, estàvem a les fosques; i de l’altra, quins secrets havia d’amagar-li?

Per no dir que, a més a més, l’estimava. Però potser havia arribat el moment de desfer-me d’aquell secret, també. Tant de bo tingués prou coratge!

En Robinson s’havia acostat a la finestra i tenia la cara vagament il·luminada per la llum ataronjada dels fanals de l’aparcament. Després de posar-me els texans i un jersei arrugat m’hi vaig atansar.

—Sabies que la constel·lació de Cranc és una de les menys lluminoses del zodíac? —va preguntar. Jo vaig fer que no amb el cap i ell va assenyalar el cel fosc.— És per aquella zona d’allà. Ah, i no s’assembla gens a un cranc.

—No sabia que també fossis astrònom.

El vaig veure somriure de cua d’ull.

—Tinc cops amagats, Axi.

Aquelles paraules van estar a punt de provocar-me mareig. És possible estimar algú més que la pròpia vida i, tot i així, no arribar a estar mai segura del que pensa? Volia (necessitava) descobrir tants cops amagats d’en Robinson com pogués, mentre pogués.

—I saps què és el més increïble? —va afegir en Robinson—. Tots els estels que veiem són més grans i més brillants que el Sol. Ens semblen petits només perquè són més lluny.

Continuava mirant per la finestra com si al firmament hi hagués un missatge adreçat a ell.

«El missatge és aquí, Robinson», tenia ganes de dir-li. «Mira’m i te’l diré».

Però continuava sense badar boca. Em vaig acostar tímidament a en Robinson i li vaig clavar un cop de maluc. Per un instant vaig pensar, amoïnada, que potser li havia fet mal. Fins on arribava la seva fragilitat? Però no semblava que se n’hagués adonat, de manera que em vaig plantejar de tornar-hi. Em vaig preguntar si havia d’agafar-li la mà; si havia de fer-li un placatge, llançar-lo a terra i omplir de petons cada centímetre d’aquell cos, preciós i fràgil a parts iguals.

M’hi vaig tornar a acostar, i aquest cop vaig tenir la sensació que ell se n’adonava. De sobte era més conscient de la meva presència al seu costat. Va quedar-se molt quiet, mentre l’energia semblava arremolinar-se en l’espai que ens separava. Vaig contenir l’alè, i crec que ell també ho va fer.

O ara o mai, Axi, vaig pensar. Carpe diem.

Li vaig agafar la mà que em quedava més lluny per obligar-lo a tombar-se cap a mi.

—T’he de dir una cosa —vaig xiuxiuejar.

—T’escolto —va respondre ell amb un fil de veu.

Va esperar en silenci, donant-me temps perquè els meus ulls li escrutessin la cara: el front ample, els ulls enfonsats, els llavis molsuts.

Vaig obrir la boca, però no em va sortir la veu. Jo era l’escriptora, la lectora, però de sobte, quan realment necessitava dir allò que covava des de feia una eternitat, em faltaven les paraules.

—No passa res —va dir en Robinson en veu baixa.

Com que no passa res?, vaig estar a punt de preguntar-li. Evidentment que passa! Som en un hospital i pot ser que et moris! Quantes ocasions de fer-me enrere tindré abans de perdre’t?

Si no podia dir res, com a mínim havia de fer alguna cosa. No podia perdre ni un segon. Corria el risc de no arribar a descobrir mai què se sentia quan els seus llavis tocaven els meus.

No podia viure sense saber-ho.

Aquell pensament va ser definitiu. Li vaig envoltar el coll amb els braços i m’hi vaig acostar tant que la seva barbeta sense afaitar em va fer pessigolles. I llavors li vaig fer un petó.

Els nostres llavis es van trobar, acompanyats d’un esclat d’escalfor i tendresa. Una descàrrega elèctrica em va envair tot el cos. Estava segura que brillava en la foscor, que desprenia llum d’estels.





Per fi! Feia tant de temps que ho desitjava! I per l’ímpetu amb què l’alè d’en Robinson es va barrejar amb el meu, vaig tenir la impressió que ell també se’n moria de ganes.

Per què coi havíem esperat tant?

En Robinson em va abraçar per la cintura amb força i em va enfonsar els dits als cabells. Se li va escapar un dèbil gemec i em va besar amb totes les seves forces, com si no hagués estat mai malalt i ja no hagués de tornar-ho a estar mai més. Com si estigués més viu que mai.

Jo també ho estava.

Al cap d’un minut, o potser va ser una hora, ens vam apartar, panteixant. Jo tenia les galtes enceses i sentia que tot el cos em vibrava, com si brunzís.

De sobte en Robinson em va dirigir una mirada tan seriosa que em vaig ennuegar. Però llavors, com una llum que pampalluguegés en la foscor, va tornar a esbossar aquell somriure, aquella ganyota plena de vida que m’omplia de desig.

—T’estimo, Axi Moore —va xiuxiuejar—. Què vols que et digui?

Vaig brandar el cap i vaig somriure, amb els ulls brillants. Estava tan aclaparada que no podia dir ni mitja paraula.

Vet aquí una vida sense paraules, una vida en què l’important era el que feies, no el que deies; en aquell moment hauria estat disposada a renunciar-hi per sempre.





32





Havia arribat el moment de marxar. Ens vam endinsar en la foscor, amb en Robinson agafant-me per l’espatlla. Era com una abraçada (com si ara que ja ens havíem tocat no poguéssim separar-nos), però alhora l’ajudava a no perdre l’equilibri. Jo continuava desprenent llum. Em sentia més radiant que els estels.

Fer un petó a en Robinson havia estat com arribar al final del desert i trobar-hi una font d’aigua. Era la llum del Sol després d’anys d’hivern. Era Nadal al juny. Era… bah, quina necessitat tenia de buscar comparacions poètiques cursis?

El que sentia era felicitat.

Una felicitat que eclipsava completament l’ansietat que em produïa marxar d’un hospital contravenint el consell dels metges. La meva llista d’actes rebels es tornava més llarga a cada segon que passava.

Quan vam arribar a l’aparcament, en Robinson es va inclinar i em va tornar a fer un petó llarg. Finalment es va apartar amb un somriure.

—De sobte em sento capaç de tot —va dir.

Jo em sentia exactament igual. Tot sortiria bé. O millor que bé. Tot seria màgic.

—Digue’m que tot no inclou robar un altre cotxe… —vaig fer jo, posant-li una mà sobre la galta—. Ja en tinc prou, d’emocions fortes.

En Robinson em va fer un altre petó, suau però ansiós. A aquell ritme, no marxaríem mai de l’aparcament; i potser no m’importava, mentre continuéssim d’aquella manera.

—Mai no em passaria pel cap desfer-me de la furgoneta Greta —va dir en Robinson al cap d’un moment—. Ha de veure Detroit.

Se’m va escapar un somriure; era evident que tants petons començaven a afectar-me el senderi.

—La furgoneta Greta?

—Sí, és clar —va dir en Robinson—. Cosina segona de la Harley Charley.

Va riure del seu propi acudit i es va asseure darrere el volant. Va arrencar el motor i va pitjar el pedal unes quantes vegades per escalfar-lo. I llavors, davant la meva mirada perplexa, es va desplaçar fins al seient del copilot, on jo ja em disposava a seure.

Em van passar les ganes de riure de cop i volta.

—Daixò… Robinson? —vaig fer, amb la vista clavada a l’espai buit del seient del conductor. Amb tot, ell es va reclinar contra el reposacaps.

—Sí, ja sé que acabo de dir que em sento capaç de tot… però crec que de moment és millor que condueixis tu.

Em vaig adonar que tornava a parlar amb veu ronca i que s’havia posat la mà sobre el pit, com si tornés a tenir problemes per respirar.

—En aquest cas el que hem de fer és girar cua i tornar a l’hospital! —vaig insistir jo—. Detroit no es mourà de lloc encara que triguem uns dies a arribar-hi.

Però en Robinson va fer que no amb el cap.

—Ni parlar-ne, Axi. Els hospitals em posen malalt.





—Vols dir que no és al revés?

En Robinson va donar uns copets sobre el seient.

—Vine aquí, Axi. Seu amb mi.

Vaig fer la volta a la camioneta i em vaig enfilar al seient del conductor. En Robinson em va agafar per les espatlles i jo vaig enfonsar la cara a la seva camisa de franel·la. Feia olor d’hospital, però de sota emanava la seva aroma; de sabó, de pi i de noi.

No cal dir que jo frisava per marxar d’allà. Volia tornar a estar a soles amb en Robinson. I desitjava tornar a tenir allò que havia començat a l’hospital. Ho desitjava amb totes les meves forces.

Però i si estàvem cometent un error?

Quan en Robinson va tornar a parlar, la seva veu va sonar més potent. Vaig tenir la sensació que m’havia llegit el pensament.

—Què importa si marxar és un error? Tornaria a cometre’l un milió de vegades —va insistir—. Estem junts, i això és l’únic que compta. Vull fer aquest viatge amb tu. Ho vull i ho necessito. No penso deixar que m’irradiïn, ni que em facin un escàner, ni una biòpsia, ni res.

Vaig parlar contra la seva camisa, perquè no volia apartar-me ni un mil·límetre d’ell:

—Però i si això de negar-te a rebre tractament es tradueix en una sentència de mort? —vaig xiuxiuejar, però en Robinson va deixar anar un esbufec.

—L’hospital sí que és una sentència de mort! Et pots fer un tallet al dit, pescar una infecció per estafilococs, i ni te n’has adonat que ja estàs contemplant la gespa des de sota. Marxar ara, Axi, és optar per la vida.

Jo notava com el cor li bategava a tota velocitat.

—Però i si poguessis allargar la vida?

Ell es va limitar a arronsar les espatlles.

—Com va dir Kurt Cobain, «És millor acabar de cop que consumir-se lentament». Bé, en realitat ho havia tret d’una cançó de Neil Young.

Em vaig incorporar de sobte. Què podia fer amb una persona tan exasperant?

—Puc recordar-te que Kurt Cobain va fer servir aquesta frase a la seva nota de suïcidi?

—Sigui com sigui, has d’admetre que no li faltava raó, BN —va respondre en Robinson abaixant el to de veu.

Vaig tancar els ulls i vaig respirar fondo per intentar calmar-me. En Robinson va allargar la mà i va entrellaçar els dits amb els meus, com per infondre’m seguretat.

Què passava si el que volies fer i el que havies de fer eren dues coses diametralment diferents? Què passava si viure la vida que havies triat significava condemnar-te o, pitjor encara, condemnar algú que estimaves?

Al cap d’un moment vaig obrir els ulls. No sabíem com seria el futur, ni quant duraria. L’únic que teníem a l’abast era ser feliços i viure el moment.

—Molt bé, Robinson, tu guanyes —vaig dir—. Però amb les condicions següents —vaig dir, aixecant dos dits—. Primera: havíem quedat que deixaries de dir-me BN, recordes? I segona: et prohibeixo que et moris. Em sents?

En Robinson va riure i em va dedicar una salutació.

—A les seves ordres —va dir—. D’acord. Entesos. Rebut. Etcètera.

Vam encaixar les mans per segellar l’acord, com si fos així de senzill.

Llavors vaig serrar les dents i vaig arrencar la furgoneta.





33





En Robinson es va adormir quasi a l’instant. Ja em va anar bé, perquè havia de concentrar tota l’atenció en la nova tasca: pilotar una trampa de mort i desmembrament molt veloç per creuar el país.

Perquè, per si no ho sabeu, els accidents de cotxe maten molts més joves que no pas el càncer. Què representen, si no, les creus blanques i amb corones de flors de paper descolorit que hi ha al marge de les carreteres? Són per a gent de la meva edat. («Mira, un altre que feia anar el mòbil mentre conduïa», deia sempre el meu pare, que mai no volia culpar la cervesa de res.)

Durant aquelles primeres hores vaig aconseguir no incrementar la taxa de mortalitat a l’autopista, però això no em va lliurar d’haver d’enfrontar-me a algunes… complicacions. Per exemple, quan em vaig aturar en una gasolinera Texaco, no vaig saber com manegar el sortidor. En Robinson dormia tan profundament que no vaig aconseguir despertar-lo. Després de suplicar a un vellet la mar de simpàtic que m’ajudés a omplir el dipòsit, vaig tornar a l’autopista, però al cap d’una estona em vaig adonar que anava en la direcció equivocada. I ja havia recorregut cinquanta quilòmetres…

Vaig fer mitja volta i vaig intentar posar la ràdio baixeta, però se sentia fatal, o sigui que la vaig apagar i em vaig tornar a quedar a soles amb els meus pensaments:

Mai no m’hauria imaginat que Estats Units fos tan gran.

On deu quedar el següent Starbucks?

Com és que el pare encara no m’ha trobat?

Els quilòmetres anaven quedant enrere de manera monòtona però no per això la situació era menys estressant. Al cap d’una estona vaig començar a parlar amb mi mateixa en veu alta.

—No m’interpretis malament —vaig dir, tot i que sabia que en Robinson encara somiava angelets—, però crec que no m’esperava que arribéssim tan lluny. Vull dir, com pot ser que el meu pare no truqués a la poli quan es va adonar que havia marxat? O com a mínim a en Critter? Aquell paio és com un gos coniller!

En Critter fins i tot havia estat capaç de trobar el diamant que li havia caigut a la mare de l’anell de compromís. En un riu. A l’hora de la veritat, però, ella havia marxat igualment.

—Que consti que amb això no vull dir que tingui ganes que ens pesquin —vaig afegir—. Vull continuar endavant. Però no puc evitar preguntar-me si és que fins ara hem tingut molta sort o si també hi ha hagut un cert… desinterès per part del meu pare per esbrinar on para la seva filla desapareguda.

Vaig fer un glop d’un cafè fred que havia comprat a la gasolinera. M’anava bé parlar de tot allò, encara que en Robinson no m’escoltés. O potser ho feia precisament per això.

—I tu què? —vaig preguntar de sobte, adreçant-me a la silueta endormiscada d’en Robinson—. On són els teus pares? No estan amoïnats per tu? Tenen alguna idea d’on ets?

Quan havia conegut en Robinson a la planta d’oncologia, ell sempre havia evitat parlar de la seva família. Durant la químio, al seu costat no hi havia cap pare de mirada trista, ni cap mare que li agafés la mà amb mirada plorosa mentre el bombardejaven amb partícules radioactives.

La resta de pacients teníem la impressió que estava sol com un mussol.

D’altra banda, però, no hi havia ningú tan popular com ell. En Robinson era capaç de convertir un repartidor de pizzes en el seu amic de l’ànima en només cinc minuts. Un cop vaig sentir dues infermeres comentant que l’haurien adoptat. I, naturalment, hauria pogut triar la noia que volgués, dins de l’hospital o fora. Era magnètic.

Però entre tothom, m’havia triat a mi. La seva família era jo.

Quan ens van donar l’alta, en Robinson em va seguir fins a Klamath Falls. «Hem d’estar junts, Axi», havia dit. «A més a més, tinc un oncle que viu al poble. Diu que em puc instal·lar al soterrani de casa seva».

Jo no ho havia qüestionat: l’únic que volia era no haver-li de dir adéu.

De sobte m’adonava de tot el que en Robinson havia deixat enrere al llarg de la seva vida: els pares, l’oncle, els metges que volien tractar-lo… Era com si hagués fugit de tothom excepte de mi.

—En tens prou amb mi, Robinson? —em vaig sentir preguntar-li—. Puc ser tot el que necessites? De debò?

Ell es va regirar en somnis i va estirar les seves cames llarguíssimes, però no es va despertar per respondre aquell punt crucial.

—Em pregunto —vaig continuar— si és possible arribar tan lluny que finalment deixi d’amoïnar-me per si no tornem mai més. —Em vaig mossegar el llavi i vaig fer un glop de cafè amarg.— Em pensava que havia sospesat tots els riscos, que ho tenia tot controlat. Però no se m’havia acudit que podies posar-te malalt.

Li vaig dirigir una mirada fugaç. Les seves pestanyes descrivien una corba fosca damunt de la galta pàl·lida. Movia la mà esquerra en somnis.





Hi havia una altra cosa amb què no havia comptat: enamorar-me com qui cau d’un precipici, de manera irrevocable, i adonar-me que estimar algú pot significar voler aferrar-se a aquella persona i, alhora, resignar-se a veure-la morir… Tot allò no se m’havia acudit en cap moment.

Vaig allargar la mà i li vaig acaronar la galta.

—T’estimo —vaig xiuxiuejar—. No em deixis, sisplau.

En Robinson es va tombar i va sospirar en somnis.





34





En Robinson i jo vam contemplar les ruïnes amb els dits entrellaçats: edificis mig derruïts, cases incendiades, voreres cobertes d’escombraries i els vestigis d’una antiga fàbrica de la Ford.

—Benvinguda a Detroit —va dir en Robinson en to alegre. Es trobava molt millor i jo tenia l’esperança que no tingués res a veure amb el lloc on érem.— La ciutat dels motors. Motown. Em podria haver vist condemnat a passar-hi la infantesa si els meus pares no n’haguessin marxat.

—Segurament la ciutat feia una mica més de patxoca quan encara hi vivies, no? —vaig preguntar, desitjant que l’estat catastròfic del primer lloc que en Robinson i jo visitàvem com a parella (perquè ho érem, oi?) no tingués cap significat.

En Robinson va clavar una puntada de peu a una llauna buida de Red Bull.





—Sí, segurament.

Vaig fer una foto d’un sofà florit, amb tot de coloms enfilats al damunt. A mà esquerra vam veure un arbre que creixia de dins d’un edifici.

—Suposo que pot semblar més o menys atractiu si et va la decadència romàntica, l’steampunk i totes aquestes coses —vaig dir—. O si te l’imagines com el Partenó d’Atenes i hi veus unes ruïnes grandioses.

En Robinson va assentir amb aire pensatiu.

—Aquella fàbrica vella de la Ford és on l’àvia i l’avi es van conèixer i es van enamorar —va dir—. A la línia de muntatge. I allà baix —va afegir, assenyalant cap a una altra banda— hi havia la planta de la Chrysler, on la mare i el pare van repetir la mateixa història.

Em vaig acotar i vaig arrencar una dent de lleó d’una esquerda de terra.

—O sigui que temps enrere aquest devia ser un lloc força romàntic.

En Robinson va contemplar la desolació en silenci. Potser pensava en la seva família, fos on fos. Per això em va agafar totalment desprevinguda quan es va tombar cap a mi i em va abraçar molt fort. Al cap d’un instant es va acotar i em va fer un petó llarg i intens fins que vaig notar aquella sensació que tan bé coneixia. Les cames em van començar a fer figa, com si m’hagués de fondre tan bon punt en Robinson em deixés anar.

Finalment es va apartar amb un somriure als llavis.

—Què vol dir «temps enrere»?

Vaig fer lliscar les mans fins a la seva cintura. Volia tenir-lo tan a prop com pogués, durant tanta estona com fos possible.

—Tens raó —vaig dir, mirant-lo als ulls: a contrallum, semblava com si tingués les puntes dels cabells en flames—. Dues generacions de la teva família es van enamorar aquí mateix. És increïble.

I amb aquesta, tres, vaig pensar.

Ell va fer que sí amb el cap, però no va afegir res més. Tornava a tenir aquella mirada distant.

—I suposo que l’obsessió pels cotxes et deu venir de natural, llavors —vaig dir. Volia que continués explicant-me coses; com que mai no parlava de la seva família, jo no en sabia pràcticament res.





—El meu pare sempre deia que el seu primer fill havia estat el Mustang del 1967 —va dir en Robinson.

—Així doncs, vas créixer aquí? —vaig voler saber. En Robinson va començar a xiular aquella cançó de Sufjan Stevens sobre Detroit, però li vaig clavar un cop de puny a les costelles.— No penses respondre? Em dius que m’estimes però no em vols ni explicar on coi vas néixer?

Ho vaig dir rient, però em sentia una mica ofesa. Quan en Robinson em va tornar a mirar, tenia l’expressió tèrbola.

—No tinc… gaire contacte amb els pares, últimament. Només de pensar-hi em vénen basques, o sigui que intento evitar-ho.

Darrerament ja les havia passat prou magres, o sigui que vaig optar per no insistir.

—Digue’m només quina és la teva ciutat de naixença.

En Robinson va somriure.

—Parles d’una manera… «Ciutat de naixença», dius. Habitants del món: qui més diu «ciutat de naixença», a banda de l’Alexandra Jane Moore?

Li vaig clavar un altre cop a les costelles. Els únics que podien respondre-li eren els coloms.

—No, no vaig néixer aquí —va respondre finalment—. La Chrysler va traslladar la planta abans que jo nasqués. Els pares es van mudar a Carolina del Nord, i allà és on em van tenir. El meu pare va treballar durant un temps per a una empresa d’acer fins que va obrir un taller de cotxes.





En Robinson va començar a xiular una altra cançó que no vaig reconèixer i que va marcar el final de la nostra conversa. Vaig sospirar.

—A aquest ritme trigaré cinquanta anys a esbrinar com va ser la teva infantesa.

Ell va allargar la mà i em va acaronar la galta amb els dits.

—Ai, Axigenada, a qui li importa el passat quan tenim el present?

—Axigenada? —vaig fer. Li vaig agafar la mà i em vaig apropar els seus dits als llavis. Somrient, els hi vaig besar, d’un en un. Ell va fer que sí amb el cap.

—És nou. T’agrada?

—Tranquil que ja te la tornaré.

La veritat era que qualsevol sobrenom que em posés m’agradaria, però no pensava admetre-ho.

Ens vam quedar una estona en silenci, agafats de la mà. Els ocells volaven en cercle damunt nostre, sota els núvols veloços. De sobte vaig pensar que, encara que la Terra estigués coberta de runes i deixalles, sempre podies trobar algun indret que semblés net i perfecte. Segurament m’ho podia prendre com una metàfora d’alguna cosa.

Al cap d’una estona em vaig inclinar cap a en Robinson i li vaig fer un petó. Ell em va agafar la cara amb les mans.

—Què, doncs? —va preguntar—. Et puc convidar a sopar o què?

—Això vol dir que tindrem una cita? —vaig preguntar amb un somriure.

Ell me’l va tornar i va arronsar les espatlles.

—Depèn. Ens farem alguna cosa més que petons?

—Que porc! —vaig fer jo, rient.

—Que porc! —va repetir ell—. Ara que ho dius, anem a menjar porc!





35





Un cop al cotxe, vam posar música Motown (Diana Ross, Stevie Wonder…) mentre conduíem cap al centre. En Robinson duia el ritme picant a la guantera amb els dits i afegint-hi floritures de collita pròpia.

Vam trobar un restaurant ple de llumets de Nadal, amb bancs folrats de vellut taronja i les parets revestides d’instruments de funk i fotografies de Detroit en els bons temps. Hi havia algú tocant el piano a tot volum en un racó. El local estava ple com un ou.

—És com una barreja entre taverna i TGI Fridays —vaig dir mentre ens assèiem.

—O com si Liberace fos un gàngster i això fos la seva sala d’estar.

—O com el cau d’un proxeneta amb una debilitat pel jazz i les antiguitats —vaig fer.

—És increïble —va riure en Robinson.

Vam trobar taula en un racó, i el cambrer es va apropar i va deixar dos gots d’un líquid transparent sobre la taula.

—Licor hongarès —va dir, a tall de salutació—. És l’aniversari de l’Ed —va afegir, com si haguéssim de conèixer l’Ed d’alguna cosa—. Torno de seguida a prendre nota.

En Robinson i jo vam observar els gots i ens vam mirar l’un a l’altre.

—Ens ho prenem? —vaig preguntar, però en Robinson feia cara de desengany.

—Amb la il·lusió que em feia ensenyar un dels meus carnets falsificats…





Vam aixecar els gots i vam brindar.

—Sláinte —vaig dir jo.

—Slon… txa? —va repetir en Robinson, arrugant el front—. No és la primera vegada que ho sento. Què vol dir?

Vaig arronsar les espatlles.

—Ni idea, només sé que ho diuen els irlandesos per brindar.

Naturalment que sabia què significava. Vol dir salut. Hi havia alguna cosa que importés més, en el fons?

Vam buidar els gots d’un glop. Aquell líquid em va cremar la gola i em va fer estremir.

—El líquid de radiador deu tenir més o menys aquest gust, oi?

En Robinson encara l’estava paladejant i finalment se’l va empassar.

—Jo diria que és més com l’alcohol de fer fregues.

Me’l notava a l’estómac, calent. Era possible que ja em sentís més desinhibida, quasi marejada?

—És curiós que un gotet em faci sentir tan rebel, sobretot tenint en compte que ja sóc una lladre de cotxes.

—Em pensava que els agafàvem prestats —va fer en Robinson.

—Sí, és clar, perquè segur que així convencerem el jutge —vaig dir jo—. «Ah, així només volíeu agafar-lo prestat, el Porsche? Llavors cap problema!».

—Vosaltres dos no sou de per aquí, oi?

En Robinson i jo vam alçar la vista, sobresaltats; suposo que els culpables s’espanten fàcilment. Però només era el cambrer, que feia cara d’haver-se pres un parell de glops de licor.

—No, senyor —va respondre en Robinson, educat com ell sol.

El cambrer ens va assenyalar amb un dit.

—Doncs quan torneu a casa, expliqueu als vostres amics que Detroit està molt bé. Sé que heu vist les fàbriques tancades; és el que crida més l’atenció. Però no recordeu només les coses mortes, sinó també això. —Va dir, mostrant tot el local sorollós amb un gest ample de la mà.— Recordeu la música i el licor. Fet?

En Robinson i jo vam fer que sí amb el cap, en tàndem, i el cambrer ens va dedicar un somriure de satisfacció.

—Torno de seguida a prendre nota.

Quan va haver marxat, en Robinson em va agafar la mà.

—Té raó. Has de recordar les coses bones, Axi.

Ho va dir d’una manera que em va provocar un calfred a l’espinada, com si es referís a alguna altra cosa a banda de Detroit. Tot i això, vaig somriure i li vaig estrènyer la mà igualment.

—Tracte fet. Jurament d’honor —vaig dir—. Promesa solemne. Bla, bla, bla.

En Robinson va somriure.

—Ets guapíssima, ho saps? —va dir.

Vaig abaixar la mirada, però ell em va posar un dit sota la barbeta i em va obligar a clavar la mirada en aquells ulls tan foscos.

—Parlo seriosament. Algú t’ho hauria de dir cada dia de la vida. I ara mateix em toca a mi.

—Sempre et tocarà a tu —vaig dir amb un fil de veu.

—Vine cap aquí —va fer ell, somrient de nou.

Vaig fer la volta a la taula… i vaig seure a la seva falda. Aquell gest ens va sorprendre a tots dos.

—Axi —va fer ell amb veu rogallosa, i em va acaronar la clavícula amb un dit—. No hauria dit mai que t’agradessin les demostracions d’afecte en públic.

El seu tacte em va estremir i vaig recolzar el meu front contra el seu. Quan vaig tornar a parlar, els nostres llavis estaven temptadorament a prop.

—Estic aprenent a viure al límit —vaig dir.

En Robinson se’m va acostar uns mil·límetres més i els seus llavis van fregar els meus.

—I què en penses? —va xiuxiuejar.

Quasi notava el seu gust. Vaig esperar un instant llarg i deliciós abans de tornar a posar la boca contra la seva. Li vaig enfonsar els dits als cabells esbullats. L’escalfor d’aquell petó se’m va escampar per tot el cos.

—M’agrada —vaig dir—. Molt.

Em sentia quasi marejada. Així doncs, l’embriaguesa és això. Però el que sentia no tenia res a veure amb el gotet de licor que m’havia pres.

Puc assegurar que el licor no arriba ni a la sola de la sabata a l’amor. Ni al desig.





36





—La Blue Streak, la Mean Streak i la Millennium Force —va dir en Robinson—. Vull pujar a totes. Tu només pots pujar a la Mean Streak, Axi.

Feia veure que estava ofès amb mi perquè li havia dit que no li tocava cap Slim Jim més fins que no s’hagués menjat un plàtan. «Qui et penses que ets, ma mare?», m’havia preguntat. Jo li havia contestat que em negava a continuar veient-lo menjar productes derivats de pollastres de producció industrial o, en altres paraules, aquella pasta de carn rosada i enganxifosa. Ell m’havia acusat de ser una vegetariana refotuda, però jo m’hi havia abraonat i li havia fet pessigolles fins que havia demanat clemència.

Ara érem a Cedar Point, el parc d’atraccions amb les millors muntanyes russes del món, a prop de Sandusky, a Ohio. En Robinson el temerari i jo, que em marejo en un gronxador.

—Crec que em fa més el pes la velocitat del Junior Gemini —vaig dir.

En Robinson va bufar.

—Axi, últimament has fet coses que espanten molt més que no pas pujar a unes muntanyes russes —va dir, apuntant-me amb un dit com si fos una pistola.

—No m’ho recordis —vaig respondre.

—Què, doncs? Som-hi? —va preguntar, oferint-me el bracet.

Com podia negar-m’hi? El meu quinqui, el meu sequaç, la meva ànima. Semblava que tenia prou bona salut, oi? No podia saber-ho de cap manera, però em venia de gust gaudir d’aquell moment.

Vam passar com a mínim una hora a la primera cua, envoltats de pares cansats, de nens hiperactius de vuit anys, d’adolescents emmurriats de tretze i d’un grapat de jubilats de pell bronzejada disposats a arriscar-se a patir un atac de cor per experimentar la força de la gravetat multiplicada per quatre en un sol descens en picat.





En Robinson va observar que em tocava la vora de la samarreta en un gest nerviós.

—Fes-me cas, serà increïble —va dir—. T’encantarà.

Va estirar la mà i em va acaronar els cabells. Llavors els seus dits van baixar cap al coll i em va fer un petit massatge per calmar-me. Una mica més i deixo anar un gemec de plaer.

—El que tu diguis… —vaig fer. De sobte, la muntanya russa m’havia fugit del cap i només podia pensar en les seves mans.— Però no paris.

Ell va riure i em va fregar les espatlles, repenjant el seu cos llarg i calent contra la meva esquena.

—Així de fàcil? —va preguntar—. Una mica de massatge i l’Axi Moore es converteix en una pila tremolosa d’aquiescència.

—Ei, des de quan fas servir aquesta mena de paraules, tu? —el vaig burxar, intentant recuperar part de la meva insolència habitual. No era fàcil.

—Potser el vocabulari elaborat es contagia —va dir.

—Mmmm.

—Tot i que sembla que tu l’estàs perdent.

—Mmmm, més avall…

En Robinson se’m va arrambar i em va abraçar des de darrere.

—Potser és millor que no perdem el cap —em va dir a cau d’orella.

—Suposo que tens raó… —vaig fer jo amb un sospir.

—Però ja no tens por, oi que no?

Vaig fer que no amb el cap, molt decidida: no en tenia.

Per descomptat, això no vol dir que el cor no em comencés a bategar a tota castanya tan bon punt vam pujar a l’últim vagó de la Millennium Force, però em vaig intentar convèncer que era d’emoció i no pas de por. Vaig pensar que, per comparació a totes les coses veritablement perilloses que havíem fet, com ara robar cotxes, anar en moto i colar-nos en piscines alienes, allò era un passeig.

Ens vam començar a enfilar per la pujada de la muntanya russa, lliscant amb una suavitat sorprenent, i vaig agafar la mà d’en Robinson. Davant nostre hi havia gent que ja cridava. Jo m’aferrava a en Robinson amb tanta força que els artells se m’havien esblanqueït.

—Som-hi! —va exclamar ell.

Quan semblava que el vagó ja no es podia apropar més al cel immaculat de l’estiu, ens vam aturar durant un segon silenciós, tens… i ens vam desplomar. Avallavallavallavallavallavallavall.

Vaig cridar més fort del que mai hauria cregut possible, i al meu costat en Robinson va deixar anar un bram d’eufòria. Vam accelerar i vam traçar tirabuixons mentre vèiem el parc d’atraccions des de les altures. El vent m’humitejava els ulls i el vagó se sacsejava d’una banda a l’altra. No vaig deixar de xisclar ni un moment. En Robinson reia a cor què vols mentre les meves ungles li deixaven marcades mitges llunes blanques sobre la pell.

Quan finalment vam reduir la velocitat i els vagons es van ficar sota el tendal per aturar-se, em vaig tombar cap a en Robinson amb un somriure radiant a la cara.

—Uau —vaig dir—. Hi vull tornar!

Ell em va dirigir una mirada triomfal.

—Sabia que t’agradaria. Et conec millor que tu mateixa —va dir, i em va allargar el braç—. Dóna’m un cop de mà, vols?

Em vaig acotar i el vaig agafar de la mà, notant el pes del seu palmell sobre el meu.

—Gràcies —va dir. Llavors em va apartar el serrell i em va fer un petó al front amb els seus llavis molsuts i suaus.

Vam sortir de l’atracció agafats de la mà. L’avinguda del parc estava vorejada de flors i era plena a vessar de gent; feia olor de menjar fregit i de bronzejador.

—Comprem-nos un cotó fluix de sucre —vaig dir.

—I uns refrescos més grans que nosaltres —va afegir en Robinson.

—I nachos i barretes de pega dolça —vaig exclamar, fent saltets.

En Robinson va riure i el vaig arrossegar darrere meu.

—Crec que a la muntanya russa se’t deu haver afluixat un cargol. No vols un plat de col o alguna cosa així?

—Demà! Avui serem adolescents normals i corrents!





Perquè de sobte tenia la sensació que ho érem, com si res no ens distingís de la resta de gent de la nostra edat: ni la malaltia, ni els delictes que havíem comès, ni res de res. Érem invencibles. Feliços. Immortals.

—T’he dit mai que t’estimo? —va preguntar en Robinson quan em va atrapar.

—Sí, però torna-m’ho a dir —vaig respondre jo, i em vaig aturar per abraçar-lo.

—T’estimo —va dir.

—Jo a tu també —vaig dir jo.

I ens vam fer un petó mentre la multitud s’arremolinava al nostre voltant i els vagons de la muntanya russa ens sobrevolaven fent piruetes.





37





—Així, què? —va dir en Robinson—. Continuem cap a la ciutat que mai no dorm?

Finalment vam enfilar cap a la furgoneta, tan cansats que quasi teníem la sensació que hauríem de fer torns per portar-nos l’un a l’altre.

—La ciutat que mai no dorm… Ningú no en diu així, ho sabies? —vaig fer jo—. Només els turistes.

—I nosaltres què som? —va preguntar ell, alçant una cella. —Nosaltres som aventurers —vaig respondre jo—. Exploradors!

En Robinson em va allargar el clauer de record que havia comprat a la botiga de regals situada just abans de la sortida. Era un model en miniatura del Millennium Force dins d’un globus de neu.

—Tenint en compte que ara ets la conductora… —va dir, amb un somriure maliciós.





—Una conductora sense claus, per cert —vaig assenyalar.

—Ei, si no el vols me’l puc penjar al tornavís o al trepant.

Però naturalment que el volia: era un regal del noi que estimava.

—Jo també et compraré una cosa —vaig dir, sacsejant el globus de neu.

En Robinson volia saber què era, però vaig brandar el cap i vaig fer veure que em tancava la boca amb cremallera.

—És una sorpresa.

Mentre pujàvem a la camioneta, vaig pescar en Robinson mirant de reüll un BMW esportiu que hi havia aparcat al nostre costat.

—Ni parlar-ne —vaig contestar—. No puc conduir un cotxe amb marxes.

—Serà la pròxima cosa que t’ensenyaré a fer —va dir—. I després un quatre per quatre.

—I després motos de trial —vaig dir jo—. Per què no?

Perquè a partir d’aquell moment tot aniria bé. Potser sí que teníem tot el temps del món.

Vam arribar a la interestatal 80 amb en Robinson de copilot. Teníem un llarg camí per recórrer i no podíem pas fer-lo per carreteres secundàries. Jo volia un trajecte amb un Starbucks a cada passa.

—Oi que com més de pressa vas més s’alenteix el temps? —va preguntar en Robinson, contemplant els prats verds i els anuncis de les àrees de descans per a camioners.

Vaig intentar recordar el que havia après a classe de física feia un milió d’anys, si més no això em semblava a mi. (Quines conclusions podem treure sobre el temps, a partir d’aquí?)

—Només és una qüestió de nanosegons, o alguna cosa així. El temps també avança més lentament com més a prop de terra ets.

—Un bon motiu per no pujar una muntanya.

—Com si en necessitessis cap —li vaig etzibar.

—Tens raó. No sé per què, però la idea d’estimbar-me des de centenars de metres d’altura mai no m’ha atret gaire. —Va jugar amb el clauer, observant com nevava damunt de la muntanya russa en miniatura.— Algun cop t’has preguntat què passa després? —va deixar anar de sobte.

—Després de què? —vaig fer jo, canviant de carril per avançar.

—Després que ens surtin ales —va respondre ell. Em va mirar com esperant una reacció, però no vaig apartar els ulls de la carretera.

—No facis broma —vaig dir.

En Robinson va creuar els braços.

—No faig broma, només ho pregunto.

—Després que «ens surtin ales»…

—Te’n recordes? La Sophie, la infermera, ho deia molt sovint. I semblava totalment sincera.

Vaig accelerar. De fet, ja superava el límit de velocitat.

—Perquè creia que quan et mors et converteixes en àngel —vaig dir—. Tu, en canvi, creus que fas una becaina sota terra.

En Robinson va riure per sota el nas.

—Ai, perdona. Això de la becaina sota terra sempre em fa molta gràcia.

—Doncs no en té gens.

Però, en realitat, a l’hospital tothom feia conyes d’aquelles contínuament, perquè era una bona manera de perdre la por. «Estic cansada d’aquesta part de la ciutat», deia algú. «Crec que em mudaré a l’altre barri». Algú contestava: «Últimament he estat pensant a comprar-me un piset de fusta de pi». O: «Sí, jo m’estic rumiant d’entrar al negoci dels adobs».

Era com engegar la mort a pastar fang. Així aconseguíem que algunes coses horribles, com les nàusees o la pèrdua de cabells que provoca la químio, resultessin una mica més suportables. Però em pensava (o com a mínim ho esperava) que en Robinson i jo ja havíem superat aquella etapa. Que aquella mena d’humor havia deixat de ser… mèdicament rellevant.

—No ho sé, Robinson —vaig fer, agafant el volant amb força—. Jo vull pensar que hi ha alguna cosa a l’altra banda, però com es pot demostrar? Ningú no ha enviat mai una postal des del més enllà.

—Ja, que desconsiderats —va replicar ell.

—Oi que sí? Ho sents, Carole Ann? —vaig fer, alçant el puny—. Ets una desconsiderada!

En Robinson va allargar el braç i em va posar la mà sobre el genoll.

—No pateixis —va dir—. Jo t’escriuré.

Va ser com si m’haguessin clavat un cop de puny a l’estómac.

Volia riure, demostrar-li que no me’l creia. Però en realitat no estava segura que fes broma.





38





En Robinson no es va despertar ni una sola vegada mentre travessàvem tot Pennsilvània. A les fosques no diferia gaire de qualsevol altre estat, i no vaig baixar de cent vint per hora en tota l’estona.

A mig matí ja érem a East Orange, a Nova Jersey. Vaig enviar en Robinson a un Pathmark a comprar menjar («Porta coses sanes», li vaig demanar, conscient que segurament compraria gominoles de cirera com si fossin fruita de debò), mentre jo anava a la botiga del costat, que es deia Tot el que lluu és or.

Gràcies al meu pare, m’havia tornat una experta en cases de préstecs. I així va ser com, a canvi de cinquanta dòlars i el braçalet d’or i perles que havia estat de la meva mare, vaig comprar una guitarra acústica per a en Robinson.

—On has anat? —va preguntar en Robinson quan vaig aparcar davant del Pathmark. Tan bon punt va deixar les bosses al seient del darrere, em vaig sorprendre en constatar que havia comprat un plàtan de debò.





—A fer un encàrrec —vaig dir jo, intentant no somriure mentre pensava en la guitarra que havia amagat sota la tenda de campanya que dúiem al maleter—. Ostres! Has comprat fruita i verdura de debò?!

En Robinson es va inclinar i em va fer un petó al coll.

—Digue’m on has anat —va dir, fent-me pessigolles al coll. Jo vaig contenir l’alè.

—No.

Cada vegada que em tocava, era com si tot el cos em comencés a vibrar i a bullir.

—Digue-m’ho —va repetir, passant del coll al lòbul de l’orella. Els seus llavis eren tan suaus, tan seductors…

—Robinson —vaig murmurar. Si continuava li ho diria tot, li revelaria tots els meus secrets.

Em vaig inclinar cap a ell i la meva boca va trobar la seva. No me n’havia ni adonat que ja tenia els dits sobre els botons de la seva camisa. Vaig aconseguir descordar-n’hi un, però de cop i volta ell es va apartar, va recular fins a la porta i se’l va cordar ràpidament.

Em vaig asseure bé al seient, parpellejant. Estava confosa. No ho volia, ell, també?

—Però què? —vaig preguntar—. Per què…?

—Guardes de seguretat —va dir en Robinson, assenyalant amb el cap uns paios fornits que passejaven pels passadissos de l’aparcament.

N’hi havia tres, i dos eren molt a prop de la furgoneta. Però, en realitat, els podríem haver tingut asseguts a la part del darrere de la furgoneta, que mentre en Robinson m’envaïa tots els sentits jo no me n’hauria ni adonat.

—Val més que marxem —va dir—. I, daixò… Podem seguir més tard.

Jo tenia les galtes enceses de vergonya.

—D’acord —vaig dir, per no cridar: «I tant que seguirem!».

En Robinson va somriure.

—Axi, saps què? Crec que vull conduir.

Em vaig sentir tan alleujada que es trobés bé, tan emocionada de poder-li fer petons sempre que volgués (per molts guardes de seguretat que rondessin per allà) que jo, una nena de poble, no vaig al·lucinar quan la silueta urbana de Nova York va aparèixer a l’altra banda del peatge de l’autopista, amb les seves valls i muntanyes de gratacels platejats. No em va importar que passéssim tres quarts d’hora fent cua a l’entrada del Holland Tunnel, ni que en Robinson es perdés per la ciutat de camí a l’East Village.

El noi que jo estimava era darrere el volant, i se sentia feliç i fort. Per tant, tota la resta em semblava bé.





39





Juntament amb un munt de turistes, vam baixar per St. Marks Place emprovant-nos ulleres de sol barates a les paradetes a l’aire lliure i tafanejant en una botiga de dues plantes anomenada Andròmines i Vodevils, on en Robinson es va fer una foto vestit amb una jaqueta de motorista platejada i jo em vaig emprovar una perruca blava. Ens vam aturar a la Llibreria St. Mark’s i vaig comprar un exemplar de Fulles d’herba, de Whitman, i un llibre de poemes de Dylan Thomas.

—Poesia? —va preguntar en Robinson, horroritzat.

—Llegeix-ne un —li vaig respondre jo.

En Robinson va obrir el llibre de Whitman a l’atzar i es va escurar la gola.

—«Un nen diu: què és l’herba?, i me n’ofereix un grapat a mans plenes; / Com li podria respondre?… Ho sé tan poc com ell. / Deu ser, imagino, l’estendard del meu temperament, teixit amb la matèria verda de l’esperança».

Em va dirigir una mirada intrigada.

—Està bé —va dir—. M’ha agradat força. «Teixit amb la matèria verda de l’esperança».

Vaig riure.

—Doncs tinc una cosa millor —vaig dir. El vaig agafar de la mà i me’l vaig endur cap al cotxe.

—És la meva sorpresa? —va preguntar, emocionat.

—Mira sota la tenda —li vaig indicar.

Quan va treure la guitarra se li va il·luminar la mirada. La va sospesar i va pessigar una corda, experimentalment.

—Axi, però com…?

—Prova-la, va —vaig dir jo. No volia haver-li d’explicar que m’havia venut el braçalet de la mare per comprar-la (era l’última cosa que conservava d’ella), ni tampoc que no em sabia gens ni mica de greu.

Ens vam agafar de la mà i vam anar a Tompkins Square Park, on vam trobar un banc buit sota un cercle de ginkgos. En Robinson va provar quatre acords. Em resultaven familiars, però no els vaig reconèixer fins que no es va posar a cantar:

—Moving forward using all my breath —va fer en Robinson. La cançó era «I melt with you».

Encara no he parlat de la veu d’en Robinson, en part perquè sóc incapaç de descriure-la. És clara i aspra alhora; és íntima, però al mateix temps reclama un públic. Normalment és suau, però no només se sent amb les orelles, sinó amb tot el cos. I sobretot amb el cor.





La gent que passava per allà va començar a aturar-se per sentir-lo cantar. En Robinson no semblava adonar-se’n. Tenia la vista clavada a la punta de la bota amb què portava el ritme sobre les llambordes. De tant en tant em mirava als ulls i cantava. «I’ll stop the world and melt with you…».

Ben aviat es va haver acumulat una bona colla de persones per escoltar-lo, joves, grans i de mitjana edat. La majoria eren pares amb fills carregats amb conillets de peluix, pilotes de futbol americà o, en el cas dels més grans, iPhones. I tots els pares coneixien la cançó, perquè l’havien ballada feia vint anys, quan anaven a l’institut i s’havien enamorat per primera vegada.

Al principi s’havia aturat gent que es limitava a seguir la lletra en veu baixa, però ben aviat alguns van començar a cantar. Llavors s’hi van anar afegint tots, que van deixar de banda les seves expressions dures, de ciutat, i van començar a somriure. Al cap d’un moment allò semblava una maleïda coral. I juro que n’hi havia que tenien llàgrimes als ulls. Així de bonica és la música d’en Robinson.

Quan la cançó va acabar, es va fer el silenci. Durant un instant va ser com si tota la ciutat callés i aguantés la respiració. Com si tothom, a tot arreu, estigués pensant en la vida; concretament, en la vida com la cosa més bonica que existeix, i alhora la més trista, la més fantàstica, la més terrible i la més preciosa.

Llavors el silenci es va trencar. Una dona vestida de groc va posar-se a aplaudir i llavors, de la mateixa manera que tothom s’havia anat afegint al cor, els aplaudiments van anar augmentant de volum fins que es van tornar eixordadors. Vaig veure una dona que es mocava i un home que parpellejava de pressa amb els ulls clavats al cel, però la majoria de persones somreien.

Un home vell es va acostar a en Robinson i va deixar el seu barret a terra.

—T’has oblidat de passar el platet —va dir.

En Robinson va alçar la mirada, sobresaltat.

—Perdoni? —va dir.

Encara era en el món de la seva cançó i no s’havia adonat que hi hagués ningú més a banda d’ell. El vellet, que s’assemblava a l’Epi de Barri Sèsam, es va tombar cap al públic i va dir:

—Afluixeu la mosca per al jove músic, feu el favor.

En Robinson i jo vam veure que pràcticament tots els assistents s’acostaven i deixaven monedes i bitllets. Em vaig fixar que una dona donava diners a una nena, que al seu torn s’atansava de puntetes i ficava un bitllet de vint dins del barret. Tenia més o menys l’edat de la Carole Ann quan va morir, l’edat que tindria per sempre. I era pèl-roja, com ella.

—Gràcies —li vaig dir amb un fil de veu.

A poc a poc la gent va anar marxant i en Robinson i jo ens vam tornar a quedar sols. El barret era ple de diners. En Robinson em somreia.

—Som rics —va dir, i em va fer seure a la seva falda.

I la veritat és que en aquell moment vaig tenir la sensació que ho érem.





40





Vam decidir estirar més el braç que la màniga i passar la nit en un hostal. Ens va semblar més bona idea que dormir al banc d’un parc, tot i que si ens haguéssim decidit per aquella opció hauríem gaudit d’una companyia d’allò més interessant.

El Grand Street Hostel era en un extrem de Little Italy, just on aquest barri es converteix en Chinatown, i des de fora semblava prou digne. Hi havia un parell de nanos amb motxilla fumant davant de la porta i el paio de recepció desprenia l’amabilitat típica de la gent que va fumada.

Però en Robinson i jo vam descobrir de seguida que la diferència entre un hostal i un hotel és molt més profunda que la diferència ortogràfica entre totes dues paraules. Afegir la essa i la a al nom equival a perdre la intimitat, la comoditat i, en aquest cas, el sostre. L’hostal era un laberint de cel·les diminutes, amb uns envans finíssims construïts de qualsevol manera dins d’un espai immens que recordava un hangar.





—No m’esperava que em recordés una presó —va fer en Robinson.

—Ja ho pots ben dir —vaig fer jo, saltant per damunt d’una bota tirada al mig del passadís—. És com si s’haguessin oblidat de prendre’ns les empremtes.

Per sort, però, teníem una habitació per a nosaltres sols, amb dos llits individuals arrambats l’un contra l’altre, i uns vint centímetres d’espai a banda i banda.

—Com a mínim els llençols semblen nets —va dir en Robinson en to optimista. Llavors em va fer un petó fugaç i va marxar cap al bany.

Em vaig asseure al caire del llit i vaig alçar la vista cap al sostre inexistent. Vaig sentir el final abrupte i desagradable d’una conversa telefònica des d’una habitació propera: «No és culpa meva que t’hagin fotut fora», va dir una veu. «Fa anys que tothom et detesta».

Vaig taral·lejar una mica perquè l’altra persona pogués parlar en privat. La cançó que em va sortir era «Tangled Up in Blue», però no l’hauríeu reconeguda, perquè sóc incapaç d’afinar. Tampoc no sé tocar cap instrument. «No passa res», intentava consolar-me en Robinson. «Un dia seràs una gran roadie i viatjarem junts».

Vaig començar a cantussejar més i més de pressa a mesura que estirava la vora del llençol. Em vaig adonar que estava nerviosa, però també emocionada. En Robinson i jo no havíem tornat a estar a soles en una habitació des de Los Angeles, quan havíem mirat castament El gat amb botes. Què passaria aquella nit?, em preguntava. Continuaríem igual de casts?

Era una situació que sens dubte no havia planificat: no tindria més remei que guiar-me a les palpentes.

I que consti que no he intentat fer cap joc de paraules.

Quan en Robinson va tornar del bany, tenia els cabells xops i feia olor de sabó Ivory. La camisa li penjava de les espatlles i duia uns calçotets de quadres blaus.

Va deixar els texans plegats damunt de la motxilla. El llit va grinyolar quan s’hi va asseure.

—Ei —vaig fer, amb un fil de veu.

—Ei, tu —va respondre ell—. Què vols que fem, ara?

Sabia perfectament la resposta a aquella pregunta, tot i que… em feia una mica de por. Vaig respirar fondo i em vaig obligar a fer el cor fort.

I llavors em vaig treure la samarreta.

En Robinson va contenir l’alè. Llavors em va apartar els cabells del coll i me’l va cobrir de petons. Jo vaig tremolar i se’m va eriçar la pell dels braços.

Notava la seva respiració, la suavitat impossible dels seus malucs. Vaig tirar el cap enrere i ell em va acaronar el coll amb un dit. Es va aturar un instant al solc del coll abans de recórrer tota la clavícula. Em va cobrir les espatlles de petons, fent-me pessigolles amb la barba incipient.

Ens vam deixar caure al llit i en Robinson es va treure la camisa de franel·la enganxat a mi. Llavors va abaixar el cap i vam quedar reduïts a un garbuix de llavis, llengües i dents, fins que vam haver d’aturar-nos per recuperar l’alè.

Ens vam quedar immòbils, observant-nos de fit a fit en la penombra. En Robinson em mirava tal com algú miraria una cosa que ha perdut fa un milió d’anys i que no esperava tornar a trobar mai més.

Jo el vaig estudiar, meravellada, i em vaig adonar de totes les coses d’ell que encara em quedaven per descobrir: la cicatriu del palmell de la mà, les venes blaves dels canells, el triangle de pigues del pit, a l’esquerra de l’estèrnum. Tot de llocs secrets, mínims. Els volia conèixer tots.

Però no sabia fins on arribaríem, aquella nit. Volia prendre-m’ho amb calma… i alhora frisava per anar de pressa.

En Robinson es va escurar la gola.

—Escolta, tu…? —va començar a dir.

—No porto protecció, si és això el que vols saber.

La veu em va sortir més forta del que hauria volgut, i em vaig arraulir contra ell, avergonyida.

En Robinson va fer un soroll. Un gruny o una mitja rialla?

—No vull tenir fills —vaig afegir.

Aquí sí que va riure.

—Hosti, Axi, vas una mica embalada, no?





Em vaig cobrir la cara amb la flassada. Tot allò m’era completament nou. Com podia evitar espifiar-la una vegada i una altra? Tot i així, volia que ho sabés. Em vaig obligar a continuar parlant, encara que una part de mi estava a punt de morir-se de la humiliació.

—No em refereixo a ara. No vull dir que estiguem a punt de fer un bebè, Robinson. Ho dic en un sentit filosòfic. Entre els gens cancerígens de la família Moore i, què sé jo, el canvi climàtic, un fill meu estaria condemnat de bon principi. Naixeria amb els ulls blaus i una bomba de rellotgeria a dins, com la resta de la meva família. Se les hauria de manegar amb unes cartes molt dolentes…

Vaig intentar que la meva veu no reflectís l’amargor que sentia. En Robinson m’acaronava lentament els dits.

—Els ulls blaus són macos, però… —va dir en veu baixa.

Vaig somriure i li vaig posar una mà sobre el pit llis. Ell m’havia passat el braç per sota el coll i de sobte vaig tenir la sensació que tots dos érem una extensió de l’altre. Que els nostres cossos i els nostres cors havien d’estar units per formar una persona completa, perfecta.





41





L’endemà al matí ens vam despertar en la mateixa posició; miraculosament, a en Robinson no se li havia adormit el braç durant la nit. A la cafeteria de la cantonada vam comprar cafè i uns bagels esponjosos, enormes. Els vam demanar torrats i coberts de mantega, tal com li agradaven a en Robinson. Llavors vam agafar el metro cap al Metropolitan Museum of Art.

Un captaire va passar el platet pel metro, vestit amb roba d’hivern com si no ens trobéssim en ple juny. En Robinson es va ficar la mà a la butxaca i en va treure un bitllet de cinc. El captaire va acceptar els diners amb una reverència.

—Tens diners i una dona bonica. No pots demanar més.

—Bé, en realitat ara els diners els tens tu —va assenyalar en Robinson.

El captaire va rumiar un instant.





—Però per què necessites diners quan la tens a ella?

—És just el que jo penso —va respondre en Robinson, que em va passar la mà per l’espatlla com si fos propietat seva.

Quan vam arribar al Met, vam vagar per les sales immenses, de sostres altíssims, contemplant obres d’art famoses que només havíem vist en reproduccions diminutes: La catedral de Rouen de Monet, Els xiprers de Van Gogh, Iris negre de Georgia O’Keeffe o Ritme de tardor de Jackson Pollock.

Però tot i que em trobava davant d’unes veritables obres mestres, no em podia treure del cap la imatge d’en Robinson la nit abans, sense samarreta, ajagut al meu costat. Em costava concentrar-me. De vegades, quan em mirava d’una certa manera, em preguntava si li devia estar passant el mateix. «Una noia maca i nua / val més que un milió d’estàtues». Això ho va escriure E. E. Cummings. (Tot i que jo no estava totalment nua. Només… parcialment.)

En Robinson es va aturar davant de Madame X, el retrat d’una dona bonica de John Singer Sargent, i va brandar el cap, astorat.

—Aquesta mena d’art no el tenim pas a Klamath Falls —va dir.

—Per no tenir, a Klamath Falls no hi tenim ni cascades1 —vaig dir jo.

Abans de marxar, pensava que potser una part de mi enyoraria el meu poble: per molt que fos un lloc merdós, era casa meva. Però no en trobava a faltar res, perquè tot el que m’importava no era allà, sinó al meu costat, al museu, agafant-me la mà.

Vam acabar davant de la tomba egípcia (la mateixa on Holden Caulfield quasi té una crisi nerviosa a El vigilant en el camp de sègol) i en Robinson es va acotar per netejar-se una rascada de la punta de la bota.

—Intentaré no prendre-m’ho com un senyal —va dir.

—Un senyal de què? —vaig preguntar bruscament.

—D’una catàstrofe —va respondre en Robinson—. Ensopegar amb la tomba d’un faraó no és pitjor que… jo què sé, que un gat negre et passi per davant? Ja m’entens, la maledicció de Tutankamon i tot això…

Vaig ficar la mà a la butxaca del darrere dels seus texans.

—Ai, quinqui, no siguis ruc. Caminàvem sense rumb. Podríem haver acabat en una cafeteria o alguna cosa semblant.

—Ara que ho dius, per cert, acabo de recordar que…

—… que tens gana.

—Exacte. —Va dreçar l’esquena, i jo vaig veure com foragitava aquella preocupació passatgera.— Saps què més vull?

—No —vaig respondre, però la resposta se’m va entravessar a la gola, perquè sí que ho sabia. Naturalment que ho sabia. Però volia que m’ho digués ell.

En Robinson em va arrambar contra una paret i va posar els llavis sobre els meus. El vaig abraçar per la cintura i vaig arquejar tot el cos contra el seu. Jo també ho desitjava…





Un grup de nens amb samarretes d’un campament d’estiu va entrar a la sala en fila, o sigui que ens vam amagar dins la tomba per continuar fent-nos petons en secret. Pràcticament no ens vam ni immutar quan alguns dels nens, que ens espiaven, van posar-se a riure i van cridar els seus amics.

Finalment, però, ens vam separar i vam marxar corrents, també rient per sota el nas.





42





La nostra destinació final a Nova York era el Nathan’s Famous, de Coney Island. En realitat Coney Island no és una illa, però com que queda tan lluny de Manhattan i s’hi arriba amb la línia F del metro, tan lenta i fatigosa, vam tenir la sensació que viatjàvem a un altre món.

Quan finalment hi vam arribar, la platja era ampla i plana com un aparcament, i les onades, petites i distants. Estava ple de gent, i n’hi havia que nedaven i tot, cosa que a Oregon ningú no fa sense un vestit de neoprè: l’aigua del Pacífic és glaçada.

Malgrat que en Robinson feia cara d’estar esgotat, vam caminar pel passeig marítim, pel costat dels autos de xoc i les màquines de matar marcians, amb el seu so de trets digitals. Hi havia gent que feia volar estels, que anava en monopatí, que feia fúting o que comprava records barats, com ara enormes ulleres de sol d’escuma i samarretes on es podia llegir VOLEM QUE CONEY ISLAND CONTINUÏ SENT FRIQUI.





—Vols pujar al Cyclone? —vaig preguntar, assenyalant una muntanya russa que hi havia en la distància—. O a la Wonder Wheel?

En Robinson va fer que no amb el cap.

—Comprem frankfurts i prou.

De cop semblava fet pols, de manera que, molt delicadament, vaig suggerir que tornéssim a l’hotel. Però en Robinson no va voler ni sentir-ne parlar.

—Necessito la dosi diària de nitrats —va dir—. A més a més, som turistes i hem de fer coses de turistes.

Així doncs, vam agafar la Surf Avenue, on el cartell immens de Nathan’s presidia el carrer. Hi havia una àmplia zona de taules a l’aire lliure, plenes de gavines que esperaven restes de menjar. L’ambient feia olor de mar, de cervesa i de greix. No era una flaire gaire apetitosa, la veritat, però a en Robinson li havia canviat la cara. De sobte semblava un nen el matí de Nadal.

—Quants en compro? —va preguntar.

—No ho sé —vaig fer jo, examinant la carta—. Dos?

Vaig constatar que hauria de demanar l’amanida Cèsar perquè no era precisament el lloc on serveixen salsitxes de tofu.

En Robinson es va mofar de la meva resposta.





—La Sonya Thomas, «la Vídua Negra», se’n va menjar més de quaranta. Ho diu en aquest cartellet.

—Però això va ser durant una competició d’endrapar frankfurts —vaig puntualitzar jo—. Nosaltres només hem vingut a dinar.

En Robinson s’ho va rumiar.

—Tens raó. Em conformaré amb… quatre. Un amb salsa picant, un amb xucrut i dos de normals.

—T’hi estàs jugant la pell —vaig fer jo, en to de desaprovació.

—No, només els budells —va replicar en Robinson, i jo vaig fer una ganyota.

En lloc de dinar amb la resta de clients, ens vam endur el menjar a la platja i vam seure a la sorra calenta i aspra. Pertot arreu hi havia burilles de cigarreta i llaunes de cervesa mig enterrades. Tot i això, l’oceà era preciós, feia un temps perfecte i estàvem junts.

—Et pots creure que fa només dues setmanes érem en una platja de Califòrnia? —va preguntar en Robinson.

—Increïble —vaig fer jo, punxant un tros d’enciam pansit—. Hem fet tantes coses!

En Robinson va alçar les celles.

—N’hem fet moltes, però no totes. No sé si m’explico.

—Pervertit —li vaig etzibar, i li vaig donar una puntada amb el peu descalç.

Ell va clavar queixalada al segon frankfurt (o era el tercer?) i em va tornar la coça.





Vaig deixar bona part d’aquella amanida pansida i greixosa, i em vaig estirar a la sorra per contemplar com els estels s’enlairaven i descendien damunt del meu cap. Em devia endormiscar una estona, perquè quan vaig despertar-me ja no tenia en Robinson al costat.

Vaig mirar al meu voltant, però després de comprovar que no hi era em vaig alçar i em vaig dirigir al passeig marítim. Potser havia anat a buscar la dona sense cap o l’Insectívor, un paio tot tatuat que devorava flames. O potser m’estava comprant un gotet de Coney Island que conjuntés amb la bola de vidre de Cedar Point.

Però no estava fent res de tot això, sinó que el vaig trobar recolzat a la barana, tremolant.

I vomitant.

Vaig allargar la mà per agafar-li l’espatlla, però ell em va fer un gest perquè m’apartés. Vaig recular un pas.

—Has d’anar al metge, Robinson —li vaig suplicar.

Al cap d’un moment va aixecar el cap. Tenia la cara pàl·lida i els ulls vermells i humits.

—Abans que et posis dramàtica —va dir—, ha estat culpa dels frankfurts, no pas del daixonses.

—I com ho saps, això? —vaig preguntar.

—Perquè ara estic bé. A més a més, és una sensació brutal —va dir, eixugant-se la boca i intentant esbossar un somriure—. Podria guanyar la Vídua Negra sense despentinar-me; només he de menjar i perbocar, menjar i perbocar. Així podria endrapar tots els frankfurts que volgués.

—Estàs malalt, Robinson —vaig fer jo amb un sospir—. En molts sentits.

—Però tu m’estimes —va dir, agafant-me les mans.

—Sí —vaig dir. Moltíssim.

En Robinson es va adormir al metro, de tornada a l’hostal, i pràcticament el vaig haver de dur en braços fins a la nostra habitació. Em va semblar que tenia febre, però vaig provar de convence’m que segurament només li havia tocat massa el sol. O el vent. O el que fos. Qualsevol cosa abans que una altra infecció.

Vaig passar una bona estona desperta, escoltant els sons de la ciutat que ens envoltava, però sobretot mirant-lo mentre dormia. Podia ser que tingués les galtes més xuclades? I els ulls més enfonsats? Podia estar passant de manera tan lenta i subtil que no me n’hagués ni adonat…

Em vaig estirar al seu costat i em vaig arraulir contra el seu cos. Vaig recordar que a Las Vegas m’havia negat a explicar-li un conte per adormir-se. Vaig posar la galta sobre el seu cor bategant i vaig prometre que mai més no tornaria a dir-li que no.





43





—Hem d’anar a Filadèlfia —va anunciar en Robinson.

—Ah, sí?

Ell va assentir amb el cap.

—No dic que hàgim de tenir una llista d’objectius per complir durant el viatge, però és imprescindible que tastem el bistec amb formatge a l’estil de Filadèlfia.

Vaig entregar la clau de l’habitació al paio fumat de la recepció de l’hostal i vam sortir a la claror del matí.

—Digue’m que fas conya —vaig dir, pensant: No pot ni digerir un frankfurt i parla de bistecs amb formatge?!

Però en Robinson va fer que no amb el cap.

—Avui ho vull fer tot, Axi. Totes les bajanades que se m’acudeixin.

El vaig agafar per la cintura amb una mà i li vaig passar els dits per sota la camisa per palpar-li la pell. Vaig percebre com s’estremia en notar el contacte.

—A diferència d’ahir o abans-d’ahir, quan eres un bon noi que només obeïes les ordres dels altres?

Va riure i em va abraçar.

—No et falta raó.

No volia espatllar-li el bon humor, però havia de dir-li el que pensava.

—Ens ho hem passat molt bé, i no dic que no puguem continuar, però crec que t’hauries d’anar a visitar. Per si de cas.

En Robinson va tornar a fer que no amb el cap, aquest cop amb més èmfasi.

—No pot ser, Axímoron. Hem d’anar a molts llocs, visitar molta gent…

El vaig mirar de fit a fit, sospesant la seva tossuderia i la meva. Si m’hi entestava, potser aconseguiria convèncer-lo. Li diria que n’hi havia prou amb un reconeixement superficial, que li donessin un cop d’ull als pulmons i al cor, potser una petita radiografia i una anàlisi dels nivells d’LDH en sang. Jo em quedaria a la sala d’espera, llegint revistes antigues i desitjant que ens donessin bones notícies.

Perquè potser tot anava bé. Qui podia assegurar que no seria així?

D’altra banda, si en Robinson acabava quedant-se a l’hospital me’n culparia a mi. Amb totes les seves forces, i potser per sempre.

De qui és aquest viatge, Axi?, em vaig preguntar. Teu o d’ell? Perquè, finalment, un dels dos hauria de prendre una decisió.

—D’aquí a Filadèlfia no hi ha ni dues hores —va dir en Robinson, interrompent els meus pensaments—. Qualsevol diria que t’estic demanant que em portis al circuit de Daytona.

—No serà la pròxima cosa que em demanaràs, oi que no?

—No, senyora. Paraula de minyó escolta.

—D’acord —vaig fer amb un sospir—. Tu guanyes.

Ell em va regalar un somriure preciós.

—M’encanta quan poses els ulls en blanc —va dir—. És adorable.

—Ai, calla.

—I quan arrufes el nas, com si haguessis notat una olor estranya, però en realitat estàs decidint si riure o enfadar-te.

—Ah, sí? I què més t’agrada de mi?

Estava molesta, però més amb mi mateixa que amb en Robinson. I potser molesta no era la paraula apropiada; estava més aviat… espantada. Al cotxe, em vaig asseure darrere del volant.





—Va, digues —vaig insistir. Em vaig incorporar al trànsit i vaig enfilar cap al Holland Tunnel; semblava ben bé que tingués carnet de conduir.

—Doncs no ho sé… tot —va dir en Robinson—. Vols els detalls concrets? Perquè la llista és força llarga…

—Com t’agrada, llançar floretes —vaig fer jo.

En Robinson no va dir res durant una bona estona. De fet, no va tornar a parlar fins que no vam ser a l’altra banda del riu, quan ja em pensava que s’havia adormit.

—M’encanta com et toques la punta del nas quan penses en alguna cosa —va dir, tombant-se cap a mi i mirant-me de fit a fit—. M’encanta quan et col·loques els cabells darrere les orelles però no pots evitar que tornin immediatament al seu lloc. M’encanten els teus ulls i els teus llavis perfectes. M’encanta que, les poques vegades que et pintes les ungles, duguis l’esmalt fet un cromo. M’encanta que facis servir paraules difícils i haver-les de buscar al diccionari quan arribo a casa. M’encanta la taqueta blanca de naixement que tens a la punta del dit petit de la mà esquerra. M’encanta com…

No necessitava sentir res més. El que necessitava era fer-li un petó, o sigui que vaig aparcar a la cuneta i allà, amb la silueta de Nova York darrere nostre, l’hi vaig fer.

—Així trigarem molt més a arribar a Filadèlfia —va observar en Robinson, parlant, besant-me i rient, tot alhora.

—Tenim temps —vaig dir—. Molt de temps.





44





—Així, què, quinqui? Vols anar al Rei dels Bistecs o a Geno’s? —vaig preguntar, clavant-li un cop de colze (suau, no cal dir-ho) per despertar-lo. Havíem arribat a Filadèlfia en menys de dues hores i ara estàvem aparcats entre dues institucions del bistec amb formatge, situades a menys d’un bloc de distància l’una de l’altra, com si fossin capitans d’equips contraris.

En Robinson va badallar i va estirar els braços per espolsar-se la son del damunt.

—En realitat —va dir, arrufant lleugerament les celles—, ara mateix no tinc gana. —Per un instant es va posar una mà sobre l’estómac, un gest que no acostumava a fer.— El que em ve de gust és una beguda calenta.

Me’l vaig quedar mirant fixament. A fora estàvem a quasi trenta graus i jo em notava l’esquena suada contra el seient de la furgoneta.

—Ara no em diràs que tens fred, oi?

Perquè si tenia fred segurament volia dir que estava enfebrat, i en aquest cas, segurament tenia una infecció. I si tenia una infecció, havia d’anar a l’hospital. Immediatament. Perquè les infeccions, en el cas dels pacients que els metges anomenen «persones immunocompromeses» (persones com en Robinson, que havien rebut altes dosis de quimioteràpia, radioteràpia i trasplantament de cèl·lules mare), podien resultar mortals.

Li vaig acostar la mà al front per comprovar si li havia pujat la temperatura, però ell se’m va treure del damunt bruscament.

—No! —va exclamar, una mica més fort del compte—. Només he pensat que estaria bé fer un te. I després ataquem el bistec de formatge.

Va sortir de la furgoneta i es va posar a caminar. Jo em vaig quedar on era, mirant-lo pel parabrisa, amb una barreja d’empipament i preocupació. Què havia de fer? Arrossegar-lo a Urgències perquè li posessin un termòmetre? Ell no m’ho permetria.

Així doncs, vaig sortir i el vaig atrapar; no em va costar gaire, perquè caminava com un iaio. Com si cada passa li requerís una concentració i un esforç enormes.

—Amb una mica de cafeïna al cos estaré com nou —va dir, assenyalant la cafeteria de la cantonada.

Tant de bo tinguis raó, vaig pensar jo. El vaig agafar de la mà.

Un cop dins, vam trobar una taula al costat de la finestra i ens vam escarxofar en uns sofàs gastats però còmodes. Llavors va entrar un home de negocis i se’ns va asseure a la taula del costat. Parlava pel mòbil al mateix temps que feia gestos a la cambrera, com si fos un assumpte de vida o mort que el servissin abans que a nosaltres.

—… els codis QR augmentaran el grau de conversió segons el model d’embut del producte… —estava dient. Quan la cambrera li va passar pel costat, ell va cridar:— Un Earl Grey amb llet de soja a banda i sucre morè. Dos terrossos!

En Robinson el va fulminar amb la mirada.

—Som a la ciutat de l’amor fraternal, imbècil —va murmurar. Llavors va recolzar el cap a la taula.— Hosti, tu. No entenc per què estic tan cansat.

Perquè tens càncer, potser?, hauria volgut cridar-li. En canvi, em vaig limitar a allargar la mà i acaronar-li els cabells, tan foscos i espessos. Quasi havia oblidat l’aspecte que tenia quan estava calb. En Robinson havia trigat força a recuperar els cabells després de la químio, però quan finalment li havien sortit, se’ls havia deixat llargs.





—Quin gust —va dir, amb veu ofegada.

Vaig respirar fondo i em vaig armar de valor per dir-li el que em rondava pel cap.

—Robinson, t’he de dur a l’hospital. Al nostre hospital, més ben dit. Tiraré de targeta de crèdit i agafarem un avió cap a casa. Podem ser-hi en deu hores.

—No m’agraden els avions —va dir en Robinson sense apartar la cara de la taula.

—T’has de visitar amb la doctora Suzuki. Ella sabrà què cal fer.

—Quan sento el seu nom penso en les classes de violí. Has sentit a parlar del mètode Suzuki per aprendre música?

—No canviïs de tema.

En Robinson va alçar el cap i em va clavar els ulls cansats en els meus.

—Dius que ella sabrà què cal fer. Però i si no s’hi pot fer res?

—Sempre s’hi pot fer alguna cosa —vaig replicar jo, alçant la veu. El seu to fatalista no m’agradava gens ni mica.

—Ho has planejat tot tan a fons, Axi… No et deixis endur pel pànic justament ara. Sisplau.

Li vaig agafar les mans i les hi vaig estrènyer amb força.

—Però quan s’acabarà, això, Robinson? No podem voltar pel país eternament.

—I no ho farem —em va assegurar—. Només ens queda una altra parada. L’última.

—Una última parada? —vaig preguntar—. On vols anar, ara? I, sisplau, no em diguis que vols veure Nova Orleans i provar la jambalaia, o alguna cosa semblant.

Ell va riure i em va estrènyer la mà.

—No. El meu estómac ja no ens dicta el destí. Tot i que… el nostre objectiu es troba a uns quants estats de distància.

—«A uns quants estats»? —vaig repetir jo. Dubtava molt que la furgoneta Greta aguantés tant.

Al nostre costat, l’home de negocis havia començat a cridar.

—No, Ed, l’objectiu és reduir el temps que separa un comprador potencial d’un propietari del producte!

Aquest cop tant en Robinson com jo li vam dirigir una mala mirada. L’home s’havia instal·lat en una taula per a sis persones i actuava com si fos al seu despatx. Escampats sobre la taula hi havia un iPad, una BlackBerry, una carpeta de pell, un exemplar del Philadelphia Inquirer, les claus d’un cotxe…

Les claus del seu cotxe, més ben dit.

Va ser llavors que se’m va acudir una idea que hauria escandalitzat l’antiga Axi Moore fins al fons de l’ànima. Encara bo que l’antiga Axi Moore ja no existia.

—Axi? —va preguntar en Robinson, brandant una mà davant de la meva cara—. No em penses donar la llauna perquè encara no t’he dit on vull que anem?

—Sí —vaig fer jo, distreta—. Més tard.

Tenia la vista clavada en l’home de negocis. Aixeca’t, vaig pensar. Aixeca’t!

—Els números no quadren, Ed —va cridar el paio.

I llavors, com si la meva imaginació determinés el que havia de passar, l’home de negocis es va aixecar i va marxar cap al bany, sense deixar de lladrar al seu telèfon Bluetooth.

Vaig llançar un bitllet de cinc sobre la taula.

—Reuneix-te amb mi a la cantonada sud-est de l’edifici —vaig dir, i vaig sortir de la cafeteria abans que en Robinson tingués temps d’obrir la boca per demanar-me explicacions.

Un cop fora, vaig trotar carrer avall, pitjant el botó automàtic del clauer i buscant uns intermitents amb la mirada. Era l’Acura blau? El Toyota platejat? Estava tan decidida que ni tan sols em vaig adonar que se m’accelerava el cor. Només ho feia per tenir bona cura d’en Robinson: si havíem d’anar a alguna banda, m’asseguraria que el viatge fos en un cotxe de fiar.

Ja havia travessat un carrer i estava a punt de travessar-ne un altre, però cap cotxe no havia reaccionat, encara. El cor se’m va accelerar més i més i vaig començar a notar mal de cap.

Em disposava a robar un cotxe.

A plena llum del dia.

La por va començar a imposar-se a la determinació i vaig accelerar el ritme.

—On ets? Que s’engeguin els intermitents d’una vegada —vaig xiuxiuejar, com si tingués poders màgics o pogués invocar la sort. Em conformava amb qualsevol de les dues opcions.

Finalment, quan ja estava a punt de rendir-me, vaig sentir una botzina que responia al senyal remot del clauer. Vaig girar en rodó i vaig haver d’ofegar un crit. Era un Mustang GT de color blau fosc. Descapotable.





Vaig començar a riure com si em faltés un bull. En Robinson al·lucinaria.

Vaig obrir la porta del conductor com si tal cosa i hi vaig pujar. Els seients eren de pell marró i l’interior brillava com si aquell home de negocis el netegés amb un drap i saliva cada matí. Aquell paio trobaria molt a faltar el seu cotxe. Em va envair una onada de remordiment, però la vaig foragitar.

El Mustang pràcticament es va abraonar al carrer. Vaig aparcar al costat de la nostra furgoneta i vaig carregar les bosses mentre cridava en Robinson, que estava reclinat en un pal de telèfons per mantenir-se dret, com si aquell suport fos essencial per a ell.

—Afanya’t, que l’autobús se’n va.

Es va acostar cap a mi amb els ulls molt oberts.

—Però què…

—Puja i calla.

Va trigar un segon més a processar l’ordre, però finalment es va asseure al meu costat i jo vaig donar gas a fons.

I vam marxar.

—Però com…? Què…? No ho… —va quequejar en Robinson—. Estic una mica…

—Amb les claus, Clyde —vaig dir, com si tal cosa—. És un mètode molt més senzill que el trepant sense fils…

—Però és que no…

Era incapaç d’acabar la frase.

—Les he agafat prestades del pesat de la cafeteria.

En Robinson va obrir encara més els ulls mentre examinava el cotxe. Va passar la mà pels controls.

—Motor V8 de quatre coma sis litres, amb tres-cents cinquanta cavalls i una força de gir de quatre-cents quaranta Newtons per metre. Muscle cent per cent americà. Aquest cotxe és una bèstia, Axi —va fer, dirigint-me un somriure radiant—. Quan ja em pensava que no podia estimar-te més del que t’estimo…

I llavors va deixar anar una riallada potent com feia dies que no n’hi sentia cap.

—De debò, quin descans, tu —va fer finalment, mentre recuperava l’alè—. Et juro que per un moment m’he pensat que m’havia mort i havia anat al cel.





45





En Robinson em va dir que anés cap al sud i el vaig obeir. Per una vegada vaig decidir no preguntar res: em limitaria a fer el que em demanava. I havia d’admetre que el Mustang suposava una millora significativa per comparació a la furgoneta. Tenia direcció assistida, aire condicionat i, segons en Robinson, «uns altaveus Bose que costen més que un Kia nou de trinca». Devoràvem quilòmetres sense ni adonar-nos-en.

Ara en Robinson mirava per la finestreta, mig endormiscat, contemplant com el món anava passant de llarg de la mateixa manera que ho havia fet jo uns dies enrere.

—T’has fixat que és com si tot aquest paisatge seguís un patró? —va preguntar—. Primer apareix una ciutat, després els barris residencials, després camps de cultiu; una ciutat, barris residencials, camps de cultiu…

—I mai no ets a més de setanta quilòmetres d’un McDonald’s —vaig afegir jo, bromejant.

—Em trec un pes de sobre! —va respondre ell.

Aquell vespre, després de travessar Delaware, Maryland i la meitat de Virgínia a tota velocitat, vaig aturar-me en una àrea de descans al bell mig de les Blue Ridge Mountains. Envoltats per una lluïssor humida, vaig estendre els sacs de dormir on començava el bosc. Ni tan sols em vaig preocupar de plantar la tenda, perquè no volia atreure l’atenció de ningú. Segons l’estranya lògica de les àrees de descans, s’hi pot dormir però no pas acampar. I tot i que acampar en una àrea de descans obtindria una posició força baixa en el meu rànquing de crims i delictes, no em venia de gust que ens despertés un policia colpejant els pals de la tenda amb la llanterna.

Vaig oferir a en Robinson un Slim Jim que li havia comprat a la darrera gasolinera on havíem parat, però ell el va rebutjar amb un gest del cap.

—L’hamburguesa de peix que ens hem menjat per sopar encara em fa bola a l’estómac —va rondinar—. Crec que l’hauré de digerir durant la nit.

—Ja t’he advertit que havies de demanar l’amanida —vaig replicar jo—. Era bona.

Però ell va esclafir a riure.

—Demanar una amanida al McDonald’s és com entrar al Car Toys i comprar-te una maquineta de fer punta al llapis.

Es va ficar dins del sac de dormir sense treure’s res més que el cinturó.

—Doncs jo em trobo bé —vaig dir, lleugerament malhumorada.

—És clar, però tu no tens càncer —em va etzibar ell.

Vaig ofegar un crit i vaig contenir l’alè. En el silenci posterior vaig sentir els grills i les marees de cotxes que passaven rabent per l’autopista. Si tancava els ulls, quasi podia imaginar-me que era el bramul de l’oceà.

Vaig notar com en Robinson m’agafava la mà.

—Ho sento —va xiuxiuejar—. No ho hauria hagut de dir, això.

Em vaig tombar cap a ell. Les llàgrimes em rodolaven galtes avall.

—I què hem de fer? Fingir que tot va bé? Creure el que vulguem creure? És això el que proposes, Robinson?

Ell va quedar en silenci un instant, arrufant el front amb gest concentrat.

—No sé què hem de fer —va dir finalment, amb un filet de veu—. Despertar-nos demà i conduir una mica més. Intentar riure. Estimar-nos. Què més queda?

—Tinc por —vaig xiuxiuejar.

—No has de tenir por de res, Axi.

Em va agafar la mà, se la va acostar als llavis i em va fer un petó al palmell.

—Repeteixo: és això el que volem creure? Sento que avancem a cegues, amb l’esperança que tot ens surti bé. Però cap on anem? Hi ha un mapa? Un mapa metafòric, vull dir. Les capses de LEGO tenen instruccions. Les calcomanies tenen instruccions. Una vegada vaig veure una pàgina web sencera dedicada a ensenyar a demanar un cafè a Starbucks!

—No fotis!

—T’ho juro. Primer pas: «Decideix què vols abans que t’arribi el torn». Quan ho vaig llegir vaig pensar: «De debò? Hosti, moltes gràcies! No se m’hauria acudit mai!».

En Robinson va riure i jo em vaig alegrar d’haver-lo animat, tot i que no em vaig sentir millor.

—On és el mapa de les coses importants? Perquè jo el vull —vaig cridar—. On és el mapa de… què sé jo… de la vida?

Les rialles d’en Robinson es van anar apagant.

—Axi, si tinguéssim un mapa no seria la vida. Seria un encàrrec. Feina bruta. No saber cap on vas és una part essencial de tot plegat.

Sabia que tenia raó, però no ho volia admetre. Em vaig arraulir contra ell, amb un sospir, però les cremalleres dels sacs de dormir respectius ens impedien acostar-nos més.

—«Quan les lleis de la matemàtica es poden aplicar a la realitat, no són certes; i quan són certes, no es poden aplicar a la realitat» —vaig dir.

—Eh? —va preguntar en Robinson.

—És d’Einstein —vaig respondre—. El senyor Fox ho tenia sempre escrit a la pissarra.

—M’agrada —va dir en Robinson.

—Jo vull certeses —vaig fer.

Vaig tenir la sensació que en Robinson i jo estàvem atrapats entre dos mons diferents. D’una banda hi havia el món on havíem viscut fins llavors, un món de llibertat, bellesa i… sí, d’acord, una irresponsabilitat terrible i absolutament deliciosa; i de l’altra hi havia un món més fosc i trist en el qual sentia que estàvem a punt d’endinsar-nos. I volia esbrinar com ens ho podíem fer per desplaçar-nos-hi amb facilitat.

En Robinson va inclinar el cap i el va acostar al meu.

—Ho pots afegir a la llista de regals de Nadal.

Jo em vaig apartar.

—No siguis condescendent. Però si no sé ni on anem…

En Robinson es va regirar dins del sac de dormir i va contemplar el cel. Era d’un blau intens, vellutat, i cada minut apareixien més i més estels, puntets diminuts.

—Vols una certesa? —va dir en Robinson—. T’estimo, Axi Moore. I no hi haurà un sol instant que no t’estimi durant la resta de la meva vida.

Se’m van tornar a omplir els ulls de llàgrimes, però aquest cop no vaig fer cap esforç per eixugar-me-les.

—Jo també t’estimo —vaig dir—. Per tota la vida.

Ens vam fer un petó i ens vam abraçar amb força. I llavors, esgotats, ens vam desitjar bona nit i vam aclucar els ulls.

Ajaguts a terra, en plena nit d’estiu, quasi podia notar la terra movent-se sota nostre, rotant sobre el seu eix. I mentre escoltava el cant dels grills em vaig preguntar si la resta de la meva vida i la resta de la d’en Robinson responien a dues mesures de temps totalment diferents.

Com es pot saber res del cert?, vaig pensar. Però en realitat ja coneixia la resposta. No es pot.

Finalment em vaig adormir. A mitja nit, en Robinson i jo ens vam tombar l’un cap a l’altre i els nostres braços es van entrecreuar. Era com si la nit també ens agombolés amb una abraçada immensa, dolça i fosca.

—Potser ens hauríem de casar —va dir en Robinson, amb veu ronca i endormiscada.

Vaig ser incapaç de respondre; tenia el cor massa ple. Ple d’alegria i de sorpresa, i de futilitat també, perquè amb setze anys no et pots casar. Li vaig posar les mans sobre el pit, desitjant poder-me fondre completament amb ell. El més proper que podia fer era compassar la meva respiració amb les seves alenades, llargues i regulars. Al cap d’un moment vaig comprovar que s’havia tornat a adormir.

Era molt possible que no hagués arribat a estar despert en cap moment.





46





A primera hora de la tarda, en algun indret de Carolina del Nord, vam agafar una sortida de l’autopista i vam anar a parar a un parc, prop de la riba d’un petit llac.

—Aturem-nos aquí una estona —va dir en Robinson—. M’agrada aquest lloc.

Rodejat d’arbres i de muntanyes ondulants, el llac estava tranquil, i la superfície de l’aigua reflectia el blau del cel. Vaig abaixar la finestreta i vaig inspirar l’aire pur i carregat d’aroma de pi.

—Que bonic, tot això —vaig fer.

Vam baixar del Mustang i ens vam atansar a la vora de l’aigua tremolosa. En Robinson es va acotar, va agafar una pedra plana i la fer rebotar per la superfície: un salt, dos, tres.

Va esbossar un somriure burleta.

—Penós. En els bons temps n’aconseguia fer dotze.

M’hi vaig acostar i li vaig passar el braç per la cintura. M’encantava haver deixat la carretera; sentia com se m’afluixaven els músculs i se’m relaxava el peu amb què havia estat pitjant l’accelerador.

—Potser hauríem de llogar una barca de rems, o alguna cosa així. Descansar una mica. Ja continuarem més tard.

Pel que semblava, ell no m’havia ni sentit.

—M’encantava venir aquí —va dir.

—Com?

La seva mirada va recórrer el llac, però vaig tenir la impressió que en realitat estava veient una altra cosa. O una altra època.





—Construíem uns rais increïbles, els lligàvem en fila i els estiràvem. I llavors miràvem quants nens hi podíem pujar abans que s’enfonsessin. Sempre ens acabàvem ficant en problemes, perquè per navegar amb una embarcació cal un permís. Però nosaltres responíem que no era una embarcació, sinó un rai fabricat per nens de nou anys amb envasos buits i trossos de poliestirè.

—Un moment, un moment —vaig dir jo, deixant-lo anar i separant-me’n una passa—. Estàs parlant d’aquest llac concret?

—Sí, és clar —va fer en Robinson—. Vaig néixer a cinc quilòmetres d’aquí.

Sense ni adonar-me’n, li vaig clavar una empenta que per poc no el fa caure a terra.

—Perdona, em sap greu —vaig fer, agafant-lo de la mà—. Però espera un moment. M’has dut… a casa teva?

—Et volia presentar els meus pares —va dir en Robinson, com si fos l’explicació més evident i senzilla del món.

Em vaig quedar de pedra. Ni tan sols sabia on érem i de cop i volta resultava que estava a punt de conèixer els pares d’en Robinson, que fins aquell moment havien estat tan reals per a mi com una parella d’unicorns.

—Benvinguda a Asheville, Carolina del Nord —va dir en Robinson, assenyalant els arbres, els caminets i la gent que feia fúting al nostre voltant—. Antiga central de la tuberculosi, coneguda actualment com el París del Sud o, segons els periodistes de Rolling Stone, la nova capital friqui dels Estats Units.





Vaig brandar el cap amb incredulitat. No sabia si fer-li un petó o clavar-li una guitza.

—I t’has esperat fins ara per dir-m’ho?

Ell va somriure.

—De tant en tant un noi ha de sorprendre la seva xicota —va fer—. És més romàntic. I ara visitarem els llocs d’interès, per dir-ne d’alguna manera.

Durant l’hora següent, em va ensenyar el seu poble natal. Vaig veure la botiga on s’havia comprat la primera guitarra, l’arbre d’on havia caigut i s’havia trencat un braç, i l’escola de primària on havia fundat un grup de rock. («Vam triomfar, tot i que alguns iaios van protestar dient que el rock-and-roll era “la música del diable”», va dir en Robinson, tot orgullós.)

No hi havia res particularment especial però, igualment, tot em semblava extraordinari perquè formava part de la infantesa d’en Robinson, que fins llavors havia estat desada a la carpeta de material classificat. Volia aturar-me a cada cantonada i mirar per cada finestra. Volia parar tots els desconeguts i demanar-los que m’expliquessin una història sobre en Robinson. Ell m’havia obert la porta del seu passat i jo volia travessar-la.

En Robinson em va agafar del braç i se’m va endur cap a una botiga de comestibles encaixonada entre una cafeteria i una botiga de vidres.

—Mira —va dir—. Fins i tot hi ha un local com l’Ernie’s. Però el cafè encara és pitjor: té gust d’àcid de bateria. Una vegada em va fer un forat als texans —va rememorar, brandant el cap—. Bé, també pot ser que m’hi hagués caigut àcid de debò. Vaig passar moltes estones al taller del pare.

—Un taller? —vaig preguntar.

—El pare té un taller mecànic. Reparacions Robinson.

—Ostres, el va batejar en honor teu?

En Robinson va arronsar les espatlles amb gest evasiu.

—Sí, més o menys.

—Què vol dir més o menys? En honor de qui ha de ser, si no? D’en Robinson Crusoe? Dels Robinson dels mars del sud? De l’Smokey Rob…

—Ei, veus aquell fanal d’allà? —em va tallar ell—. És on el meu germà va estampar un Cheemer que va fabricar ell mateix.

—Un Cheemer? —vaig fer jo—. No sé què és un Cheemer.

Era evident que no hi hauria manera d’arribar a una conclusió sobre el nom del taller.

—Un Chevrolet amb motor de BMW —va explicar en Robinson—. La suma d’un Chevy i un Beemer, ja m’entens. En Jay Leno en té un.

—Ah —vaig fer jo; m’hauria encantat que tots aquells noms em diguessin alguna cosa—. Una mena de mixtura automobilística, com si diguéssim.

En Robinson va riure.

—Això mateix. És la versió en cotxe de «Folsom Prison Gangstaz», d’Eazy-E i Johnny Cash. «I got beat for the street, Ta pump in ya jeep…».

—Crec que hauries de parar —li vaig dir—. Aquell paio d’allà t’està mirant malament.

—Se me’n fot —va respondre en Robinson. Amb tot, va deixar de cantar. Tornava a semblar cansat.— Condueix cap allà, vols?

Va assenyalar vagament cap a l’est. De sobte, vaig veure la casa Biltmore, un castell immens de l’Edat Daurada construït per un Vanderbilt de qui en Robinson no recordava el nom. Semblava tret d’un conte de fades, un lloc on la Ventafocs i el seu príncep haurien pogut viure feliços i menjar anissos.

On viuria feliç, jo? Per què aquella pàmfila del conte va poder viure feliç i jo no?

Sense ni pensar-hi, vaig aparcar a la cuneta i vaig mirar a en Robinson com si estigués a punt de fer-li totes aquelles preguntes.

—Oh, que oportú —va dir—. Aquest és un lloc molt especial.

Vaig mirar al meu voltant. Ens havíem aturat entre un munt d’arbres.

—I per què és tan especial?

En Robinson em va descordar el cinturó i em va estirar cap a ell. Va acostar els llavis als meus i va xiuxiuejar:

—És el lloc on vaig fer això.

I llavors em va fer un petó tan llarg, tan dolç i tendre que una mica més i em poso a plorar. Perquè estàvem junts i perquè potser havíem arribat al final del camí.





47





La casa era una construcció victoriana de tres plantes, amb una torre alta i rodona, finestres de vidres tintats i un porxo immens. Els graons de l’entrada estaven bufats a la part del centre, i la pintura havia començat a descolorir-se i escrostonar-se. En conjunt, la casa estava tan atrotinada que resultava pintoresca.

Hi havia rosers pertot arreu, amb flors de tots els colors imaginables: blanques, grogues amb les puntes ataronjades, i roses com unes sabates de ballet. Les plantes s’enfilaven per l’emparrat del porxo i es despenjaven per les baranes, omplint l’aire del seu perfum gloriós.

Vaig pujar l’escala darrere en Robinson, tan nerviosa que no parava de tenir calfreds. Ell em va estrènyer la mà i va trucar a la porta.

Durant un moment no va passar res. Llavors vaig sentir una veu i un lladruc dins de la casa. Finalment, una dona que vaig suposar que era la mare d’en Robinson va aparèixer a la porta. Quan va veure qui era que havia trucat, va obrir la boca com si volgués cridar, però es va desplomar en silenci al mig del vestíbul, com una marioneta a qui haguessin tallat els fils.

—Mama! —va cridar en Robinson, però abans no va arribar al seu costat per oferir-li la mà, un home que devia ser el pare d’en Robinson va aparèixer al vestíbul. En veure en Robinson es va quedar uns segons amb la boca oberta, sense treure-li els ulls del damunt.

Tots dos es comportaven com si acabessin de veure un espectre.

Que incòmode, vaig pensar. I això que encara no m’havien vist a mi, la visitant desconeguda.

Ben mirat, si jo m’hagués presentat a casa després de desaparèixer com ho havia fet, segurament el pare m’hauria pres per una mena d’al·lucinació provocada per la cervesa i m’hauria tancat la porta als nassos.

L’home es va acotar amb penes i treballs per recollir la seva dona de terra; quasi semblava que actuessin a càmera lenta. Quan tots dos van haver recuperat la verticalitat, la sorpresa va començar a convertir-se en una mena d’alegria que no recordava haver vist a la cara del meu pare des que era petita. La mare d’en Robinson es va atansar al seu fill i el va abraçar amb totes les seves forces.

—Per l’amor de Déu! —va cridar—. Ets tu! T’he trobat tant a faltar!

El pare s’estava eixugant els ulls, intentant no perdre la calma. Va allargar un braç i va agafar en Robinson per l’espatlla.

—Oscar —va dir amb una barreja d’esglai i alleujament—. Has tornat.

En Robinson parpellejava molt de pressa i s’ensumava els mocs. Jo també plorava, emocionada per aquell retrobament, i al mateix temps pensava: Oscar? Qui és l’Oscar?

Es van tornar a sentir els lladrucs i de sobte va aparèixer una gosseta marró remenant la cua i corrent tan de pressa com li ho permetien les seves potes curtes.

—Fulla! —va cridar en Robinson.

La gossa estava grassa com una botifarra i, més que remenar la cua, bellugava tot el cos mentre deixava la cua immòbil. En Robinson es va acotar i l’animal va procedir a abraonar-se-li amb un frenesí de lladrucs i llepades.





—Jau, petita! —va ordenar-li en Robinson, rient, i la gossa li va fer cas durant uns cinc mil·lisegons abans de tornar a llançar-se-li al damunt—. Jo també t’estimo —va dir ell, gratant-li les orelles, llargues i marrons.

Llavors un paio alt, que semblava una versió idèntica d’en Robinson amb l’única diferència que era més gran i corpulent, va entrar al vestíbul i va dir:

—A què treu cap, tant de rebombori?

En veure en Robinson va arrencar a córrer, com si tingués intenció de fer-li un placatge. Instintivament, vaig allargar el braç, com si jo (amb el meu metre seixanta-cinc i els meus cinquanta-cinc quilos) pogués blocar-lo. Però el paio es va aturar en sec.

—Hosti tu, la teva guardaespatlles està boníssima.

Em vaig posar vermella com un perdigot mentre en Robinson i el seu germà s’abraçaven i es tustaven l’esquena.

Llavors en Robinson va fer un pas enrere i em va posar una mà sobre l’espatlla, amb gest protector.

—Escolteu —va dir—, us presento l’Axi. —Em va mirar i em va somriure.— La meva còmplice.

I dit això, em va fer un petó una mica més ardent del que m’esperava davant de tothom.

—Caram, caram —va dir la seva mare, ensumant i intentant somriure—. M’alegro de coneixe’t, Axi.

Llavors, en lloc de donar-me la mà, em va abraçar contra el seu coll, que feia olor de roses. Tot d’una em vaig adonar del temps que feia que una mare (qualsevol mare) no m’abraçava.

—Ai, perdona, noia —va dir, fregant una taca d’humitat que m’havia deixat a la camisa. Va riure, avergonyida.— Estic una mica aclaparada.

En Robinson va fer la resta de presentacions.

—Aquest és el meu germà, en Jonathan. Té vint anys, però segurament encara viu aquí, perquè és un penjat.

El seu to de veu transmetia clarament l’afecte que sentia per ell.

En Jonathan es va fer l’ofès.

—Ei, que tinc casa pròpia —va dir—. Només he vingut perquè necessitava les eines del pare.

—I també per xafardejar què hi hauria per sopar… —va afegir el seu pare.

—I aquests són els meus pares —va continuar dient en Robinson—, en Joe i la Louise, tot i que tothom li diu Lou.

—I tu què? —li vaig preguntar amb un fil de veu—. Oscar?

Ell va arronsar les espatlles, lleugerament avergonyit.

—Suposo que ara entens per què em faig dir Robinson —va respondre, i em va tornar a abraçar—. Aquest era el meu últim secret —va dir—. T’ho prometo.





48





Després d’un sopar deliciós a base de lasanya, pa d’all i amanida, durant el qual hi va haver tantes llàgrimes i tants atacs de riure que en vaig perdre el compte, en Robinson em va agafar de la mà i em va guiar cap a la part de darrere de la casa.

—Abans no em deixaven dur noies a l’habitació —va dir—, però donaré per fet que ja han superat aquesta fase.

Va empènyer una porta desballestada, però aquesta no donava a una habitació, sinó a un porxo amb finestres a les tres parets. El terra de fusta pintada estava cobert d’esgarrinxades i marques; hi havia un canapè de vímet arrambat a una paret i un llit doble tocant a l’altra. Els racons eren plens de guitarres i amplificadors, i al costat, piles de CD endreçades amb meticulosa pulcritud.

—Aquesta és la teva habitació? —vaig preguntar, pensant en el cau fosc amb què m’havia hagut de conformar a casa meva.





—Fa temps aquest porxo era el dormitori d’estiu. Aquesta casa havia estat una pensió per a pacients amb tuberculosi —va explicar en Robinson—. Els tuberculosos han de dormir a l’aire lliure, o sigui que per tot Asheville hi ha habitacions com aquesta.

—M’encanta —vaig dir, passant un dit per l’ampit de la finestra.

En Robinson es va escarxofar al llit.

—Vaig passar dues setmanes dormint al terra d’aquesta habitació per reclamar-la —va dir—. Finalment me la van concedir.

Em vaig asseure al seu costat. Els llençols estaven nets i els coixins acabats d’amollar; o bé algú s’havia colat a l’habitació per arreglar-la, o bé els pares d’en Robinson l’havien mantinguda impecable tot aquell temps, com si ell només hagués sortit a fer un volt.

—Els teus pares són increïbles. Com és que no has estat amb ells… tot aquest temps? —vaig preguntar.

En Robinson va arrufar les celles.

—Vam anar a Portland per provar el programa d’immunoteràpia experimental de la doctora Suzuki. És la millor, oi que sí? Però mentrestant els pares vivien en un motel ronyós i havien d’anar i venir de l’hospital. Horrible, tot plegat, i massa dur per a ells. Així doncs, els vaig dir: «Torneu a casa, sisplau. Això no és el que vull. No vull que em vegeu així».

—I se’n van anar, sense més ni més?

No sé per què em va sorprendre tant, tenint en compte que la meva mare havia tocat el dos del poble.

—No ho volien, creu-me. Però no els vaig deixar cap altra opció. Els vaig dir que si les coses empitjoraven molt, podrien tornar, evidentment. Però les coses no van empitjorar; al contrari, van millorar. La immunoteràpia em va ajudar molt i ben aviat vaig poder deixar l’hospital.

—El mateix dia que jo —vaig fer, somrient en recordar aquell matí perfecte.

—Exacte. El meu pla era tornar aquí, però llavors vaig topar un altre problema: tu.

—Jo sóc un problema? —vaig preguntar.

Ell va somriure.

—D’acord, el problema era que m’havia enamorat perdudament i tu no en tenies ni idea —va dir—. Per casualitats de la vida, però, el meu oncle s’havia traslladat al teu poble, o sigui que quan vas tornar a Klamath Falls, vaig decidir seguir-te. Volia estar amb tu.

Em vaig posar vermella.

—Me n’alegro, però, tot i això… Em sorprèn que et deixessin marxar així com així.

—Els vaig dir que tornaria a la tardor i que estudiaria l’últim any a l’institut de sempre. Em van entendre. Jo volia fer veure que tot anava de meravella, en una escola on ningú no sabria que havia tingut càncer. Només era un noi que va poder anar a estudiar a una altra banda durant un temps. Un semestre fora de casa —va somriure—, a la bucòlica localitat de Klamath Falls.

Vaig esbufegar.

—Val més que busquis bucòlic al diccionari.

—No em cal, ja et tinc a tu —va respondre en Robinson, posant els ulls en blanc.

—Ah, és clar —vaig dir, i li vaig clavar una lleu puntada de peu. Amb tot, aquella història no m’acabava d’encaixar.— Com és que no m’havies parlat de la teva família, però? Per què la vas convertir en un secret tan gran?

En Robinson va sospirar.

—No volia parlar-ne amb tu perquè em sentia culpable. Sabia que viure allunyat d’ells era egoista, però volia veure coses, Axi. Volia una vida més plena. —Va allargar la mà i es va cargolar un ble dels meus cabells al voltant dels dits.— Em volia enamorar.

Vaig fer que sí amb el cap. Suposo que en el fons no em semblava una bogeria absoluta.

—Però els escrivies i tot això?

—Sí, és clar —va dir—. Sabien que estava bé.

—I què me’n dius d’aquest viatge? Com els ho vas explicar?

Va somriure.

—Els vaig dir que s’havia acabat l’escola…

—Tot i que ja no hi anaves —el vaig interrompre.

—Bé, això ells no ho sabien. I jo estava convençut que no mirarien el calendari i que no veurien que encara quedaven tres setmanes de classe. Els vaig dir que anava a Camp Motorsport, un campament per als fanàtics dels esports de motor. —Va fer una pausa i va rumiar un instant.— En realitat sonava de conya…

Vaig posar els ulls en blanc.

—Estàs com un llum.

—Però tu m’estimes.

Em vaig inclinar cap a ell i li vaig fer un petó a la comissura dels llavis.

—Sí.

Es va sentir una explosió de música procedent del garatge, on en Jonathan estava convertint un Buick antic en un cotxe de carreres, segons m’havia explicat en Robinson.

—I sabies que vindríem aquí? —vaig preguntar, però en Robinson va fer que no amb el cap.

—Al principi creia que simplement tornaríem a Oregon, però llavors…

No va acabar la frase, tot i que no em calia: havia començat a trobar-se malament. I havia decidit tornar a casa.

Ho entenia. Jo també hauria volgut córrer amb la mare. Si la meva m’hagués servit d’alguna cosa, és clar. Si com a mínim hagués sabut a quin estat s’havia mudat.

Llavors vaig mirar per la finestra i vaig veure un núvol de llumetes flotants. Eren d’un color groc verdós, i s’encenien i s’apagaven com un intermitent.

—Què és, això? —vaig preguntar.

En Robinson se’m va quedar mirant, bocabadat.

—No has vist mai una cuca de llum?

—Una què? No, a Oregon no en tenim!

En Robinson es va incorporar i va contemplar el jardí.

—No tenia ni idea que vivies en la ignorància més profunda. Són els millors insectes del món perquè, quan busquen parella, se’ls il·lumina el cul.

—Són precioses —vaig dir.

En Robinson va allargar la mà i em va apartar els cabells de la cara.

—No tant com tu.

—No siguis cursi.

—No ho sóc! Ets guapa a matar —va dir, i va fer una pausa—. Potser el que m’està matant és que siguis tan guapa…

—No ho diguis, això!

En Robinson va deixar anar un sospir.

—Ai, Axi, estic cansat —va dir—. Explica’m un conte per adormir-me.

—Canta’m una cançó de bressol —vaig respondre jo amb un somriure—. Com a Las Vegas.

Aquest cop estava totalment disposada a cedir, però no pensava posar-l’hi tan fàcil.

—Un conte —va insistir ell.

—No, una cançó.





—Ens ho podem jugar a cara o creu —va dir.

—No! No treguis cap moneda! —vaig exclamar jo.

—Per què no?

—Perquè no.

—D’acord. Però llavors m’has d’explicar el conte.

Ens vam tornar a estirar al llit. Vaig respirar fondo i vaig arrencar amb un començament propi d’una història de fades.

—Hi havia una vegada un noi i una noia…

—De moment vas bé —va fer en Robinson, que va tombar el cap de manera que la cara li va quedar davant del meu coll—. La noia sempre li deia al noi què havia de fer —va dir, acaronant-me la pell amb els llavis—. No parava de dir-li que havia de menjar millor.

—La noia només ho feia pel bé del noi —vaig replicar.

—Ahà —va fer en Robinson amb veu endormiscada.

—Volia cuidar-lo —vaig afegir—. I que ell la cuidés a ella.

Vaig callar un moment i vaig escoltar la música procedent del garatge. Em va semblar que era la veu de Bob Dylan, però no coneixia la cançó.

—La noia sabia que tenien molta sort —vaig continuar—, perquè s’havien trobat l’un a l’altre. Sabia que hi ha gent que passa anys buscant sense saber què vol i que, d’altra banda, uns pocs afortunats hi ensopeguen sense ni tan sols proposar-s’ho. Com les criatures quan van a la platja: n’hi ha que tornen a casa amb un grapat de pedres i petxines trencades, i n’hi ha que troben una moneda de sorra, fràgil i preciosa.

En Robinson va sospirar. Ja dormia.

—Però la noia sabia una altra cosa, i potser el noi també. Que l’amor és màgic i infinit, però la sort, no.

Al garatge, en Jonathan va apujar la música, i la veu nasal i rogallosa d’en Dylan em va arribar clarament: «The future for me is already a thing of the past. You were my first love and you will be my last».2

Vaig tancar els punys amb força. Vaig mirar per la finestra i vaig buscar un estel per demanar un desig, però el dia s’havia ennuvolat durant el vespre. L’única llum visible era la de les cuques de llum, que s’encenia i s’apagava sense descans.





49





Els pares d’en Robinson em van acollir com si fos un membre més de la família i no van protestar perquè hagués passat la nit a l’habitació del seu fill. L’endemà, en Joe, que era un gran aficionat a la història, m’ho va explicar tot sobre els sanatoris per a tuberculosos. (Fins i tot F. Scott Fitzgerald, el meu amor literari de secundària, hi havia estat internat.) En Jonathan em va ensenyar el cotxe en el qual estava treballant i em va explicar tot de coses sobre el motor que no vaig entendre. Em va prometre que em duria a fer un tomb tan bon punt hi hagués posat rodes noves. Quan en Robinson va esmentar que jo no menjava carn, la Lou va comprar bacó de tempeh. Una tarda em va fer trenes als cabells.

—Sempre he volgut una filla —va dir amb malenconia—. Els nois i els seus cotxes… Me’ls estimo amb bogeria, però només saben parlar de cavalls de potència i carburadors. Mai no he deixat de pensar: I a mi qui m’ajuda a podar els rosers?





—Jo no tinc gaire experiència en jardineria —vaig confessar. El pare i jo teníem una planta d’interior a casa, però a hores d’ara ja devia ser morta per falta d’aigua.

—T’agradarà —va dir la Lou—. Es nota que ets una persona curosa.

O com a mínim ho era, vaig pensar.

—Com diu aquella frase d’El petit príncep —va continuar explicant—, «Et fas responsable per sempre més del que tu has domesticat. Ets responsable de la teva rosa». Els cotxes tunejats no es poden domesticar, Axi. No és el mateix.

Vaig somriure.

—He citat aquest mateix llibre al teu fill…

—Mai no vaig aconseguir que se’l llegís, l’Oscar. Tot i que segurament ara li he de dir Robinson.

Llavors vam sortir fora, en l’aire càlid de l’estiu, i la Lou em va ensenyar a escapçar les roses perquè florissin fins a finals de tardor. Quan vam tornar anàvem carregades de flors. En dúiem tantes que hauríem pogut posar-ne a cada habitació.

El que vull dir és que la vida amb aquella família hauria estat perfecta si no fos perquè en Robinson empitjorava dia a dia. Era com si, ara que finalment havia tornat a casa, hagués decidit que podia deixar de fer veure que es trobava bé. I per si quedava algun dubte sobre el pronòstic (o alguna temptació de negar el que això implicava), una visita del seu pediatre ho va aclarir tot.





—Us recomano que truqueu al centre d’atencions pal·liatives de l’hospital —va dir el metge. El que volia dir, en realitat, era: l’únic que podeu fer ara és intentar que se senti còmode. Fins que…

El rumor va córrer com la pólvora per tot el poble i aviat van començar a arribar les visites, carregades amb cassoles de menjar, galetes i paquets de clínex. Era com una processó d’amics, veïns, companys de classe i entrenadors de futbol americà que coneixien i estimaven en Robinson.

En Robinson rebia tothom al sofà de la sala d’estar, pàl·lid i cobert de flassades, tot i que la resta dúiem màniga curta i teníem el llavi superior perlejat de suor. Estava animat, però es cansava fàcilment. I tot i que patia, gairebé mai no premia el botó del gota a gota de morfina, perquè deia que li deixava el cap com un globus d’aire calent.

Tothom tenia històries per explicar, com la vegada que en Robinson havia guanyat la cursa de carretons però havia continuat costa avall durant un quilòmetre més perquè s’havia oblidat d’instal·lar-hi frens. O la vegada que havia agafat «prestada» la disfressa de la mascota de l’institut per fer un ball provocatiu i hilarant a la mitja part d’un partit molt disputat. Un veí em va explicar que en Robinson sempre tallava la gespa i passava el rasclet pel seu jardí, però mai no deixava que li pagués; i un nen de dotze anys amb la cara plena de grans em va dir que, quan tenia vuit anys, en Robinson l’havia salvat de morir ofegat al llac Beaver.

Mentre escoltava totes aquelles històries de gent que s’estimava en Robinson, sentia com si la seva vida em passés per davant dels ulls.

Quan es trobava prou bé, en Robinson entretenia els convidats amb anècdotes de la seva vida «a la costa oest», que sempre sonaven millor del que havien estat en realitat.

—Si hi ha un boom del turisme a Klamath Falls serà per culpa teva —li vaig dir un vespre—. I tornaran a casa amb un pam de nas.

—Klamath Falls també té coses bones —va respondre ell.

—Ah, sí? Digue-me’n una.

—Es diu Axi Moore —va fer ell—. Aquesta era molt fàcil. Ah, i al Wubba’s BBQ Express fan aquells entrepans de carn de porc tan bons.





Veieu a què em referia? Sempre estava animat.

Durant aquells dies em vaig dedicar a preparar platets amb coses per picar i a reescalfar bols de pasta o de sopa al microones. Tot i que els de casa no teníem gana, els altres sempre venien afamats. Semblava un sopar interminable.

La Lou anava d’una banda a l’altra de la casa com si fos dins d’un somni, o més aviat un malson. En Joe estava pàl·lid i espantat. En Jonathan, seguint ordres d’en Robinson, havia penjat un cartell a la paret on deia PROHIBIT PLORAR; però no tothom era capaç de seguir aquella ordre. Fins i tot la Fulla, la gossa grassoneta, ploriquejava i lladrava pels racons, com si també ella volgués explicar històries sobre en Robinson.

—En el seu dia va guanyar una competició d’agilitat —va dir en Joe, brandant el cap—. T’ho pots creure?

—Ara guanyaria totes les competicions d’endrapar —va respondre en Jonathan llançant-li una galeta.

Em vaig acotar i vaig gratar les orelles flonges de la Fulla, que va respondre llepant-me la mà amb la llengua calenta. De sobte vaig trobar a faltar molt el meu gos. O potser vaig trobar a faltar la família sana i unida que havíem estat un bon dia. Em costava decidir-me per una de les dues opcions.





50





—Tanc a els ulls —va dir en Robinson, ficant la mà dins d’un calaix que hi havia al costat del seu llit. Vaig fer veure que els tancava, però en veure que treia una navalla amb la fulla lluent, els vaig obrir de bat a bat.

—Quan hi ha navalles a prop m’estimo més estar alerta —vaig dir—. És una mena de política que tinc.

Ell va riure i va acabar tossint.

—No penso pas fer-la servir amb tu —va dir—, sinó per a això —va afegir, assenyalant el revestiment del porxo del dormitori.

—Què penses fer?

—És una sorpresa —va dir—. Ja ho veuràs, tanca els ulls. Vaig veure com enfonsava la punta del ganivet a la fusta i vaig fer el que em demanava. No sé quant de temps va passar, però devia adormir-me, perquè el que recordo després són els copets que em va donar en Robinson per despertar-me.

—Mira —va indicar.

Gravat a la fusta del porxo hi havia un missatge: B&CXSEMPRE.

—Bonnie i Clyde —va dir, mirant-me amb el seu somriure torçat, perfecte—. Som nosaltres.

—Per sempre —vaig fer jo.

Ens vam estirar a terra i en Robinson em va abraçar. Vaig recórrer les venes del seu canell, les delicades línies blaves que li solcaven la pell com un plànol de carreteres, i vaig recordar el mapa que m’havia guardat a la motxilla, sobre el qual havíem marcat cada lloc on ens aturàvem: Los Angeles, el bosc de sequoies, Detroit… També vaig pensar en la bossa de records, els objectes màgics (un globus de neu, una bola de vidre) que, segons com els miressis, podien semblar trastos qualssevol.





—Ja et trobo a faltar —va dir en Robinson en veu baixa.

—Sóc aquí —vaig xiuxiuejar—. Sempre seré aquí.

—Però jo no —va dir ell.

Vaig notar un dolor pregonament profund i fosc que se m’obria dins el pit. I no vaig dir res, perquè sabia que tenia raó. Li vaig començar a fer petons a la cara, als llavis… i llavors ens vam adormir.

Però a mitja nit ens vam despertar i, sense dir ni una paraula, ens vam tombar l’un cap a l’altre. Les mans d’en Robinson van buscar les meves i vaig notar els llavis sobre el coll. Li vaig agafar la cara i la vaig acostar a la meva, ansiosa per tastar aquells llavis. Ens vam fer un petó i vaig sentir un dèbil gemec… Havia estat jo. Em vaig adonar que tremolava.

En Robinson va somriure i em va resseguir les celles, el nas i la boca amb un dit.

—No estiguis nerviosa —va xiuxiuejar.

Com podia no estar-ho? Sabia què estava a punt de passar, l’aire n’anava ple. Ens faríem petons fins a quedar-nos sense alè i llavors… llavors…

M’hi vaig arrambar encara més i li vaig recórrer la cintura amb la mà. Després vaig baixar per la cuixa. Vaig notar com tremolava mentre els meus dits li acaronaven la panxa suau. Ell em va agafar la mà.

—T’estimo —va dir.

—Jo també —vaig xiuxiuejar. I llavors vaig deixar anar els meus dits d’entre els seus per poder-lo tornar a tocar.

Ens vam estar fent petons durant el que van semblar hores, unes vegades amb tendresa, d’altres quasi desesperadament. De vegades ens aturàvem un instant i ens quedàvem mirant-nos fixament, com si ens estiguéssim memoritzant els cossos, memoritzant aquell moment. Tenia la sensació d’estar feta únicament de desig.

Llavors en Robinson es va apartar i vaig veure com es treia la samarreta. Semblava com si la pell blanca li brillés en la penombra. Em va dirigir una mirada interrogadora i em va començar a descordar els botons de la brusa, xiuxiuejant el meu nom.

—Vols…? —va començar a preguntar.

—Sí, sí —vaig dir jo.

Ens vam desempallegar de la resta de la roba i llavors li vaig passar els braços per l’esquena. El vaig guiar cap a mi; volia estirar-lo cap a l’interior del meu cos, com si poguéssim convertir-nos en una única persona; com si, finalment, el pogués protegir.

En Robinson respirava feixugament mentre ens fèiem petons. Vaig tocar cada centímetre del seu cos, alhora que sentia com m’anava fonent. Ell xiuxiuejava molt a prop de la meva boca, però jo no podia concentrar-me en el que deia, perquè alguna cosa s’estava desplegant dins meu. Ja no era l’Axi Moore. Era jo i ell alhora; era la nit i els estels. Ens vam estirar sobre el llit, tremolant de desig.

En acabat, es va adormir arraulit contra mi, mentre jo observava les nostres inicials a la llum titil·lant de les espelmes. B&CXSEMPRE.

I sabia que era cert. Que, d’alguna manera, estaríem junts per sempre.





51





Vaig obrir els ulls i vaig sentir el xivarri gens melodiós dels ocells, que estaven enfilats als roures immensos del jardí. Em vaig arrambar a en Robinson, contenta que no l’haguessin despertat a ell també. La Fulla, que havia passat tota la nit esperant a l’altra banda de la porta del dormitori, va entrar quan va sentir soroll de llençols i es va asseure als peus del llit. Immediatament va començar a gemegar, perquè sabia que no em podia resistir a aquells ullassos marrons que tenia. En els quatre dies que feia que érem a la casa ja li havia donat pràcticament una capsa sencera de llaminadures de gos.

—Silenci, Fulla —li vaig dir—. Tingues paciència.

La gossa va remenar la cua i va gemegar més fort, però quan va veure que no anava immediatament a buscar les seves galetetes en forma d’os es va posar a lladrar.





—Calla —li vaig etzibar en veu baixa—. En Robinson dorm.

Però, a pesar de l’enrenou, darrere meu no vaig notar cap moviment, i de sobte em va envair un sentiment terrible, espaordidor. Em vaig tombar per contemplar el pit d’en Robinson i em vaig adonar que no es movia. No respirava. De sobte em vaig apartar del llit, cobrint-me la cara amb les mans.

La Fulla va posar-se a bordar amb més força (li cauria una llaminadura en qualsevol moment, n’estava segura), però jo no em vaig molestar a fer-la callar, perquè ja no importava. Res no importava. Em vaig enfonsar les ungles a les galtes i unes llàgrimes calentes van començar a rodolar cap avall a tota velocitat. Em faltava l’alè. Tot i que volia cridar, no podia ni pronunciar el seu nom.

Torna, Robinson! No estic a punt! No estic gens a punt!

Els lladrucs de la Fulla van adquirir un to de confusió desenfrenada. La vaig agafar pel collar, vaig enfonsar la cara al seu coll càlid i vaig pensar: Déu meu, com ho explico a la Lou? Com seré capaç de fer mai més res?

Tenia la llengua plena de pèls de la Fulla, que continuava bordant, però ara més fluix. Els gemecs s’havien convertit en un plany llastimós.

Punt final. S’havia acabat.

Mentre jo dormia.





52





Una mà em va tocar l’espatlla i vaig fer un bot, com si m’hagués cremat. Vaig alçar el cap, amb la vista borrosa per les llàgrimes.

La cara d’en Robinson semblava flotar sobre el llit, com un espectre. A continuació vaig sentir la seva veu familiar, suau, que deia:

—Axi? Estàs bé?

Una mica més i caic a terra. Era ell. Estava viu.

—Faig cara d’estar bé? —vaig cridar. Em vaig tornar a enfilar al llit i li vaig agafar les mans amb força, com si m’hagués salvat d’ofegar-me. No m’havia sentit tan alleujada en tota la vida.— Digues: faig cara d’estar bé?

—Tens els ulls vermellosos —va dir, amb veu adormida però foteta—. Ets al·lèrgica a la Fulla o què?

—Et mataré —vaig fer, amb un crit ofegat. Li vaig deixar anar les mans i em vaig estirar al seu costat, intentant recuperar el ritme de la respiració. Havia estat tan a punt de perdre’l…

—Segurament no caldrà que t’hi escarrassis —va fer en Robinson—. Ja hi ha algú altre que s’encarrega d’aquesta feina. Però no pateixis, encara sóc aquí per torturar-te.

—No paris mai —vaig dir.

—Faré el que podré.

En Robinson va donar uns copets sobre el llit i la Fulla hi va pujar d’un salt, tot i que li va costar penes i treballs. Vaig observar com ell li acaronava el cap i les orelles. Llavors va badallar i es va regirar sobre el llit, neguitós i incòmode a mesura que la malaltia i el dolor s’anaven despertant.

Li vaig passar un dit per la galta.

—Vols res? —li vaig preguntar.

No va respondre. Va tancar els ulls, i em vaig pensar que s’havia tornat a adormir. Últimament dormia molt. En notar com la seva respiració s’anava tornant més regular vaig baixar lentament del llit i em vaig acostar a la porta per anar a veure què feien els seus pares. Però llavors, amb un fil de veu, va dir:

—Sí.

—Què vols?

—Vull més temps —va dir. La foscor de les parpelles destacava sobre la pal·lidesa de la pell. Em vaig mossegar el llavi i vaig notar de nou el pessigolleig de les llàgrimes.

—D’acord —vaig respondre, amb un fil de veu—. Ara mateix te’n porto.

Quan ja era al passadís em va tornar a cridar.

—Axi —va dir, mig incorporant-se—. Escolta’m bé, d’acord? En primer lloc, la Fulla no necessita més llaminadures, per molt que ella es pensi que sí. Per tant, desa les galetetes al rebost. En segon lloc, tens un forat a la camisa; hauries de dir a la meva mare que te’l sargeixi. I en tercer lloc, tal com diu aquella cançó tan bleda d’en Mason Jennings, hi ha moltes maneres de morir.

Vaig alçar una mà.

—Espera, Robinson…

Però em va ignorar.

—Tant se val com passi, quan t’arriba el moment: l’únic que importa és que ha passat. Pam, ets història. Però la vida, Axi… La vida té diferents graus. Pots viure-la bé o passar-la mig adormit. Pots llançar-te en trineu per una duna de sorra o pots quedar-te davant de la tele. I no voldria sonar com un d’aquests programes idiotes per a joves, però has de continuar vivint com ho hem fet aquestes últimes setmanes. Arrisca, Axi. Aquest és el secret. Arrisca-ho tot.





Vaig fer que sí amb el cap, contenint el plor.

—D’acord. Però potser deixaré de robar cotxes…

—No passa res —va dir ell.

—Què faré…? —vaig preguntar, però vaig ser incapaç de pronunciar el final: sense tu.

En Robinson va somriure.

—Segurament hauries d’intentar no suspendre física. I continuar escrivint.

Vaig pensar en el grapat de notes malgirbades del meu diari i en totes les pàgines que quedaven per omplir. Com a mínim havia fet algunes fotografies del viatge.

—Posaré les parts bones per escrit.

—No, has d’escriure les bones i les dolentes —va dir en Robinson, agafant la vora del llençol. Tenia els ulls oberts de bat a bat i estava molt seriós.— Ho pots escriure tot sobre mi, així viuré per sempre.

Què podia respondre? Em vaig deixar caure sobre una cadira i em vaig agafar el cap amb les mans.

—Sàpigues que el teu llibre és l’únic que he tingut ganes de llegir. O sigui que escriu-lo, Axi. Tu pots. Ets capaç de fer qualsevol cosa. T’has vist? Ja no ets una BN. Ets molt més que això.

Vaig riure amargament.

—No la trobo gens a faltar, la BN.

—Doncs jo la vaig estimar —va dir en Robinson—. Vaig estimar la noia malalta que eres quan et vaig conèixer, i vaig estimar la bona alumna i la mala conductora. Vaig estimar la lladre de cotxes i l’autoestopista, la noia que citava novel·les que no he llegit i que detestava els Slim Jims… Axi Moore, he estimat totes les versions de tu.

Em vaig acostar al llit i li vaig posar el cap sobre el pit.

—Sempre seré la teva xicota —vaig xiuxiuejar.

—Ja ho sé —va dir.

Vaig observar com els nostres dits s’entrellaçaven i vaig pensar: Per a què serveixen les mans, si no és per agafar el que vols i aferrar-t’hi?





53





Els dies es van anar confonent l’un amb l’altre a mesura que en Robinson cada cop dormia més i parlava menys. El temps havia perdut el sentit per a ell, però a mi m’aclaparava la sensació d’estar esperant. Estava a punt de passar alguna cosa, una cosa que donaria pas a una foscor espantosa però també a l’alleujament.

Fèiem torns per vetllar-lo: la Lou al matí, en Joe a la tarda, en Jonathan al vespre i jo a la nit. Em dedicava a llegir-li els llibres de la Lou: Steinbeck, Whitman, Fitzgerald, Hemingway. Ella li va llegir El petit príncep.

Una nit, en plena guàrdia, vaig sortir a fora, a la foscor càlida. Els grills carrisquejaven com bojos i les cuques de llum eren fanalets que s’encenien i s’apagaven seguint una mena de codi Morse dels insectes.

Des de l’altra banda de la finestra, en Robinson semblava petit i fràgil sota els llençols, com un nen al bressol. Només li faltava un osset de peluix.

Vaig triar un estel i vaig desitjar amb totes les meves forces poder-lo protegir de tot el que s’atansava per l’horitzó.

«Això és cosa de tots dos», solia dir en Robinson. Encara recordava la primera vegada que ho havia dit, mentre sopàvem a la planta d’oncologia, una nit que ens havien servit una safata sobre la qual hi havia una massa marronosa amb pèsols surant-hi. «Això és cosa de tots dos», havia declarat. «Nosaltres podem, Axi». Llavors havia alçat la forquilla com si fos una espasa. «Ens podem menjar aquesta… aquesta… el que sigui!».

En aquell moment ho havia dit de broma, però ara anava de debò. Allò era cosa de tots dos, com a mínim durant una mica més de temps. Però en Robinson s’hauria d’enfrontar tot sol al que venia a continuació. Hauria canviat la meva vida per la seva, però no hi havia ningú a qui oferir-la; ningú que pogués encarregar-se d’aquell intercanvi, cap estel que em concedís el desig.





A les tres de la matinada estava mig endormiscada, amb una mà damunt de la seva, quan de sobte es va despertar.

—La moto —va dir, amb veu angoixada, impacient—. Té gasolina?

Em vaig despertar de cop.

—Sí —vaig dir.

—Crec que la junta de culata està esquerdada… i perd oli.

—El teu germà s’ho està mirant —vaig dir. No sabia en quin món es trobava, però havia decidit seguir-li la veta.— Diu que no t’hi amoïnis, que tot està controlat. La tindrà a punt el dia que menys t’ho esperis.

—I el cable d’embragatge? Està gastat.

—També l’arreglarà.

En Robinson se’m va quedar mirant una bona estona. Semblava com si, durant un moment, hagués tornat en si.

—Axi —va xiuxiuejar.

—Hola —vaig respondre jo en veu baixa.

Va donar un cop d’ull a l’habitació: el pòster de Bob Dylan, les guitarres recolzades a la paret, totes les coses que havia deixat enrere quan havia ingressat a l’hospital. Li van tremolar els dits i jo vaig allargar la mà per agafar-los-hi.

Sabia que havia arribat el moment. Sabia què havia de dir.

Tenia un nus a la gola, però me’l vaig empassar.

—No passa res —vaig dir—. No cal que resisteixis més.

L’última parada.

Es va acostar la meva mà als llavis i em va fer un petó al mig del palmell. Llavors va envoltar els meus dits amb els seus, com si aquell petó fos alguna cosa a què pogués aferrar-me per sempre més. Em vaig ficar al llit, al seu costat, i ell es va regirar amb un sospir.

—Axi —va dir.

—Sóc aquí.

Li vaig agafar el cap entre les mans i li vaig posar els llavis sobre la galta. «És cosa de tots dos».

—Axi —va repetir.

Li vaig dir que l’estimava. Ell va dir que també m’estimava, que m’estimaria sempre. I vaig sentir com tornava a pronunciar el meu nom. El va repetir una vegada i una altra, fins que va començar a sonar-me estrany. S’havia convertit en un so, un ritme. Quasi una cançó.

—Axi —va dir, amb un sospir—. Axi.





I llavors, finalment, va quedar en silenci.

A fora va semblar que el soroll dels grills augmentava gradualment de volum. Em vaig ficar la mà a la butxaca i en vaig treure el penic de la sort que havia llançat enlaire a la planta d’oncologia de l’hospital, feia una eternitat, amb l’esperança que digués que en Robinson sobreviuria. Havia sortit cara, el senyal que significava que el tindria per sempre al meu costat. Des d’aquell dia havia dut el penic sempre a sobre.

El vaig agafar amb força, el vaig llançar ben amunt i vaig veure com aterrava. Ara el resultat no tenia importància. Aquest cop no hi havia dubtes, ni cap desig que valgués; només la resposta i la buidor que l’acompanyava.





Epíleg





54





Al bucòlic poble de Klamath Falls, els primers dies de tardor són secs i lluminosos. Les fulles ja han començat a adquirir un to marronós, el vent les fa caure de les branques i formen pilons tristos sobre la gespa descuidada.

El meu pare és al jardí, buscant el rellotge que li va caure en tornar del bar ahir a la nit. Ja fa mitja hora que dura, la cerca. (Si voleu saber la meva opinió, crec que en Critter l’ha trobat i ha anat directament a empenyorar-lo a Jack’s Pawn.) De tant en tant, el pare alça la vista cap al balconet del pis, on sóc jo, com si pensés que en qualsevol moment desapareixeré per art de màgia.

No penso anar enlloc. La meva primera sessió de treball comunitari no és fins demà a la tarda. Tot just vaig tornar a casa, el primer que vaig fer va ser anar a la comissaria de policia per entregar-me.

Sí: quan ets una BN ho ets per sempre.

Crec que des del moment que vam robar la Harley vaig saber que hauria d’acabar passant comptes d’aquell viatge. Era el que calia fer. I tot i que segurament en aquest precís instant en Robinson està posant els ulls en blanc, crec que quan el jutge va dictar sentència també devia riure una mica. Robar un cotxe és un delicte greu i normalment comporta penes de presó, però miraculosament em van condemnar per una falta menor. M’han prohibit treure’m el carnet fins als vint-i-un anys i bàsicament em dedicaré a fer treballs comunitaris fins que em caiguin els braços.

Opino que ha valgut la pena. Al cap i a la fi, la gent que ens va «deixar» els seus cotxes ens va fer un regal increïble, i no em fa res recollir escombraries durant la resta de la meva vida, si no queda més remei. De fet, m’estic plantejant presentar-me com a voluntària al Departament de Policia.

—Axi —em crida el pare—, no has de sortir aviat cap a escola?

—Baixo de seguida —li responc.

Ecs. M’havia oblidat de la tutoria obligatòria de física, que comença d’aquí a una hora. Segons sembla, no pots passar de curs si et saltes les últimes tres setmanes d’una classe i ets incapaç d’entendre les importants (diuen) lleis de la física.

Però aquestes lleis no expliquen per què va morir en Robinson. I tampoc no expliquen com tiraré endavant sense ell. O sigui que estic força segura que se me’n fot entendre per què «l’entropia d’un sistema aïllat qualsevol que no es trobi en equilibri tèrmic quasi sempre s’incrementa».

Però llavors, com una veu que baixa del cel per dur-me la contrària, em ve al cap una cosa que van explicar a classe: «Un cos en moviment tendeix a mantenir-se en moviment; un cos en repòs tendeix a mantenir-se en repòs». És la definició d’inèrcia, una paraula que hauria provocat que en Robinson posés els ulls en blanc.

«Estic en moviment. I continuaré en moviment». Potser una d’aquestes forces màgiques de l’univers de la física em donarà un cop de mà per continuar endavant malgrat el dolor.

O potser no.

M’abraço a mi mateixa i ensumo l’olor que impregna la camisa de franel·la d’en Robinson. Se’m neguen els ulls, i les llàgrimes rodolen galtes avall un cop més. Estic cansada, molt cansada.

—Ei, Axi, mira això —em crida el pare.

M’aboco al balcó i veig que assenyala un arbust pansit del jardí, on miraculosament germina una flor solitària. Somric dèbilment. Confiava que finalment hauria trobat el rellotge.

—Estàs bé? —pregunta.

Arronso les espatlles. Com se suposa que he de respondre? La setmana passada vaig anar a veure la doctora Suzuki i resulta que el meu càncer encara està en remissió. Les probabilitats de supervivència a cinc anys vista són quasi del noranta-tres per cent.

O sigui que, tècnicament, sí. Estic bé. Tècnicament.

Però aquí, asseguda mentre el sol m’escalfa la cara, sé que em manca un tros de mi. És com si els metges m’haguessin extirpat alguna cosa imprescindible, una part vital que estava segura que necessitava per continuar respirant. No només existint. Encara ara de vegades crec sentir la rialla d’en Robinson i, per un moment, m’animo una mica. Però quan em giro, mai no és ell; és el vent, o el cant d’un ocell, o una al·lucinació fruit dels meus somnis malaltissos.

Crec que ens vam enamorar a primera vista, però vam necessitar una mica de temps per adonar-nos-en. És comprensible, tenint en compte que ens punxaven amb agulles, ens bombardejaven amb partícules radioactives i segurament ens enverinaven amb les substàncies horribles que l’hospital intentava fer passar per menjar. També calia considerar que, més tard, quan ens van donar l’alta, vam fugir i ens vam dedicar a robar cotxes junts.

Vull dir que teníem altres coses al cap.

És clar que de vegades penso que potser sí que vam ser conscients dels nostres sentiments de bon principi, però no gosàvem confessar-nos-els a nosaltres mateixos. Era com si, secretament, penséssim: El càncer fa por, d’acord, però l’amor encara més.

I és cert. Però també resulta estimulant, desconcertant i miraculós.

Just abans d’emprendre el viatge amb en Robinson, jo havia escrit un treball sobre l’assagista francès Michel de Montaigne. («Ooooh, que sofisticadaaa», havia exclamat en Robinson per fer-me la guitza.) «El millor del món és saber estar amb un mateix», va escriure Montaigne. I tot i que era un paio molt llest, n’estic segura, en aquest cas concret va patinar.

El millor del món és saber estar amb algú altre. Com en Robinson i jo. Ens vam abraçar tan fort com vam poder, durant tant de temps com vam poder. Però no n’hi va haver prou.

Tot i això, m’hi hauré de conformar.

De nit, quan surten els estels, alço la vista i recordo en Robinson a la finestra de l’hospital de La Junta, quan m’hi vaig atansar tant que em vaig quedar sense alè. Penso en el que no vaig dir en aquell moment, i que seria més o menys això: els estels que veiem ni tan sols són reals. Veiem la llum que van desprendre fa milions d’anys, però que no ha arribat a nosaltres fins ara. No veiem tant l’estel en si com el record de l’estel.

«Recorda’m tal com era abans que passés tot això», em va dir en Robinson, pàl·lid com la cera. «Recorda’m amb la guitarra».

I com que els records són l’únic que em queda (a banda d’una bola de vidre, un clauer, una samarreta i una moneda que un dia va ser de la sort), vaig intentar fer el que m’havia demanat.

«Escriu sobre nosaltres», em va dir. «Explica la nostra història».

I això és el que he fet: he explicat la nostra història. La teniu ara mateix a les mans.

M’agradaria haver-ho fet millor. Com puc pretendre que, a través de les meves simples paraules, algú experimenti la felicitat que vaig sentir quan en Robinson va saltar a aquella piscina de Los Angeles, quan es va llançar amb trineu per les Grans Dunes de Sorra o em va fer un petó en un antic temple? Com podeu entendre el que en Robinson significava per a mi? Tenia una rialla com un repic de campanes. Creia que els Slim Jims formaven una categoria alimentària pròpia. Quan tocava la guitarra i cantava, ja fos a la planta d’oncologia o a Tompkins Square Park, tothom s’aturava a escoltar-lo. Era màgic.

—Axi! —crida el meu pare des del jardí—. L’he trobat!

Té el seu rellotge Timex a la mà i somriu com si fos un bitllet de loteria amb premi.

—Així m’agrada! —li responc, com si ell fos el fill i jo la mare.

Em sento en deute amb el pare per haver-me escapat d’aquella manera. Quasi es va matar de beure, de tant que s’amoïnava per mi i em trobava a faltar. Intento compensar el fet que amb prou feines vaig tornar a temps per salvar-lo.

L’únic que m’agradaria és haver pogut salvar també en Robinson.

Però sé que en Robinson no hauria volgut que m’enfonsés en la misèria després de la seva mort. Hauria volgut que em mantingués sencera, que estigués bé i que continués escrivint. Sobre nosaltres.

«Sobretot, fes servir moltes paraules que jo no entendria», havia dit, esprement les últimes forces que li quedaven per burxar-me. «I moltes metàfores i coses així».

Jo havia fet que sí amb el cap. Faria qualsevol cosa que em demanés.

Estimar en Robinson va fer que tot semblés més brillant i més bonic. I encara que la vida s’hagi tornat una mica grisa des que ja no hi és, continua sent molt més lluminosa que abans. Ara el sol brilla, la rosa impregna l’aire amb el seu perfum i la brisa em calma, si jo li ho permeto.

La majoria de dies penso en ell i somric, encara que abans se m’encetin els ulls de tant plorar. Ell mai no va deixar de creure que era afortunat. Potser no prou per sobreviure, però sí per haver viscut.

Era la meva llum, el meu cor, el meu quinqui preciós. I jo era (i encara sóc) la seva BN.





OSCAR JAMES ROBINSON

(21 DE JUNY DE 1996 – 6 DE JULIOL DE 2013)



Si no em trobo en un lloc, em busco en un altre.

M’aturo a mig camí per esperar-te.



—Walt Whitman





JAMES BRENDAN PATTERSON (Newburgh, 22 de març de 1947) és un escriptor estatunidenc, autor de novel·les policíaques i d’intriga. Se’l coneix sobretot per la sèrie protagonitzada pel psicòleg criminal Alex Cross, tot i que també és autor d’una extensa bibliografia que inclou novel·les romàntiques, de ciència-ficció i infantils i juvenils.

El 1996 es va retirar de la publicitat per dedicar-se de ple a la literatura. Les seves obres sobre el psicòleg ex-membre de l’FBI Alex Cross han esdevingut best-sellers arreu del món. Juntament amb Stephen King, John Grisham i Dan Brown, és un dels autors nord-americans més venuts avui dia.





Notes





1. Falls vol dir ‘cascades’, en anglès. (N. del t.)



2. El futur, per a mi, ja és cosa del passat. Vas ser el meu primer amor i també seràs el darrer. (N. del t.)





