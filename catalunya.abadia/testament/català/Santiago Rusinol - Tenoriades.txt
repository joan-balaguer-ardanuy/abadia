Santiago Rusiñol va ser una dels màxims exponents del Modernisme Català, pintor, escriptor, col·leccionista, periodista i dramaturg. La seva obra teatral és una part cabdal en la seva producció literària, exemple n’és Tenoríades, escrita en l’última etapa de la seva vida i publicada al 1924.





Santiago Rusiñol





Tenoríades


Obra en un acte



ePUB v1.0

BreivaX 19.01.18





Títol original: Tenoríades

Santiago Rusiñol, 1924

Il·lustració de portada: Retrat de Santiago Rusiñol, Pablo Picasso, 1900

Edició digital: BreivaX (v1.0)

Aportació: Epubqüest

ePUBCat base r1.3





Aquesta obra va ésser estrenada en el Teatre Català Romea la nit del 28 d’Octubre de 1924.





Personatges


SR. GALCERÀN

SR. LLUELLES

SR. BIOSCA

SR. AYMERICH

SRA. RODÓ

SR. BARBOSA

SR. TEIXIDÓ

SR. MARTÍ

SR. GÓMEZ

SR. FERRÁNDIZ





ACTE ÚNIC


L’escena en un quarto reservat d’un Music-hall del Paral·lel. Taules a tot voltant; al fons, que figura el foyer, se sent tocar un jazz-band i ballar.





ESCENA I


JOANET, XATO, BUTAREL·LO, TANGUISTES I CAMBRERES

JOANET

Què criden aquests maleïts! Així que acabi aquesta carta, n’envio dos a la tomba i tres a la timba. (Cridant): Xato!

XATO

Què mana?

JOANET

Si aquests ximples tornen a cridar, vés i tomben un parell.

XATO

Serà servit.

(Surt i torna a entrar tot seguit. JOANET segueix escrivint, i a fora callen).

BUTAREL·LO (al XATO)

Qui sei aquesto jovinotto que grita tanto?

XATO

Sei el meu amo.

BUTAREL·LO

E que cosa fa?

XATO

De què fa? Què li diré, jo?… És en Joanet.

BUTAREL·LO

Debe essere un castisso, eh?

XATO

Que si és castís? No ho vulgueu saber! D’homes no en deixa ni un de viu, i de dones no en perdona ni una. Déu-vos-en-guard que vos en fóssiu de dona, perquè guapo i etxurat com sou, a les hores d’ara al segrest.

BUTAREL·LO

I sei rico?

XATO

No ho sé, però en fa. Ell és fill d’un fabricant de Terrassa que fa panyos, com és natural que en faci, perquè a Terrassa tothom fa panyos. Però ell va deixar la panyeria per a sortir a fer carnisseria.

BUTAREL·LO

El suo nome?

XATO

Ja ho he dit, en Joanet, home, en Joanet!

BUTAREL·LO

E poi?

XATO

E poi, el tinc privat, patrono.

BUTAREL·LO

A qui escribe?

XATO

Crec que al suo padre.

BUTAREL·LO

Buen figlio.

XATO

Ja me’ls donaràs demà.

JOANET

Xato, té aquesta carta i porta-la tot seguit an aquella Hija de María que es diu Agneta… Apa, de pressa!

XATO

Però, com entraré a casa seva?

JOANET

Per la porta, per la teulada, pel canó de la xemeneia, per allí on puguis. Ja saps que per la seducció sóc pràctic, sóc una pel·lícula.

XATO

Es farà lo que es pugui.

JOANET

Au! De pressa! Em convé poder-me apuntar una Hija de María a l’inventari. Apa, no badis.

(El XATO se’n va corrent).





ESCENA II


JOANET I BUTAREL·LO

JOANET

Cristófano, vieni quá.

BUTAREL·LO

Excelensa.

JOANET

Senti.

BUTAREL·LO

Sento. Ma ho imparatto il catalano, se e piu facile al signor sua lingua…

JOANET

Sí, sóc clar i català. Escolta, saps si en Lluiset de Sabadell ha vingut avui?

BUTAREL·LO

No sei a Barcelona.

JOANET

Això ja ho sé. Et dic si ha vingut.

BUTAREL·LO

Aquesto no lo só, io! Ma ricordo…

JOANET

Ricorda de pressa o et malmeto la fesomia.

BUTAREL·LO

Qué genio tiene el jovincel·lo! Ricordo en la mia testa que el Lluiset de Sabadell i el Joanet de Terrassa apostareu venire aquí per sapere cual de les due en un anno d’extravagancia habrien fatto piu trencadissa.

JOANET

El que vull sapiguer és si en Lluiset de Sabadell ha vingut, que avui acaba el plaç.

BUTAREL·LO

Lo ignoro.

JOANET

Ets un ignorante.

BUTAREL·LO

Tanta grachie, pero per Dio que sentiria que non vinguessen. Pagan bene.

JOANET

Doncs, jo sé més, i és que dels dos ja n’ha vingut un.

BUTAREL·LO

Baldufa!

JOANET

Però muixoni, eh!

BUTAREL·LO

Soi un panteone.

(En JOANET segueix escrivint).





ESCENA III


BUTAREL·LO

BUTAREL·LO

Santa Madonna Santissima. Ma sei el Joanet de Terrassa. E poi vendrá il Lluisetto! Sicuro! Ma, cosa senti. (Mira pel foro). Dio! Il forastiero, qui está donando trompada e batallando en la estrada! Qu’el bullicio! E come arremolina la chusma! E come l’acoquina. Un tanto! Due tanto! Corpo di Baco! Questo sei una carnisseria!





ESCENA IV


BUTAREL·LO I MICAELA

BUTAREL·LO

Fanchul·la!

MICAELA

¿Qué quiere usted?

BUTAREL·LO

Presto, qui servi una tavola, mesa e del Jerez piu antico, porta due bottiglie.

MICAELA

¡Allá voy!

BUTAREL·LO

Miqueletta. Apparechia in caritá lo piu ricco que si fa.

MICAELA

¡Que allá voy! Malage de italiano.

(Se’n va).

(Entra DON PAU amb una bufanda que li tapa la cara).





ESCENA V


BUTAREL·LO I DON PAU

DON PAU

Sou l’amo d’aquesta barraca?

BUTAREL·LO

Signori!…

DON PAU

Un tal Butarel·lo?

BUTAREL·LO

Sicuro.

DON PAU

Doncs, ja anem bé. Aquí va un ralet i contesteu.

BUTAREL·LO

Oh, excelensa!

DON PAU

Res d’excel·lències. Coneixeu an en Joanet de Terrassa?

BUTAREL·LO

Per Dio!

DON PAU

Vos dic si el coneixeu.

BUTAREL·LO

Siete voi.

DON PAU

Jo no voy. Jo vinc.

BUTAREL·LO

Naturalmente que lo conozco. Sei un bravíssimo trapel·la.

DON PAU

No sé el què voleu dir, però conformes. I an en Lluiset de Sabadell, què el coneixeu?

BUTAREL·LO

Naturalmente. Sont le due tipi piu barbiani de tuta la Catalunya. Aquí in cuesta propia mesa les preparo una menjatta. Si su excelensa quiere entaular-se?

DON PAU

Gràcies, que me haría daño.

BUTAREL·LO

¿Su excelensa está constipado?

DON PAU

Jo?

BUTAREL·LO

Come le vedo con aquesta espessa bufanda…

DON PAU (misteriosament)

Aquesta bufanda és un incógnito. Tant com no’m veus, jo sóc un incógnito! Sóc un senyor que no vol ésser vist.

BUTAREL·LO

Capisco. Algun trapicheo.

DON PAU

Jo a tu si que et trepitjaria.

BUTAREL·LO

Al·lora…

DON PAU

Deixa’m seure aquí i no em preguntis el perquè. Potser ja ho sabràs un dia o altre.

BUTAREL·LO (anant-se’n)

Cuesta excelensa debe éssere un tío de la policía.

(Surt).





ESCENA VI


DON PAU

DON PAU

Vull sapiguer la veritat de lo que m’han dit del meu bordegàs. Un xicot que l’havia pujat amb totes les regles numèriques! Que el feia tirar pel sant treball! Que en lloc de doctrina cristiana li ensenyava teneduria! Que va menjar escudella vint anys! Escudella i carn d’olla, que no hi ha res que aturi tant la luxúria! Que no jugava més que a la mona amb la seva tia…, donar-me mico! No pot ésser! Em va fer un desfalc, és veritat, però el tal desfalc no el va fer comercialment, i l’home ho pot desfalcar tot amb tal de que no comprometi el nom passiu de la casa. Però entregar-se a la disbauxa! I al desenfreno! Si no s’ha desenfrenat amb mida, el tiro dintre d’un teler, el faig teixir i el venc com a saldo.

(Entra BUTAREL·LO).





ESCENA VII


DON PAU I BUTAREL·LO

DON PAU

Què trigaran gaire?

BUTAREL·LO

No pueden trigare. La posta sei a las ocho en punta.

(Se’n va pel fons).

DON PAU

Està bé! Esperaré sentat. Ja només queda un remei pel meu fill: esperar sentat. Déu faci que aquesta juguesca que he sentit a dir sia una broma que, sinó, creguin que n’hi ha per ferir-se, per matar-lo, per matar-me a mi i matar-ho tot. Què vol dir per matar-ho tot! Per parar tres dies la fàbrica, sí senyors, sí, tres dies la fàbrica, que és lo únic que al món no ha de parar: de nit ni de dia ni de migdia.

(Es tira la bufanda amunt).





ESCENA VIII


DON PAU, BUTAREL·LO I DON PERE

DON PERE (entrant pel fons)

Aquí tinc les senyes. No em puc pas errar. «El molí vermell». I d’això en diuen un molí! Em sembla que la farina que deuran moldre an aquest molí deu ésser d’un pa…, que deixem-ho corre. Perquè jo no voldria ofendre, però per mi, amb el poc que veig, hi ve més d’alguna senyora que no du la vida prou conforme. Aquestes dames que es pinten tant solen ésser a voltes un xic llicencioses. Vaja, que he vist massa pintura!

BUTAREL·LO

Un altro con una bufanda. Tutti il mondo está costipato, ogi. Vaya un vento fresqui!

DON PERE

Hostaler…

BUTAREL·LO

Avanti.

DON PERE

Com diu?

BUTAREL·LO

Que podete passare.

DON PERE

La fonda o hostal d’«El molí vermell»?

BUTAREL·LO

Estáis parlando con ell.

DON PERE

Sois en Batúanelo?

BUTAREL·LO

Sí.

DON PERE

Ha de venir aquí un tal Joanet?

BUTAREL·LO

Sí.

DON PERE

Avui?

BUTAREL·LO

Sí.

DON PERE

I ha vingut?

BUTAREL·LO

No.

DON PERE

Però vindrà del cert?

BUTAREL·LO

Non lo sé! Volete sedere?

DON PERE

Sí.

BUTAREL·LO

Volete bevere?

DON PERE

No. Ma tomate, due reale i bon profit.

BUTAREL·LO (anant-se’n)

Cuesta excelensa sei piu axutti que un pan de pessiqui de Vic-qui.

(Se’n va).

DON PERE

Que un home com jo, tan prudent, tan de l’hogar, tan centrat, es tingui de veure en un Centre tan de ludibrío e idees abjectes! Però un pare és pare i la perfídia no se sap mai on para i on no para!





ESCENA IX


DON PAU, DON PERE, MAL LLAMP I AVELLANA

AVELLANA

Et dic que vindran.

MAL LLAMP

Això ho veurem.

AVELLANA

Tant en Joanet de Terrassa com en Lluiset de Sabadell, són dos peixos que es porten l’oli. Són castissos i et dic que vindran.

MAL LLAMP

Jo et dic que ho veurem.

AVELLANA (picant de mans)

Doncs, bevem-hi!





ESCENA X


ELS MATEIXOS I MICAELA

MICAELA

¿Qué va a ser, Champagne?

AVELLANA

Jo, passo. I tu, Mal llamp?

MAL LLAMP

I jo em reservo. Jo espero l’àpat de l’aposta.

AVELLANA

Que el perdràs.

MAL LLAMP

Què et dic que ho veurem! En Joanet de Terrassa té manetes, sap anar de nits, i et juga amb les dones com tu al monte. Jo li havia vist maniobrar amb senyores quasi de bé, i allí hauries vist com les noptissa. Allí on clava l’ull, allí fa forat. Ja poden fer de mal tirar-los-hi, ja, no n’erra ni una.

AVELLANA

I en Lluiset, què? Què et penses que és manco? An en Lluiset, perquè ho sàpigues, se li desmaien als dits, talment, esteses i enterbolides. Veuràs que els fa: «Petites, petites», i ja han rebut! Al galliner nupcial! Dona ullada, dona ferida! Només ha de parar la falda i en vulguis de carnisseria! Vaja, que és un específic!

MAL LLAMP

Doncs, jo no et dic res d’en Joanet! Ara fa dos anys que a l’«Edén» li varen haver de privar que mirés a l’escenari. Les cupletistes s’embadalien i no sabien el què cantaven.

AVELLANA

Si això no és res. Si és peixi minuti. Si el meu els dies que entrava a «La Bohemia» hi havia un esglai. Hi havia nits que trobaven una estesa de criades que no hi havia prou gent per a collir-les.

MAL LLAMP

Sia com vulgui, jo aposto per en Joanet.

AVELLANA

I jo per en Lluiset.

MAL LLAMP

Perquè és de Sabadell?

AVELLANA

Romansos! Ja sé que el tenir un fill il·lustre sempre fa goig i vesteix, però, vaja, que no miro patriotismes.

BUTAREL·LO (entrant)

Yo credo que son arribati.

(Grans crits a fora).

MAL LLAMP

I què són aquests crits?

AVELLANA

És que són ells. No veus que ja n’està enterat tot el barri del Paral·lel.





ESCENA XI


DON PAU, DON PERE, JOANET, LLUISET, BUTAREL·LO, MAL LLAMP, AVELLANA, MICAELA I TOTES LES TANGUISTES, CAMBRERES I HOMES I DONES DE LA CASA

MICAELA (a JOANET, veient que entra tapant-se la cara amb el coll del abric)

¿Quiere eso en el guardarropía?

JOANET

Enrere!

CAMBRERA (a LLUISET, lo mateix)

¿Y usted tampoco?

LLUISET

¡Atrás!

CAMBRERA

¡Alanta!

JOANET (a LLUISET)

Aquella butaca està compromesa.

LLUISET

I aquella també.

JOANET

Que aquesta és meva, no hi ha qui ho dubti.

LLUISET

I que aquesta ho és, tampoc.

JOANET

Essent així…

LLUISET

Essent així, què?

JOANET

Que no fem el paper i maniobrem. Desembussem-nos i parlem clar. (Tirant l’abric a terra). Sóc Joanet de Terrassa.

LLUISET (lo mateix)

En Lluiset de Sabadell.

(Gran moviment d’expectació).

MAL LLAMP (a JOANET)

Ets tu, gran peça?

AVELLANA (a LLUISET)

I tu, gran trapella? D’això se’n diu ésser homes, caballeros.

LLUISET

Anem al gra i fora floreyos, apropeu les cadires i al panyo. Aquí tots som gent de confiança. És així?

JOANET

La pura veritat. Diguem per això, que Déu-nos-en-guard que algú es descuidés el rellotge. (A DON PAU). I vós no us apropeu?

DON PAU

Ja estic bé aquí.

JOANET (a DON PERE)

I vós tampoc?

DON PAU

Tampoc.

JOANET

Doncs, no us mogueu.

AVELLANA

Han vingut a suar un constipat.

JOANET

Bevem-hi, abans?

LLUISET

Bevem-hi!

JOANET

Bevem-hi!

LLUISET

La posta va ésser, com tots sabeu, que jo vaig dir que en tot Barcelona, ni en les poblacions agregades, hi hauria com jo que fes tants estragos an el rengló del mujerío.

JOANET

I jo vaig dir que ni en mujerío, ni en hombrío ni en lliure albedrío. És això?

LLUISET

Conformes.

JOANET

I que al fer un any, davant aquesta reunió d’homes i dones d’alcúrnia, donaríem coneixement de la nostra anyada amatòria aquí amb els comprovants i tota la demés requincalla. Hi toco?

LLUISET

Sí.

AVELLANA

Doncs, comencem.

LLUISET

Que comenci ell.

JOANET

Jo no em faig pregar. El cas és que com ja sabeu, el meu pare és fabricant de Terrassa i també sabeu que a Terrassa l’ésser fabricant no és cap distingo, perquè allí tothom n’és poc o molt de la mena de fabricant. El meu pare era un badoc. Lo que en el temps de l’obscurantisme en sabien dir un home de bé, i com que Terrassa era poc per mi no i no volia fer esperar a tantes dones que hi han arreu que volen home etxurat i amb prendes, vaig allò que es diu per fer broma, estrafer el nom del meu pare, vaig cobrar uns talons i a fer estragos. Arribo aquí, m’ensenyo, em veuen i no em vull alabar, però sí he de dir que jugava amb les pobres dones mateix que si jugués al set-i-mig. Sota vull, sota tinc i copo, vaig anar col·leccionant cinc o sis noies de sa casa, mitja dotzena de casades i dos o tres de vídues de torna i em vaig dir: «Adéu Barcelona, reposa que jo me’n vaig amb el mostrari a Saragossa».

MAL LLAMP

Bona terra!

JOANET

I bon mugerío. Feréstegues, però mengívoles. Me’n vaig endur el mostrari, procurant fer algun pedido que fent rebaixa de preus me’l pagaven al comptat, amb perjudici de la casa, però en profit de l’intermediari, i així que havia fet el cobro, a empaitar i surti lo que surti. L’aragonès sol ésser ferrenyo, però la ferranyamenta an en Joanet no l’espanta. Surto al carrer i ja en van gemegar. Només al veure’m les seves propias cop d’ull per aquí, cop d’ull per allà, ja vareig fer d’acaparador. Hi havia dies que a l’ésser al vespre (i no ho dic per donar-me mèrits) de tant tenir dones a la falda se’m doblegaven els genolls, i és clar, com que els aragonesos són molt mirats i tenen gènit, en vareig haver de malmetre alguns, no per res, sinó per fer llista.

MAL LLAMP

I a tu no et varen mesurar mai?

JOANET

Que te crees tu eso.

AVELLANA

Deixeu-lo dir.

JOANET

Vaig fugir, és dir, vaig anar-me’n, per treure’m les vídues del davant i cap a Bilbao falten homes. Arribo i poso el cartell que se sol posar an aquests trànsits: «Es fa sapiguer an els marits, perquè es previnguin i no s’ofenguin, que avui ha arribat en Joanet». I apa, tornem a l’atac. De dalt dels palaus sota a les barques, de les del bou als transatlàntics, vaig fer net de tot i per tot. Allí per on passava, ja se sabia: deixava un regueró de víctimes. En aquella terra, com a Pamplona, com a Vigo, com a Santander i com a totes les places del Nord, vareig atropellar la virtut, em vareig burlar dels governadors, vaig fer net d’honres i cors, i claustres amunt i xalets avall, ara m’enfilo, ara devallo, a tu et violo i a tu et malmeto, que no les collirien en deu anys. I tot això ho porto en una llista, que és aquesta, que hi ha més creus que a les planes de La Vanguardia.

TOTS

Bravo!

TOTS

Magnífic!

UNA FRANCESA

Épatant.

AVELLANA

Vinguen les llistes.

JOANET

No, no. De primer que s’expliqui ell i després veurem.

LLUISET

Tens raó. M’explicaré i de l’u a l’altre hi haurà ben poca diferència. També sóc fill de fabricant. Si els fabricants no tinguessin fills com nosaltres, que venim a ésser comissions liquidadores, tot Catalunya serien fàbriques. Jo viatjava per la casa, però en lloc de robes viatjava pells. I la feina més important era d’anar cobrant factures, quedant-me els quartos i donant cada trastorn al tou del pare que encara avui n’espeternega.

AVELLANA

Molt ben fet.

MAL LLAMP

Per això són els pares.

LLUISET

Ple d’armilla i amb aquest aire que tinc que, vaja, que no hi puc fer més, també amb el mostrari al bagul, per si podia caure alguna nota, vareig aprendre de dir malage, ezo e, mala follá i quatre termes de l’andalús, me’n vareig anar cap a Sevilla, terra on no hi ha hagut mai cap Tenorio, i en dos mesos no volgueu sapiguer el mal que vaig arribar a fer en aquella terra que els xatos són unes copetes de vidre. Les conquistava com a preu fet. Giraven els ulls cap a mi, jo cap an elles i dona al cove. (Algunes dones sospiren). No sospireu que hi ha home per totes. Però la plaça d’Andalusia era poc per mi, ja estava esbravada. I jo que sí, cap a l’Argentina. Al Brasil, com que hi vaig fer escala, vaig tombar cinc o sis negrites que no he apuntat a l’inventari perquè el negre a mi no em vesteix. Peró, ah, companys, entro a Buenos Aires i demaneu-ne allí d’estropici. Poso un anunci a La Nación: «Ha llegado Luisito de Sabadell y venga farra».

AVELLANA

I que vol dir «farra».

LLUISET

Juerga local. I vinguen marits ofesos i desgraciats, i tangos d’allí i pericons i conquista que te crió. Tant, que n’hi va haver algun de mèrit que es va ofendre, va volguer alçar el gallo i el vareig haver de malmetre.

MAL LLAMP

Bufa.

LLUISET

No bufaven gens.

AVELLANA

Deixeu-lo dir.

LLUISET

En vaig ferir alguns i d’allí…, a Montevideo.

AVELLANA

Montevideo també és Amèrica?

LLUISET

També és Amèrica, però a mà dreta. Arribo allí i sols vos diré que van ésser tantes les que em prenien a mi dels dits, que vareig haver de reposar. Vaig estar a règim d’estimació tres dies i quatre nits, però em refaig, en tombo unes quantes, jugo, trepitjo, plantofejo i cap aquí a Espanya per casar-me demà amb una xicota, que sabrà lo que és un corrido. I com que es podria dubtar de lo dit, aquí hi van copiades totes les cartes d’amor que m’enviaven les desperfectes: El llibre de caixa de morts i el Major amb Debe i Haber i les entrades i sortides dels malmesos, deixats de compte, estamordits, etc., etc.

TOTS

Bé, molt bé!

JOANET

Conformes, però ara vinguen els comprovants.

LLUISET

Aquí van, amb els seus testimonis: (Llegint). Homes tombats i trepitjats: vuitanta quatre.

MAL LLAMP

Bolit!

LLUISET

I potser em quedo curt. Seduïdes interinament i abandonades per sempre més: quaranta dues.

MAL LLAMP

Ja és fer feina!

LLUISET

Conquistades al cine, 120. Amb claror, dues. A mitja claror, catorze.

MAL LLAMP

No badaves pas.

LLUISET

Es fa lo que es pot. (Llegint). Morts del susto, estamordits, avariats, etc., etc., fan si no m’erren els comptes, que no m’erren, cent vint desperfectes.

JOANET

Ja és bonic, però ara diré jo. Si sabeu de comptes aneu sumant i, sinó, compteu amb els dits. (Llegint). Dones de pago, sis; de cobro, cap; de capricho, cent vint-i-una; atropellades, divuit; a mig atropellar, vuitanta dues; escarnida la virtut, dotze; sense escarnir, quaranta quatre.

MAL LLAMP

Bona anyada!

JOANET

I vos deixo les filles de vídua, fogides del hogar paterno y materno i altres peces sueltas, perquè això és peixi minuti.

MAL LLAMP

Barba, noi!

JOANET

Passem als estragos. Donats per difunts, de tretze a quinze. Enterrats pel civil, sapiguts, quatre. Borratxeres trontolloses, tantes com dies hi ha a l’any. D’aquelles que caus o no caus, però que acabes per caure, cada dia. Assalt de sala i alcova, amb més alcova que sala, vuitanta dos de sapiguts i controvèrsies amb la policia d’aquelles que acaben sense disgustos i querelles i requerelles, ho poso al que diem els fabricants, al Debe de ganancias y pérdidas.

TOTS

Bravo! Magnífic! Això és maniobrar.

LLUISET

Si és així, em guanyes de molts.

JOANET

Això rai. Ja ho sabia del cert. Però ara encara vos diré més. Que per fer el saldo de la llista em falta, i la tindré demà, una Hija de María que ja sé que és la teva promesa.

LLUISET

Saps, Joanet, que tens molta barra?

JOANET

Deu-n’hi-do. Però ara te’n adones?

LLUISET

I com t’ho arregles per anar tan de pressa?

JOANET

L’entrenament i el tractament: Un dia per engrescar-les, un altre per fer-me-les meves, una hora per tornar-los-hi els quartos i mitja horeta per distreure’m. Total: que demà tu no et cases.

LLUISET

Això ho veurem, home!

JOANET

Res: que no et cases!

LLUISET

Noi, vine. (Parlant a l’orella amb un cambrer). Apa: Ja ho saps.

JOANET (Al XATO)

Xato, escolta (el mateix). I que no t’entretinguis.

LLUISET (A JOANET)

Lo dit, eh!

JOANET

Lo dit serà un fet!

DON PERE

Grans brètols i poques vergonyes! Sinó que no vull fer gasto vos tirava aquesta ampolla.

LLUISET

Cuidado, gueto!

JOANET

I que fem mutis!

DON PERE

Sàpigues, gran desvergonyit, que abans de que robis a l’Agneta primer l’emmetzinaria!

JOANET

Vaja, home, vaja, no presumim!

DON PERE

Ets un home sense conducta! Ets un fill desnaturalitzat, per no dir-te natural. I ets molt més pels que som econòmics; ets un home malgastador.

JOANET

Però treu-te el tapaboques que suaràs, home! I veurem qui ets!

DON PERE

Qui sóc? (Baixant-se’l). Mira!

JOANET

Planxa! El meu sogre!

DON PAU

I ara sóc jo el qui he de parlar. Mal fabricant!

JOANET

Alanta, senyor Subsistències!

DON PAU

Et conec de petit, herbeta! T’he vist créixer, t’he vist fugir i m’entero de tot lo que has fet. Tu has falsificat talons. No ho neguis, no, tot un talonari: i això no té perdó de Déu. Que hagis atropellat les vídues, les casades i les menors, an el sentit de la virtut, no ho aprovo, però, vaja, ho tolero. Com que sóc de Terrassa, conec el panyo, i el panyo ets tu! Però atacar-me la caixa, la caixa, eh? La caixa dels quartos, que és l’altar major de la casa, això passa totes les mides i totes les mitges canes. Que em despanyessis la darrera, la meva, quan hi seré dintre, t’ho suportaria millor que no la dels meus interessos.

JOANET

Vaja, a fora bufandes!

DON PAU

Mirem!

JOANET

Redéu, i tornem-hi! Ara el meu pare! Això aviat no serà un foyer! Això és un aplec de família!

DON PERE

Adéu, fill malgastador! Sàpigues que des d’avui et retiro…, els poders!

JOANET

Menys feina!

DON PERE

I la firma! La firma!

JOANET

Ja sé imitar la seva.

DON PAU

Anem i deixem-los estar.

DON PERE

Vos abandonem!

JOANET

Alanta, que no ens faltarà «companyia», veritat, noies?

TOTS

No! No! I ca!

DON PERE

Perquè el senyor Pau té raó. Que atropellessis les virtuts (que si no haguessis sigut tu, algú les hauria atropellades) que assaltessis lo que assaltaves, sinó conforme, hi estic resignat. Per més que hagis fet o puguis fer, no em faràs abaixar la cara, però em faràs abaixar el preu dels panyos i el panyo és sagrat i és perenne! Home insolvent! Et declaro en quiebra.

(DON PAU i DON PERE se’n van).





ESCENA XII


JOANET, LLUISET, AVELLANA, MAL LLAMP, BUTAREL·LO, TANGUISTES, CAMBRERES I PARROQUIANS

AVELLANA

Si que l’havem fet bona!

MAL LLAMP

Menys mal que no t’hi afectes.

JOANET

Pessigolles de família de las que nunca me intoxicaron.

TOTS

Un tango! Un tango!

ANDALUSA

Un fox-trot.

FRANCESA

Ti eres l’home plus chic de todo el quartier del Paralelo.





ESCENA ÚLTIMA


ELS MATEIXOS, UN INSPECTOR DE POLICIA I DOS NÚMEROS

INSPECTOR

¡Alto la juerga! ¿Juanito de Tarrassa?

JOANET

Servidor.

INSPECTOR

¿Luisito de Sabadell?

LLUISET

También servidor.

INSPECTOR

¡Dense presos!

JOANET

Per què?

LLUISET

Com diu?

INSPECTOR

Que se den presos y cuidado en defenderse porque habria un escarmiento.

JOANET

¿Y en nombre de quien nos prenden?

INSPECTOR

De la honestidad pública y privada.

CAMBRERA

No ens els prengueu!

TOTS

No! No!

INSPECTOR

¡En marcha! ¡En marcha!

UNES

Són nostres! Són nostres!

UNA

¡Son nuestros!

ALTRA

¡Los queremos!

FRANCESA

Il est à moi!

ALTRA

Je t’aime!

ANDALUSA

¡Precioso!

INSPECTOR

Atrás las mujeres y sus atláteres. (Van per tirar-se al damunt de JOANET i LLUISET). Atrás las multitudes i gritos subversivos.

JOANET

Y donde ens porteu? A un presidio?

LLUISET

A cadena perpetua?

INSPECTOR

¡Romances! No os damos tanta importancia. ¡Un día de arresto menor y una multa deshonoraria!

JOANET

¿Por seductores?

INSPECTOR

¡Qué seductores! Por grandísimos embusteros.

(Les dones es despedeixen, xisclen, es desmaien i ploren).

TELÓ





SANTIAGO RUSIÑOL i PRATS (Barcelona, 25 de febrer de 1861 - Aranjuez, 13 de juny de 1931) fou un pintor, escriptor, col·leccionista, periodista i dramaturg català. Fou un artista polifacètic i un dels líders del Modernisme a Catalunya. La seva producció pictòrica, amb un miler d’obres, i literària, amb un centenar de títols a més d’un extens nombre d’articles, el situen com a referent decisiu de l’art, la literatura i les idees estètiques del seu temps.

Va néixer a Barcelona en el si d’una família de l’alta burgesia catalana originària de Manlleu, dedicada a la manufactura tèxtil. Orfe de molt petit, rebé una fèrria formació al costat del seu avi, Jaume Rusiñol, que anava encaminada a la continuïtat del negoci familiar. Però Rusiñol ben aviat descobriria la vocació artística i assistiria a classes de pintura d’amagat del seu avi.

Amb disset anys ja tenia una tendència professional explícita: el 1878 exposà el primer quadre al Museu de Girona, dedicat «A mi querido abuelo», i l’any següent presentà la primera obra a la Sala Parés de Barcelona, que esdevindria amb el temps la principal plataforma de projecció de la seva obra pictòrica. Alhora, va iniciar una fructífera i duradora amistat amb Enric Clarasó i Ramon Casas. Amb Casas voltà Catalunya amb carro a la recerca de bells paratges, i arran del viatge va escriure els seus primers textos literaris. Amb Clarasó compartia taller, el «Cau Ferrat», on col·leccionava ferros artístics.

Decidit a trencar amb la imposició familiar, va marxar a París el 1888, i hi va residir llargues temporades per espai de set anys. El 1894, en una de les seves vingudes de París, traslladà el «Cau Ferrat» a Sitges, on celebraria, en anys posteriors, concerts, conferències i alguns dels actes de les Festes modernistes. El «Cau Ferrat», doncs, suposà un dels eixos del naixement i difusió d’un nou moviment, el Modernisme, que carregava contra el Romanticisme decadent i la rutina de la societat burgesa. Tot i això, l’obra de Rusiñol no va prendre gairebé mai un to social, de denúncia, sinó que va tendir a entendre l’art com a religió, l’art per l’art, l’adoració absoluta de la bellesa.

L’any 1896 publicà Anant pel món, i el 1897, Oracions, poemes en prosa en els quals no sols començà a arraconar el costumisme dels seus primers textos —del qual no arribà a desempallegar-se mai—, sinó que inicià l’acostament cap al simbolisme i el decadentisme a partir de la seva activitat com a pintor. De 1897 a 1903 promogué, amb altres artistes, la cerveseria i cabaret «Els Quatre Gats», que esdevindria un important punt de confluència de l’època.

Els primers textos teatrals de Rusiñol són tímids monòlegs publicats de 1890 a 1892 a L’Avenç, però aviat escrigué dues peces de gran qualitat que la crítica qualificà de manifestacions decadentistes: L’alegria que passa (1897) i El jardí abandonat (1900). La primera tingué un gran èxit de crítica i de públic, però l’altra no s’estrenà perquè suposava una proposta comercialment massa arriscada. En la mateixa línia seguí Cigales i formigues (1901), on les cigales són novament els artistes i les avorrides formigues la societat mancada d’ideals.

L’obra Llibertat!, també de 1901, suposà l’inici d’una nova etapa, perquè l’autor havia decidit escriure teatre per a professionals i destinat a un públic més ampli. Alhora, començà a obrir-se a les ressonàncies socials combinant el simbolisme anterior amb un realisme passat pel sedàs de la ironia. D’aquesta manera, la dramatúrgia de Rusiñol es convertí en un producte híbrid que encara avui permet un ampli ventall d’interpretacions, des del vessant humorístic fins a la lectura ideològica. Tot seguit, escrigué la peça Els Jocs Florals de Canprosa (1902), una paròdia entorn de la institució jocfloraclesca, per la qual sectors catalanistes conservadors es van sentir fortament insultats. A partir d’aquell moment, Rusiñol no pogué evitar de rebre constants crítiques negatives per motius extraliteraris.

Possiblement per allunyar-se del rebombori, Rusiñol se centrà en El poble gris (1902), trenta narracions que reberen el qualificatiu d’«aterradores» i que foren comparades amb Els sots feréstecs de Raimon Casellas. Alhora, suposaren un primer pas cap a la novel·la, tot i que Rusiñol seguí publicant i estrenant obres dramàtiques, repetint importants èxits: L’hèroe (1903), drama regeneracionista que criticava la política colonial espanyola i que hagué de ser retirat per por a represàlies; El pati blau, del mateix any, drama sentimentalista; o El místic (1904), sobre el calvari de Jacint Verdaguer. Paral·lelament, anà estrenant obres intranscendents, de «fer riure» com deia ell, que la crítica considerava concessions al gran públic. Una obra de més qualitat i to social com La lletja (1905) es va suspendre aviat pels aldarulls que provocava entre el públic: el primer acte ofenia els burgesos i el segon els obrers. Un cop més, Rusiñol era un autor que no afalagava ningú perquè sí i, en conseqüència, era blanc d’atacs polítics de tots els signes.

La crisi del teatre català també acabà arrossegant-lo, i amb La mare tingué un dels seus últims èxits, el 1907, el mateix any de la publicació de la seva novel·la més coneguda: L’auca del senyor Esteve. La batejà amb el nom del burgès barceloní per antonomàsia perquè, dins una Barcelona idealitzada, retratava la imatge de la burgesia catalana —a la qual ell pertanyia— amb tots els seus defectes però també amb alguna virtut. Hi projectava una mirada de tendresa, malgrat que la ironia hi era present amb tota la seva força.

Tot i aquests darrers èxits, Rusiñol, que no sols es vengué al gran públic sinó que cada cop era més escèptic de la capacitat de l’artista per transformar la societat, rebé fortes escomeses dels joves creadors que despuntaven, com Josep Carner o Eugeni d’Ors. L’acusaven agressivament de desfasat i allunyat de l’òrbita del nou moviment que havia de regenerar el país: el Noucentisme. Malgrat tot, el seu prestigi resistí l’ensorrada del Modernisme, però la seva figura anava quedant més i més aïllada, tant pel que fa als nous corrents pictòrics com els literaris. Feu una rèplica del Glossari de Xènius i l’escarní amb un altre Glossari que publicà des del 1907, amb el pseudònim de «Xarau», a L’Esquella de la Torratxa, on col·laborava com a dibuixant des del 1890, i hi assolí una gran difusió.

Rusiñol encara visqué un altre gran èxit teatral: el 1910 havia fet una versió dramàtica de L’auca del senyor Esteve, menys sarcàstica i més elaborada, però no s’estrenà fins al 1917 al Teatre Victòria del Paral·lel de Barcelona. Esdevingué un èxit aclaparador, tant de la crítica com d’un públic heterogeni que es reconeixia en els personatges o hi identificava els seus avantpassats immediats, alhora que gaudia d’una Barcelona mitificada que encara conservava a la memòria i que anava desapareixent. A partir d’aleshores, Rusiñol continuà estrenant obres considerades de poca volada literària —sainets i vodevils—, però la seva fama ja quedà establerta. Morí el 13 de juny de 1931 a Aranjuez, mentre pintava noves versions sobre el tema de jardins.





