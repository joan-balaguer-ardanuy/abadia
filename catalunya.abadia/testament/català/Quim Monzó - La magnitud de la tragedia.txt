Un trompetista aconsegueix finalment el somni que ha acariciat durant setmanes: sortir amb la vedette del teatre on treballa. Per agafar coratge, durant el sopar beu molt més del que ell mateix considera recomanable. Aquest és l’inici de La magnitud de la tragèdia, una novel·la sobre l’amor, l’odi, la solitud, el pas inapel·lable del temps i la inevitabilitat de la mort. Les ambicions i les malalties desmesuradament expressionistes dels personatges són una caricatura grotesca i deshumanitzada dels desitjós, les passions i les contradiccions quotidianes. A partir d’una estructura tan sòbria com densa, Monzó teixeix —en clau de comèdia— una al·legoria vigorosa del desconcert absolut de l’home, no tan sols en aquest tombant de segle sinó al llarg de la història de la humanitat.





Quim Monzó





La magnitud de la tragèdia




ePUB v2.0

BreivaX 19.06.15





Títol original: La magnitud de la tragèdia

Quim Monzó, 1989

Edició digital: BreivaX (v1.0)

Segona edició: EpubCat (v2.0)

ePUBCat base r1.3





PRITÀ: ¿Cap a on et gires? I per què et tapes amb la clàmide al davant? Que és que el camí t’ha provocat una hèrnia inguinal?

HERALD: Aquest paio s’ha tornat boig, per Càstor!

PRITÀ (li aparta la clàmide): Però si trempes, mala bèstia!

HERALD: No, per Zeus, jo no! Prou de desbarrar!

PRITÀ: Doncs ¿què és això que tens aquí?

HERALD: Una escítala lacedemònia.

ARISTÒFANES, Lisístrata, 986-91

Per què no em tapo les vergonyes, em preguntes?

Pensa si amaga l’arma cap dels déus.

L’amo del món té un llamp, i el duu ben a la vista, i no amaga el trident el déu marí; la llança no es camufla al tebi pit de Pal·las, ni oculta Mart l’espasa que el fa fort.

Se n’avergonyeix Febus, de dur les fletxes àuries?

Porta Diana en secret el buirac?

L’Alcida, amaga el gruix de la maça nodosa?

Tapa el vestit la vara al déu alat?

Qui ha vist mai Bacus amb el tirs sota la roba?

Qui t’ha vist encobrir la torxa, Amor?

No és pas un crim si a mi se’m veu sempre la verga: sense aquesta arma, no seria res.

Priapea, 9





CAPÍTOL PRIMER





1.


El cambrer va somriure; amb la mà dreta va acariciar suaument el llom del bloc que aguantava amb l’esquerra, i va explicar:

—De postres tenim pastís de poma, pastís de coco, pastís de xocolata, pastís de meló, mousse de llimona, profiteroles. També hi ha fruita. De fruita tenim…

—Jo potser pendré pastís de meló —va dir la Maria-Eugènia, somrient.

El cambrer va anotar-ho i, sense alçar el cap, va dirigir els ulls cap al Ramon-Maria, que encara no s’havia decidit. Sempre li havia costat triar, quan el cambrer cantava el menú per comptes de dur-lo escrit. Si hi hagués pensat, li hauria demanat, just quan començava a enumerar les postres, que fes el favor de dur el menú, com havia fet amb els primers i els segons plats, i amb els vins. No acabava d’entendre per què, tan sovint, a les postres no es presenta el menú escrit. Com que, per una banda, el cambrer parlava amb la pressa de qui ja s’ho sap de memòria i, per l’altra, el Ramon-Maria pensava en totes aquestes altres coses, no va poder retenir les postres que li proposava i va demanar-li que les hi tornés a dir. El cambrer va somriure, el va mirar amb ulls que s’esforçaven per demostrar que, en cap moment, no es pensava que les hi fes repetir per putejar-lo, i va tornar a començar:

—Tenim pastís de poma, pastís de coco, pastís de xocolata, pastís de meló, mousse de llimona, peres amb xocolata, profiteroles…

—Peres amb xocolata? —va interrompre’l la dona, alçant les celles.

—Sí.

—Abans no ho ha dit.

—Vol peres amb xocolata per comptes de pastís de meló? L’hi canvio?

—No. Pastís de meló, com havia dit.

El Ramon-Maria va sentir que li pujava a la gola un gust amarg: un petit eructe de bilis. Es va fregar els ulls. Li coïen. El cambrer el mirava. Es va decidir: profiteroles. Amb cara complaguda, el cambrer va pendre’n nota.

—I una altra ampolla de xampany —va afegir el Ramon-Maria quan el cambrer ja se n’anava. El cambrer es va aturar, va girar el cos i, amb un lleuger moviment del cap, va fer senyal d’haver-ho entès. Amb la mirada i un mig somriure, la Maria-Eugènia el va censurar.

—Una altra ampolla? —va dir en veu baixa, quan el cambrer es va haver allunyat prou—. Acabarem borratxos.

Per treure’s el gust de bilis, el Ramon-Maria va escurar el poc líquid que quedava a la copa. Es va treure el mocador de la butxaca de darrera dels pantalons, se’l va dur al front i es va descobrir eixugant-se la suor en un dels miralls de les parets. Era més aviat gras que no pas prim, tenia les orelles tan grosses com les galtes, que recordaven les d’un gos, li brillaven de greix i oscil·laven quan mastegava. Duia els cabells tan curts que resultava inútil i sense sentit el gest (que repetia sovint) de ficar-hi els dits i tirar-se’ls enrera. Feia estona que se sentia borratxo. Tenint en compte que, per cada copa que la Maria-Eugènia havia begut, ell n’havia begut tres, era lògic que ella comencés a sentir just ara l’inici de l’embriaguesa, i el mirés amb aquells enormes ulls brillants, en els quals no sabia si llegir-hi alguna espurna de passió. Es va mossegar el llavi inferior i, per primera vegada en tot el sopar, va pensar que potser sí. Havia estat un seguit de setmanes d’apropar-s’hi lentament, d’insinuacions tan subtils (es creia ell) que, de vegades, es devien convertir en imperceptibles. I ara finalment hi sopava. La mirava a l’altra banda de la taula i li semblava impossible que hi fos. Ni ell mateix no acabava de creure-s’ho. Li caldria molta traça per arribar a bon port. A estones suposava que, com sol passar, la Maria-Eugènia havia accedit a sortir a sopar tenint mentalment el mateix objectiu que ell. Però altres estones li semblava que, com també sol passar, les intencions d’ella eren anar a sopar i punt. Tindria prou coratge, ell? No en dubtava perquè es considerés un individu especialment apocat, sinó perquè, en l’any que feia d’ençà que s’havia mort la Rosa-Margarida, havia practicat tan poc que n’havia perdut l’hàbit, i ara trobava que no acabava de saber què havia de fer en cada situació, davant de cada somriure, o angoixat per un silenci inacabable. Li faltava entrenament. S’imaginava, una vegada i una altra, avançant la mà per sota de la faldilla de la Maria-Eugènia, i acariciant-li les cuixes, aquelles cuixes perfectes que (reproduïdes a escala 5:1) eren a la façana del teatre, separades perquè la porta principal era just al mig. Pensar que aquelles cuixes eren ara a fregar de les seves, sota la taula, feia que la sang li inundés les galtes. Feia anys que no s’enrojolava. Perquè no se li notés, va pendre’s d’un glop la primera copa de la nova ampolla de xampany. La Maria-Eugènia reia i, quan reia, a les comissures dels ulls se li marcaven unes quantes arrugues, que el Ramon-Maria trobava enormement suggeridores. Cada arruga li semblava una osca, una lliçó, un record. La maduresa de la dona no tan sols no li feia enyorar la llisor de les pells joves sinó que li semblava un al·licient més. Cada plec d’aquell cos emmagatzemava (calculava el Ramon-Maria, mirant-se-la a través de la copa) cent mil gustos, cent mil petjades de cent mil amants. Com s’equivocaven aquells que s’interessaven per noies cada cop més joves, com més grans es feien!

Una dona madura (trobava) era com un formatge envellit sàviament. La comparació amb el formatge, però, li va semblar desagradable. Es va afanyar a tornar a omplir les copes (la Maria-Eugènia també se l’havia acabat) i a pensar un nou tema de conversa.





2.


Quan van haver pagat i es van aixecar de la taula, una veu com una campanada el va cridar. Al fons, en una taula que hi havia en un dels angles del menjador, una cara el saludava, inundada d’alegria. Era el Gil-Eudald, que agitava la mà, s’aixecava (eixugant-se els llavis amb el tovalló) i anava cap a ell. El Ramon-Maria es va mirar la Maria-Eugènia, li va dir que era un que coneixia (i tot seguit es va adonar que era una obvietat), no va saber si havia de dir-li que l’acompanyés o no, o esperar que l’altre arribés fins on eren. Finalment, com que la dona que era a taula amb el Gil-Eudald no l’acompanyava, va creure que havia de fer el mateix; es va excusar i va començar a caminar tot sol cap al Gil-Eudald. Es van trobar a mig camí, entre dues taules (ocupades, l’una per una parella que s’agafaven de la mà de feia estona, es miraven als ulls i no es deien res, i l’altra per dos homes corpulents, que discutien de projectes immobiliaris en veu alta). El Ramon-Maria i el Gil-Eudald van encaixar mans. Els dels projectes immobiliaris els van mirar de cua d’ull i van fer xerricar les cadires per demostrar que se sentien lleugerament molestos que el Ramon-Maria i el Gil-Eudald haguessin anat a trobar-se a tocar d’ells. El Gil-Eudald va agafar el Ramon-Maria del braç i el va fer anar fins a la taula de l’angle; del sostre penjava una enorme caldera d’aram, plena de flors. El Ramon-Maria va encaixar la mà de la dona, que (no contenta amb això) va estirar-lo fins que li va fer abaixar la cara. Es van fer dos petons a l’aire, a un parell de centímetres de cada galta.

—Està més gras? —va preguntar ella—. O no? El trobo canviat.

—Vostè s’ha aprimat —va mentir el Ramon-Maria, que just ara l’havia reconeguda.

La dona va eixamplar els llavis, en senyal d’agraïment. Va comentar que feia molt de temps que no es veien. Efectivament, feia molt de temps que no es veien. El Ramon-Maria es mirava el Gil-Eudald, que duia ulleres lleugerament fumades, i (ara que s’hi fixava) molts cabells. Abans en tenia tants? Era perruquí, allò, o un transplantament? El van convidar a asseure’s. El Ramon-Maria va aixecar el braç en direcció a la taula que havia ocupat i va balbotejar que no, que l’esperaven. Cada tant, el Gil-Eudald i la senyora (Caterina: de cop n’havia recordat el nom) miraven cap a la Maria-Eugènia, que era a la porta de la sala i es posava finalment l’abric, ajudada per la noia del guardarroba. El Ramon-Maria va decidir que hauria hagut, efectivament, d’anar a saludar-los acompanyat de la Maria-Eugènia, i també que ara hauria de ser ja amb ella, per donar propina a la noia del guardarroba. El Gil-Eudald li va preguntar com li anava la vida. La dona es va interessar per si venia sovint a aquell restaurant; abans que tingués temps de respondre-li, li va explicar que ells hi venien molt sovint, i va cantar les excel·lències de certs plats. El Gil-Eudald va voler saber si s’havia refet; econòmicament parlant, va aclarir. El Ramon-Maria es va empassar un nou glop de bilis i li va dir que pse. El Gil-Eudald li va explicar que se’l veia com si encara no s’hagués refet del tot. El Ramon-Maria va fer que no amb el cap, sense saber si l’altre entendria aquell no com una confirmació o com una negativa de l’afirmació que acabava de fer-li. El Gil-Eudald va posar cara tràgica (la dona, que tota l’estona mantenia un somriure neutre, el va imitar) i li va dir que, realment, havia estat una llàstima, una mala sort imprevisible, inconcebible, i que mai, en tots els anys que duia a la borsa, no s’hi havia produït una situació tan lamentable. Li va posar la mà a l’espatlla, li va recordar que hi havia gent que encara n’havia sortit més mal parada, i que ell mateix, fins ara feia poc, no havia començat a aixecar el cap. Havia canviat d’adreça, va explicar; es va treure la cartera, va separar una targeta del feix que en duia i l’hi va allargar. El Ramon-Maria va observar que el barri on s’havia mudat era de més categoria que no pas el d’abans, i se la va guardar a la butxaca de l’americana. La Caterina va assenyalar la Maria-Eugènia, va dir que, pobra, s’esperava de feia molta estona i que li digués que vingués. El Ramon-Maria va excusar-se: se n’havien d’anar. Va encaixar les mans de tots dos, va fer un altre parell de petons a prop de les galtes de la senyora i va anar cap a la Maria-Eugènia, que l’esperava al costat de la porta, xerrant i rient amb la noia del guardarroba, que tenia la gavardina del Ramon-Maria a la mà. Quan ell va arribar van callar totes dues alhora. La del guardarroba el va ajudar a posar-se la gavardina; la Maria-Eugènia el va agafar de bracet.





3.


S’havia posat la gavardina amb tan poca traça que una musclera li havia quedat doblegada i fora de lloc. Va ficar la mà per desdoblegar-la i, com que no se’n sortia, va tibar de la musclera amb tant d’ímpetu que va estar a punt de perdre l’equilibri. La Maria-Eugènia era a tocar de la cartellera del teatre, mirant-se a les fotos. Per un moment, el Ramon-Maria no va acabar d’entendre què hi feien, una altra vegada a les portes del teatre, a aquella hora, amb els llums apagats i les reixes corregudes; però de seguida va recordar que, com que havien decidit d’anar a sopar a un lloc que els fes perdre poc temps per arribar-hi, havien triat aquell restaurant pretensiós que hi havia a prop del teatre, en part perquè era a prop del teatre, en part perquè era pretensiós (i el Ramon-Maria havia calculat inconscientment que, potser, a la Maria-Eugènia allò l’impressionaria) i en part perquè era dels pocs restaurants que encara funcionaven a aquelles hores. El Ramon-Maria era ara al costat de la Maria-Eugènia, mirant també la foto on apareixia vestida només amb un plomall daurat, una petxina damunt de cada mugró i un cor de purpurina entre les cames. Va pensar a dir alguna cosa (fins i tot li semblava clar quina) però quan va obrir la boca per dir-la ja se n’hi havia anat del cap. Va tornar a sentir el regust de bilis a la gola. Ella tampoc no deia res, i l’estona de silenci es va anar fent cada vegada més densa. Havia arribat el moment de fer cap proposta? Si havia arribat, havia de ser ell qui la fes? Per què no ella? I si era a ell a qui pertocava el pas següent, i fins a quin punt havia d’arriscar-se?

—Què fem? —va aconseguir dir, finalment.

La Maria-Eugènia es va girar per mirar-lo. El Ramon-Maria va trobar que, en la cara de la dona, la lluïssor dels ulls i la seriositat dels llavis es contradeien. Potser no havia dit la frase encertada. Si havia de jutjar pels ulls, no aniria amb cap mena de subterfugis i li proposaria obscenitats.

Si havia de jutjar pels llavis, li preguntaria (de la manera menys sospitosa) si volia que l’acompanyés a casa. I en acabat ja veuria.

—Qui hi ha, a casa teva? —se li va avançar la Maria-Eugènia.

El va desorientar una pregunta tan directa. Van començar a caminar. Va dir que, potser, la fillastra. Durant el sopar (i els dies abans, d’ençà que havien quedat, i fins i tot abans que quedessin) havia somiat el moment en què, si tot anava bé, es preguntarien a quina casa havien de fer cap. Però, encara que no acabés de veure clar per què no podia ser ella qui formulés la pregunta, sempre s’havia imaginat fent-la ell. Finalment, la Maria-Eugènia feia la proposta ideal i ell es trobava poc a punt i (ara se n’adonava) massa begut. Un cafè. Si pogués fer un cafè i mig despertar de l’embriaguesa… Davant d’un bar obert, va dir d’entrar-hi. La Maria-Eugènia va acceptar. Va demanar una copa de brandy. Ell, a punt de demanar un cafè, es va aturar. Potser seria millor demanar una copa. Tal vegada el que li feia nosa no era l’embriaguesa, sinó que l’embriaguesa es trobés en un punt d’encallament que l’embotava. Tot i aquesta consideració, va demanar un cafè.

La Maria-Eugènia es prenia el brandy (un conyac suau, lleuger, que el Ramon-Maria no acabava d’entendre per què anomenava brandy i no conyac) amb parsimònia. D’un parell de glops, el Ramon-Maria es va acabar el cafè. Com que la Maria-Eugènia era a mig brandy (definitivament, l’irritava que en digués brandy, del conyac), per no estar-s’hi esperant sense pendre res, va demanar un rom amb cocacola.

El cambrer canviava el bidó de cervesa buit per un de nou.

Quan va haver acabat, li va servir el rom amb cocacola. Minuts més tard, la Maria-Eugènia es va acabar el conyac; el Ramon-Maria encara tenia el got a mitges. La Maria-Eugènia (per no estar-s’hi esperant sense beure res) va demanar un altre brandy. Etc.





4.


Absolutament begut, el Ramon-Maria va pujar les escales que duien al pis de la Maria-Eugènia com per un calidoscopi: tot el que veia era una espiral plena de portes que, de tan vernissades, li semblaven de plàstic. Girés on girés els ulls, veia portes lluents, amb espiells circulars, de reixeta. El Ramon-Maria (amb una excusa que cap dels dos ja no recordava) s’havia negat a entrar a l’ascensor, i això havia fet riure la Maria-Eugènia fins a un punt tan desmesurat que només el justificava la necessitat de trencar el gel encara una mica més. La dona va treure la clau del moneder, la va apuntar cap al pany, però s’hi va repensar, es va girar i va besar el Ramon-Maria amb tanta passió que semblava que volgués arrencar-li el llavi superior. Mirats de prop, els ulls de la Maria-Eugènia eren un mar de llums, un oceà de nit, un naufragi, amb barques plenes de gent amb salvavides color carabassa i tot de venes vermelles a punt d’esclatar. Li costava veure-hi les nines, de tant com es movien i ho ocupaven tot. La Maria-Eugènia es va girar cap a la porta i va aconseguir ficar la clau al pany. Hi van entrar. La Maria-Eugènia va deixar l’abric al penjarrobes. Mentre tancava la porta, el Ramon-Maria veia cada cop més clar que l’estat etílic en què es trobava no afavoriria gens les coses.

El pis era gran, tan atapeït de mobles que els ulls del Ramon-Maria no donaven l’abast a copsar-ho tot. En aquell moment, amb prou feines retenia un càntir de fang gris que hi havia sota d’una marina més o menys impressionista i entre un gerro pretesament xinès i una cortina color pols. La Maria-Eugènia era a la sala, abocada sobre una tauleta baixa; preparava un parell de gots. Una de les tires de l’escot li havia relliscat; mirava el Ramon-Maria amb la intenció clara de veure si s’havia adonat que mostrava mitja sina. Quan (després dels minuts que ell va dedicar a acabar de passar per la porta) va haver comprovat que sí, va somriure-li de manera descocada. Amb els gots a la mà, es va alçar, se li va acostar, i n’hi va allargar un. Un dels talons de les sabates li va ballar; es va torçar lleugerament el turmell. Mentre engolia, va llençar les sabates lluny, de dues puntades de peu. Al Ramon-Maria li va semblar que l’alçada de la dona havia minvat ben bé mig metre. Una de les sabates havia anat a parar contra la reproducció en miniatura d’una cabina de telèfons londinenca que hi havia sobre una tauleta de vidre.

Cinc minuts més tard, mentre es deixaven caure al llit (un llit amb dossers en un dormitori tan farcit d’objectes d’estils diversos com la part del pis que havia vist fins aleshores), el Ramon-Maria pensava que hauria d’estar molt més content del que ho estava, tot i que de fet ho estava molt. D’ençà que va entrar en aquell teatre per treballar-hi de trompetista, havia vist la Maria-Eugènia dalt d’un núvol. Primer, havia hagut de muntar un seguit d’estratagemes per captar l’atenció de la dona i, en acabat, agafar l’embranzida necessària per convidar-la. I ara que el somni es materialitzava finalment, es trobava lamentant que les coses no anessin d’una altra manera. L’horroritzava pensar que, de tan borratxo com estava, li seria difícil quedar dignament. Fins i tot si aconseguia un mínim de dignitat, li seria difícil mantenir-lo gaire estona: bé perquè, per no perdre’l, acabaria de seguida; bé perquè, per no acabar de seguida, tractaria de refredar la passió actuant d’una manera mecànica, i fins i tot es veuria obligat a recórrer al mètode tradicional que consisteix a pensar en situacions desagradables, cosa que (ineludiblement) el duria al mateix resultat. La Maria-Eugènia va tancar els ulls. Somreia d’orella a orella, amb llavis esmaltats de vermell. El Ramon-Maria li mirava les potes de gall que (quan aclucava els ulls, rendint-se a un amant que posposava el moment d’iniciar l’atac) li escrostonaven la capa de pintura. Ara, a diferència de quan eren al restaurant, no les trobava tan encisadores, aquelles arrugues. No veia per enlloc que fossin suggeridores, ni plenes d’històries sàvies, ni de lliçons. I pensar que la maduresa d’aquella dona emmagatzemava la sapiència que havia anat acumulant amb altres homes, més aviat el repugnava. La Maria-Eugènia era sobre el llit, encara mig vestida. El Ramon-Maria no podia recordar com s’ho havia fet, per mig despullar-la. O havia estat ella?

Va fer un esforç per veure la situació tal com era. U: tot i el risc de quedar malament, era impossible tornar enrera, buscar alguna excusa i deixar-ho córrer. Dos: ja que hi era, havia de fer alguna cosa i no quedar-se aturat. Tres: posats a fer alguna cosa, el que el faria semblar menys obtús (hagués estat ell qui hagués mig despullat la Maria-Eugènia o no) seria contribuir a acabar de treure-li la roba. Quatre: si, de tan gat com anava, no aconseguia res, podia per una banda excusar-se explicant-li que tot era conseqüència de l’excés d’alcohol, i per altra banda podia dedicar-li una atenció manual o bucal (de les quals sempre s’havia sentit legítimament orgullós) que la compensés de tots aquells enutjos, ni que fos parcialment i fins l’endemà al matí, si és que hi havia endemà al matí. Decidit, va allargar la mà per descordar-li el gafet dels sostenidors; la Maria-Eugènia va fer cara de pensar que aquella mà duia altres intencions i que les desitjava ferventment. Quan el Ramon-Maria se’n va adonar, es va sentir obligat a modificar lleugerament el curs del viatge i esplaiar la mà amb una estada als pits (primer l’esquerre, després el dret) de la dona (que va aclucar els ulls del tot, com si estigués torrant-se al sol, en una platja, a l’agost) abans de continuar fins al gafet. Suava, ell.

Quan els sostenidors van ser fora, va veure que hauria de tornar a dedicar atenció als pits: l’aparició a la llum d’aquelles sines grosses i tibades, de primera vedette, ho feia ineludible. Una part considerable dels membres de l’orquestra assegurava que els pits de la Maria-Eugènia eren producte de la silicona i, ara que els tocava, comprovava que no era així. Quina enveja, per cert, si els companys de l’orquestra el veiessin ara, amb la Maria-Eugènia! Però de seguida es va adonar de la ximpleria: només imaginar les cares dels altres músics (mig transparents sobre la paret del davant, mirant-lo i rient-se’n) es va esgarrifar. Amb la mà dreta, com de passada, va comprovar que l’estat d’inanició continuava. Serrant fort les dents, la Maria-Eugènia va avançar un genoll entre les cuixes del Ramon-Maria, que (horroritzat) veia clar que, en el decurs d’aquell avanç, la dona s’adonaria, per força, del defalliment. S’enfurismaria d’entrada? No tan sols tantejava el terreny amb el genoll, la Maria-Eugènia, sinó que, arribat el moment, es va ajudar amb la mà, i (aparentment, va pensar ell) no va semblar trobar en la letargia de l’home res d’especialment punible. Ben al contrari: convençuda, segurament, que amb una mica d’ajut la recuperació seria imminent (i aquest convenciment va horroritzar encara més el Ramon-Maria) hi va aplicar un treball d’una habilitat i d’un barroquisme dels quals l’home recordava haver estat objecte ben poques vegades. Quan es va fer evident que amb la mà no aconseguia els objectius previstos, la Maria-Eugènia va iniciar una davallada lenta, besant-lo al llarg de l’estèrnum, de l’estómac… Tota l’estona, el Ramon-Maria s’esforçava a pensar en cares, en cossos, en cuixes, en el coll d’una veïna que li agradava, en els genolls de la cambrera del bar del teatre, en aquella espectadora de texans cenyits que la nit abans s’havia assegut a la primera fila. Una gota de suor li va regalimar front avall, va esquivar la cella esquerra i va anar a caure-li a l’ull. Els ulls li coïen. Si girava la nina de l’ull esquerre cap a la tauleta de nit, la lent li feia veure doble la caixa de xarop per la tos que hi havia. S’hi hauria de posar gotes. Va rependre el fil. Va pensar en aquella noia que havia passat per davant de la taula on prenia el vermut, al migdia. I en aquella parella que havia vist un vespre al parc, feia cosa de dues setmanes, acariciant-se. I en l’amiga de la fillastra, que havia anat un parell de dies abans a casa, i que tenia uns llavis per desfer-s’hi.

I en la mateixa Maria-Eugènia, dalt de l’escenari, amb plomalls al darrera, mitges de malla i sabates de taló alt. Era de l’opinió que li havia de ser molt més fàcil excitar-se pensant en la Maria-Eugènia que veia cada nit dalt de l’escenari que no pas en la Maria-Eugènia que ara abraçava desesperadament, sense aconseguir cap resposta d’aquell tros de carn que li penjava entre les cames, abocant-lo al ridícul.





5.


El Ramon-Maria era al lavabo, amb el cap enrera i deixant caure als ulls gotes d’humidificador de lents de contacte. En acabat, va moure els globus oculars a banda i banda perquè el líquid s’hi escampés bé.

Es va observar al mirall. Tenia el blanc dels ulls com un mapa: travessat en totes direccions per camins, carreteres comarcals, carreteres de primera i autopistes, totes vermelles i a punt de rebentar. Va glopejar aigua. Es va rentar la cara. Es va descordar els pantalons i es va tocar. Sobretot, tractava de convence’s, calia no perdre la fe i rumiar alguna cosa que l’excités. Per exemple: aquella pel·lícula on el netejador de vidres d’una empresa (que es passava el dia dalt d’una bastida, fregant els vidres de tot l’edifici) veia, en una de les oficines, una adolescent rossa abocada sobre l’escriptori, amb les faldilles apujades, oberta i apressant el gerent. O aquella altra en què la bibliotecària s’enfilava a una escala per buscar un llibre determinat, mentre l’home que l’havia demanat li mirava les cuixes per sota de la faldilla. O aquella altra, d’una executiva a qui se li espatllava el cotxe i havia de buscar l’ajut d’un camioner. O aquella que passava en un hotel, amb una dona que cridava el servei d’habitacions. O aquella d’una aristòcrata enigmàtica que viatjava en un transatlàntic, vestida de vint-i-un botó, amb sabates de taló molt alt, i que (per error) anava a parar a la sala de màquines, on sis mariners suats i en samarreta l’observaven empassant-se la saliva.

Es va contemplar: no hi havia res a fer. Era poc més que un xampinyó.

Desesperat, va deixar anar el puny contra el mirall. Es vendria l’ànima al diable, si calgués! Ho hauria donat tot perquè el diable es fes visible en aquell precís moment, i poguessin pactar. Va cridar el nom del dimoni; no es va pas presentar. Estava tan borratxo, però, que si s’hagués materialitzat tampoc no l’hauria sabut veure.





6.


Seien al sofà. El Ramon-Maria amb un coixí entre el maluc i el braç, aferrant-s’hi més que no pas simplement tenint-lo agafat. La Maria-Eugènia havia engegat el vídeo i hi passava la pel·lícula que havia gravat aquell vespre, mentre eren al teatre. Li va preguntar si volia cafè. Ell li va preguntar si ella en pendria. Ella va dir que sí. Ell va acceptar-ne.

De fet, el Ramon-Maria no podia pas dir que fes cara decebuda o indignada. S’ho havia pres millor del que ell havia previst. Aparentment. Però, i per dins? El maleïa, mentre li servia cafè a la tassa? Realment no li importava? I si no li importava i era que tant se li’n donava? Això el feria: que a aquella dona que tant l’excitava (encara que momentàniament semblés que no) tant se li’n donés, el feria més que cap altra cosa. Li va acostar la tassa. Que si hi volia sucre. En volia, Quantes culleradetes? Dues. El Ramon-Maria el va remenar a poc a poc, esmerçant-hi molt més temps del necessari. No sabia si treure el tema i excusar-se. Podia al·legar que els últims dies havia anat molt ple de feina. O dir-li que, de vegades, el primer cop, amb els nervis i l’ansietat, passen coses així. O jurar-li que no ho entenia, que no li havia passat mai. O que feia anys que no li passava. I afegir-hi que li agradava molt. Que no era culpa d’ella, de debò. O assegurar-li que, precisament, era per ella que li passava allò: perquè la veia massa lluny, massa amunt. Que era, ni més ni menys, la Maria-Eugènia que omplia la façana del teatre, oberta de cames i a escala 5:1, i que (vulguis o no) aquestes coses pesen. Que, en definitiva, allò que li passava era una demostració que no tan sols li agradava molt sinó que li importava més del que es pensava. El que no gosava fer era esclatar a plorar i dir-li que era ben injust no poder comanar a voluntat aquell tros de carn arrugat que, en principi, era tan seu com el braç dret, el braç esquerre, la cama dreta o la cama esquerra. I si els braços i les cames els podia fer anar amunt i avall com volia i quan volia, per què no podia fer el mateix amb el membre? Per què no hi tindria un os, com havia sentit a dir que l’hi tenien els goril·les, els catxalots o els lleons? Li va regalimar una llàgrima, galta avall. Per què els homes van perdre l’os del penis, i no el van conservar igual que els altres grans simis? Ho sentia no com una injustícia a l’espècie, sinó com un greuge personal. Qui l’hi havia robat? En la situació actual, el tal tros de carn arrugat era tan poc seu que creure que li pertanyia era una fantasia sense fonaments. A qui pertanyia, doncs? A Déu? Al mateix Déu fill de puta que li havia jugat la gran broma de fer-li el regal de l’alcohol per ajudar-lo a vèncer l’apocament? (I que hi havia afegit la petita broma que feia que, quan n’havia pres tant com per estar, efectivament, desinhibit, el mateix alcohol n’hi impedís la culminació). Déu era un cínic gras, amb la cara botida i amb barba de dos dies, immensament avorrit; perquè l’eternitat devia ser, de fet, una presó de tedi: una presó d’on l’Omnipotent no podia ni tan sols somiar en fugir. Ni suïcidar-se, no podia. Ni tenir la tranquil·litat que, com a mínim, arribaria un dia que la mort el deslliuraria de totes les càrregues. Per això, per distreure’s de tota aquesta teranyina sense fi, Déu havia decidit crear un univers, unes galàxies, unes constel·lacions, uns planetes i unes bèsties. I, entre les bèsties, unes que poguessin trencar-se el cap rumiant. I, per fer-ho més divertit, tot plegat, en va crear de dos sexes. Per què no en va crear d’un sol sexe? Per què no en va crear de tres, o de quatre, o de cinc? I, com se li havia acudit la idea perversa de dissenyar una cosa tan perfecta, tan complexa, tan atractiva i tan incomprensible com la dona? (I suposava que, per les dones, els homes devien ser d’una complexitat semblant. O no?). Quin dissenyador seria capaç de millorar-ho? S’imaginava davant dels representants d’una associació de dissenyadors (tot americanes i camises i corbates estudiadíssimes fins en la deixadesa), mostrant-los un espècimen de mostra i reptant-los que el milloressin. Impossible! S’imaginava Déu, mirant cap a la Terra des de més enllà dels núvols, escurant-se les dents, badallant i somrient amb crueltat.

Va arribar el primer tall publicitari. Va pensar que la Maria-Eugènia agafaria el comanament a distància i acceleraria la videocassette fins a la continuació de la pel·lícula; no va ser així. Al primer espot hi va sortir un senyor molt pentinat, amb un paquet de detergent a la mà, amb l’etiqueta en blanc, i una senyora (també acabada de sortir de la perruqueria) que li deia que el detergent que gastava habitualment ja era prou bo. L’home insistia que provés el que ell duia. Ella, finalment, hi accedia, mig a contracor. Però després de rentar la roba, la cara se li omplia d’alegria: amb el detergent misteriós, la roba li quedava molt més blanca. L’home aprofitava aquest moment per arrencar el paper que tapava l’etiqueta del paquet, amb la marca en lletres ben grosses, vermelles i de pal sec. Al segon espot, tot de nens vestits de pell-roges corrien al voltant d’una taula. Després, obrien l’armari de la cuina i quedaven decebuts perquè el que buscaven no hi era. Però quan alçaven el cap veien que sa mare (una model que feia cara de no haver tingut mai cap fill ni de preveure tenir-ne cap en els vint anys immediats, pel cap baix) els ensenyava una caixa de galetes que havia amagat en un dels prestatges que hi havia sobre la pica de la cuina. Evidentment, això era el que els nens buscaven, perquè de cop se’ls esborrava la decepció de la cara i reien, abraçats a la falsa mare i devorant el contingut de la caixa.

Al tercer espot, una dona bellíssima, amb un banyador blanc que deixava al descobert la meitat de les natges i els malucs fins més amunt de la cresta ilíaca, caminava per la vora d’una piscina, entrava en tot de salons majestuosos, absolutament deserts, tret d’un home (acabat d’afaitar i vestit amb esmòquing blanc, que duia als dits una copa cònica amb un líquid groc) que la mirava des de darrera d’una cortina. Immediatament, l’home i la dona s’allunyaven abraçats, entre columnes, i cortines que voleiaven, cap a una porta exageradament alta que hi havia al fons, i més enllà de la qual bufava un huracà devastador.

La Maria-Eugènia va deixar caure el cap sobre l’espatlla del Ramon-Maria, que la va abraçar, la va besar i va deixar anar el coixí pensant que potser se’n sortiria si agafava embranzida, abandonava l’estat d’ànim catastrofista en què es trobava i s’hi apassionava. Moltes vegades els problemes són purament mentals, havia sentit a dir milers de cops a milers de persones i en relació a milers de coses. Li va acariciar un pit, es va detenir en el mugró, el va tibar amb l’índex i el polze, el va deixar anar, el va acariciar amb el capciró de l’índex. Després va baixar la mà, va acariciar-li l’estómac, es va deturar al melic, el va resseguir amb el dit petit; es va fixar que a la cuixa hi havia una clapa de pèls que la depilació havia oblidat i, amb la mà plana, va fer pressió sobre el ventre. Va jugar amb els rínxols del pubis. La Maria-Eugènia, amb la cara a tocar de la del Ramon-Maria i mirant-lo als ulls, ben endins, li va acariciar la cuixa i el va palpar. Ell també es va palpar. Res. Ella li va enretirar la mà.

—Deixa-ho estar. No té importància. Els homes us creieu que això és el centre del món. I no ho és en absolut.

El Ramon-Maria hi va estar d’acord. La Maria-Eugènia es va recordar d’una vegada, de joveneta, que va conèixer el director d’un teatre. La primera nit que van sortir, a l’home li va passar el mateix que ara al Ramon-Maria, i va suplir la impotència amb imaginació. En canvi, quan l’endemà s’havien esvanit els dry martinis i el director estava tan orgullós de l’erecció que passejava pel dormitori, la imaginació va desaparèixer per complet. La Maria-Eugènia va observar un parell de pèls blancs a la cella dreta del Ramon-Maria. Li va besar el coll, el pit, els braços. Li va acariciar els mugrons amb una insistència que al Ramon-Maria li feia sentir el mateix que quan algú fa xisclar una forquilla contra un plat. (Quina mania, per cert, amb els mugrons! La Rosa-Margarida també tenia aquell desfici, va recordar un instant; ràpidament va intentar treure-se-la del cap, perquè la veia morta, pal·lidíssima, amb els llavis gastats).

A la tele, un nen es calçava uns patins de gel. Amb la mà lliure va pitjar dissimuladament un botó del comanament a distància. En el nou canal, un noi ros, de cabells llargs i bigoti, cantava:


Mujer, me estás pidiendo amor

y yo no puedo darte nada.

Mujer, no sigas, por favor,

porque la llama del amor

no enciende pólvora mojada.



Va tornar a pitjar el botó. Un cotxe esplèndid, amb motor de quatre cilindres en línia (amb una cilindrada de 1905 cc, construït íntegrament en aleació lleugera, amb una potència màxima de 125 cv a 5500 rpm) i frens de disc a totes quatre rodes. La Maria-Eugènia continuava la davallada. Es va aturar, és clar, al melic, però ben aviat va arribar a la pelvis. Es va entretenir una estona en els pèls, com per dissimular, i hi va deixar anar l’alè, càlid. A la fi, però, i indefectiblement, es va acarar al que, d’ençà que havia començat la davallada, es veia que havia de ser-ne l’objectiu.





7.


Al cap d’uns minuts de tasca infructuosa, el Ramon-Maria va alçar el cap de la Maria-Eugènia amb totes dues mans i li va dir que ho deixés estar. Per primer cop, la dona el va mirar amb indignació continguda. Es va aixecar i se’n va anar a una altra habitació. El Ramon-Maria sentia calaixos que s’obrien i es tancaven amb més força de la necessària. Era clar que havia arribat el moment de tocar el dos. Es va aixecar. En un prestatge, al costat d’una estatueta de Sargadelos, va trobar un paquet de tabac. En va treure un cigarret i el va encendre. Però només va fer una pipada; el va aixafar al cendrer, un cendrer amb un toro dibuixat i el nom d’un hotel de Ciutat. A la tele, just ara acabava l’intermedi publicitari i tornava la pel·lícula. Es va posar els eslips i els pantalons. La Maria-Eugènia va aparèixer dins d’una bata. El Ramon-Maria va anunciar que se n’anava.

—Queda’t. Acabem de veure la pel·lícula —va dir la Maria-Eugènia mentre s’asseia al sofà, pitjava un botó del comanament i rebobinava fins al final de l’intermedi publicitari. De debò havia seguit el film? Si no era així (i no era així, n’estava ben segur; o s’equivocava?), per què rebobinava aquells pocs minuts, com si els necessités per seguir el desenvolupament de la història? Després va pitjar un altre botó i la pel·lícula va continuar. La Maria-Eugènia tenia els ulls fixos en la pantalla. La va imaginar al cap d’uns vint o trenta anys, en aquella mateixa casa: tancada, avorrida, amb els cabells blancs, irascible. Es va adonar que estava dret, sense saber si asseure’s o no.

—Jo… Es que crec que és millor que me’n vagi.

—Fes el que vulguis.

Si bé per una banda era millor anar-se’n i acabar amb aquella situació desagradable, per altra banda, si es quedava fins al final de la pel·lícula, precisament treuria importància a la situació i tot seria menys violent. Va asseure’s al sofà, al costat de la Maria-Eugènia, i es va esforçar per mirar la pantalla, sense entendre què hi passava i convençut que ella també la mirava sense entendre gaire de què anaven totes aquelles corredisses, aquell diàleg crispat, el petó lent que es feien el noi i la noia, i aquella ampolla de xampany que obrien amb pressa i que els esquitxava de bromera a tots dos.

Quan es va acabar el film, es van mirar. Al Ramon-Maria, la borratxera l’havia abandonat en part, per deixar pas a una torpor exagerada i a un mal de cap insuportable. Es va aixecar.

—Me’n vaig.

La Maria-Eugènia també es va aixecar; va fer un intent de somriure, però no hi va reeixir. El mirava molt fix.

—Ja ens veurem demà.

El Ramon-Maria va imaginar el cos, nu sota aquella bata. Volia fondre’s. Li havia de fer un petó a la galta? Una abraçada? O anar-se’n sense cap més compliment? Va triar fer-li una abraçada, com si l’abraçada l’ajudés a demostrar-li que ho lamentava molt. La Maria-Eugènia no s’hi va oposar, però no tornava l’expressió d’afecte. Era un cos que lluitava per mostrar-se absolutament indiferent. Quan la va tenir contra el pit, la va estrènyer fort, com si, com més fort l’estrenyés, més li demostrés que la desitjava moltíssim tot i que, per aquelles coses de la vida, semblés el contrari. Li sentia els batecs del cor a través de les sines, dures, que s’aixafaven contra ell. Va sentir un pessigolleig sobri, que li pujava del ventre, va sentir una biga a l’espinada, un arbre de cautxú, un torpede calent. La va besar apassionadament.

Sense perdre ni un instant, va fer el camí amb la dona en braços i negant-s’hi. Mentre l’ajeia sobre el llit i tractava d’evitar les puntades de peu, per un moment li va semblar que tot s’esfondrava novament: la biga a l’espinada, l’arbre de cautxú i el torpede calent. La por a desembotar-se va fer que s’afanyés. I encara que hi va entrar en un estat no del tot òptim, que ella hagués substituït de seguida les patacades per les carícies era com si a l’estadi ressonessin cinc-centes mil trompetes triomfals; a cada moment, però, li semblava que estava a punt de sentir-les a menys revolucions de les necessàries.





CAPÍTOL SEGON





1.


El Ramon-Maria va acabar ràpidament. Lamentava que la dona (n’estava segur) n’hagués quedat decebuda, però (es justificava ell mateix) no havia pogut esmerçar el temps en filigranes, perquè hi havia el perill que tot fos un miratge efímer. Ara, jeien l’un al costat de l’altra. L’erecció encara no se li havia desfet. Un instant, va pensar a aprofitar-la, sobretot quan la Maria-Eugènia li va retreure que no hagués pensat en ella. Però era ben probable que fer-ho fos contraproduent, perquè només l’intent de tornar-hi podria significar l’arronsament. Per això el neguitejava que la Maria-Eugènia l’hi tingués agafada amb la mà, sense deixar-la anar. Li feia por que, si es desinflava en les mans d’ella, s’ho prengués mig com una ofensa.

Trenta-vuit minuts més tard, la Maria-Eugènia dormia. El Ramon-Maria estava content. Encara que durant tota l’estona ella l’havia tingut entre les mans, ell havia continuat tibat. Es més: ara que ella ja s’havia adormit, ell continuava en estat d’alerta i començava a pensar en una repetició de la jugada. Però no va gosar despertar-la, i es va tapar amb el llençol. Va observar un set que hi havia a la roba del dosser del llit; va tancar els ulls amb l’esperança que la son li arribés aviat.

Així va ser.

Fins que, entre un tren carregat de llaminadures i un marge de riu amb verdet, relliscós com un moc, va topar amb la gropa de la Maria-Eugènia, i amb les mans en va separar els dos grills, durs com síndries.

La dona es va remoure, va gemegar; va ser aquest gemec el que va fer que el Ramon-Maria es mig desvetllés i perseverés, ara amb convicció i determini, en l’acció que havia començat en somnis.

Quan el va notar dins, la Maria-Eugènia es va despertar; uns instants, va fer com si encara dormís. Però de seguida va ajudar a l’acoblament, i va demostrar una certa voluntat de marcar el ritme. Després d’una estona de costat, la Maria-Eugènia es va anar girant de bocaterrosa, tan lentament que el Ramon-Maria, sense sortir-ne, va poder col·locar-se-li al damunt. Se sentia pletòric i accelerava el ritme, a l’uníson amb ella, que finalment havia obert els ulls i girava el cap, primer per mirar-lo i després per oferir-li els llavis.

Més d’un quart després, la Maria-Eugènia xisclava com si la degollessin; mirava el Ramon-Maria amb els ulls amarats de llàgrimes. Li tremolava un llavi, somreia, i li va demanar, molt fluix, que parés.

El Ramon-Maria estava orgullós d’aguantar tant, sobretot tenint en compte com havien començat les coses unes hores abans.

Mitja hora més tard, la Maria-Eugènia tremolava, com epilèptica, i li suplicava que acabés, que estava a punt de tornar-se boja, o de morir. El Ramon-Maria va bregar encara amb més força, se li va aferrar als malucs, es va fixar en una berruga petita que la Maria-Eugènia tenia a l’omòplat esquerre, i es va deixar anar amb un crit ofegat, mentre la suor li regalimava del nas i de la barbeta cap a l’esquena de la dona. Van quedar-se una estona quiets; després, la Maria-Eugènia es va fer a un costat. El penis va sortir amb un blop humit, encara erecte.





2.


Sota la dutxa, la Maria-Eugènia va anunciar que estava encetada. El Ramon-Maria no va saber si s’ho havia de pendre com un afalac o com un retret.

—Aquesta nit, quan surti a l’escenari hauré de caminar eixarrancada. Ja veuràs què en diran.

El Ramon-Maria es repenjava a la porta del lavabo; contemplava com l’aigua queia sobre el cos de la Maria-Eugènia. La dona li va preguntar si li passava gaire sovint.

—Mira l’hora que és i tu encara així…

—Et juro, de debò, que no m’havia passat mai.

La Maria-Eugènia va tancar l’aixeta de la dutxa, va allargar el braç, va agafar la tovallola i es va eixugar. Va penjar la tovallola, va agafar el barnús, se’l va posar, va sortir de la banyera, va treure un raspall de l’armariet amb mirall que hi havia sobre la pica i es va començar a raspallar els cabells amb energia. El Ramon-Maria va tractar d’orinar, però la tumescència l’hi dificultava i va haver de fer-ho a intervals. La Maria-Eugènia feia anar l’assecador. Fora, clarejava. Quan va haver apagat l’assecador, va proposar de dormir una estona, no gaire segura que la proposta fos acceptada.

El Ramon-Maria la va abraçar, fregant la inflor contra el barnús de la dona, que es va girar, va abaixar els ulls i va fer veure que s’horroritzava. Després, va deixar l’assecador, va abraçar el Ramon-Maria i, amb un xiuxiueig, li va proposar que, si volia, l’hi faria amb la mà.

—Però després dormirem, eh?

Ell hi va estar d’acord.

Però després tampoc no van dormir: no va ser fins a mig matí que la Maria-Eugènia va aconseguir tancar els ulls. Al Ramon-Maria, malgrat la son, li era impossible adormir-se. El sorprenia un resultat així quan, de bon començament, les perspectives eren tan negres. Va decidir llevar-se. Es va vestir sense pressa. Es va col·locar la tumefacció cap a un costat, però tot i així els pantalons li feien tenda de campanya. Va anar a la cuina, va engegar la ràdio, va obrir la nevera, va pendre un got de llet. A la ràdio, entrevistaven el director de l’hospital municipal, que parlava d’un reusenc levitador que havien tingut ingressat últimament. El Ramon-Maria va descobrir un paquet de müsli sobre un dels marbres. Va buscar un bol i una cullera grossa. Va omplir el bol de müsli, hi va afegir llet, es va asseure en un tamboret i va anar menjant-ne. La ràdio informava, ara, que a Ohio una dona havia tingut un part d’onze fills: tant les criatures que havien sobreviscut (vuit) com la mare es trobaven en un perfecte estat de salut. El Ramon-Maria es va servir més müsli i més llet. El locutor s’interessava, ara, pel cas d’una dona de Sabadell que feia dos dies que orgasmava sense parar. El director de l’hospital hi treia importància i deia que ell, particularment, dubtava de la veracitat del cas, i de molts altres casos excepcionals a què havien fet referència. Tot seguit van informar del temps que es preveia per la jornada: l’anticicló continuaria dominant la situació en la major part de l’àrea mediterrània, amb un nucli central de mil vint-i-sis mil·libars, fet que determinaria que el temps continués estable.

El Ramon-Maria va deixar bol i cullera a la pica. Va agafar una llibreteta (amb anotacions de productes per comprar) que hi havia sobre la nevera, en va arrencar un full i hi va escriure petons. Va tornar a l’habitació, va deixar el paper sobre la tauleta de nit, va observar el son reposat i profund de la dona i va fer cap a la porta del carrer.

Caminava dissimulant l’erecció. Se sentia eufòric. Aquella mateixa nit, quan acabés la funció, aniria al camerino de la Maria-Eugènia i li proposaria sopar a un restaurant àrab que el baterista li havia recomanat fervorosament feia uns dies.





CAPÍTOL TERCER





1.


Aquella nit, l’Anna-Francesca s’havia despertat xisclant, sens dubte per un malson, però (un cop incorporada al llit, i mentre es treia la suor del front, de les galtes, del coll) no havia aconseguit recordar què somiava, què l’havia feta xisclar. Va tornar a tancar els ulls de seguida, intentant (per fugir d’un nou malson) pensar en coses que li resultessin especialment agradables, però no tenia clar quines coses li resultaven especialment agradables. A més, que un somni (per horrible o angoixant que fos) la despertés, la irritava moltíssim; no li agradava gens sentir-se a mercè d’una cosa que podia controlar tan poc. Va trigar hores a tornar-se a adormir.

Al matí, un cop vestida i a punt de sortir cap a la institució pedagògica on estudiava el primer curs del batxillerat unificat polivalent, va passar per davant de la porta de l’habitació del Ramon-Maria, que era oberta. Va ficar-hi el cap. Al llit no hi havia ningú i, si bé estava desfet, allò tampoc no volia pas dir que hi hagués dormit, perquè el llit ho estava sempre, de desfet. S’hi va acostar i (vencent la repugnància que li produïa) hi va posar la mà. Els llençols eren freds, i no hi havia ni rastre de suor. Si el Ramon-Maria hi hagués dormit, ara serien tebis i xops de suor. (Com podia suar tant aquell home, fos hivern o estiu?). Per acabar de confirmar la seva suposició, l’Anna-Francesca va afegir la prova final: si hi hagués dormit, encara hi seria. Mai no es llevava tan d’hora perquè mai no havia d’anar enlloc.





2.


A la institució va comprovar que la vaga continuava; va decidir girar cua immediatament. Va xerrar una estona amb la Mercè; van quedar per veure’s més tard. L’Anna-Francesca havia d’anar al cementiri. Aquell dia feia un any de la mort de sa mare. La Mercè la va abraçar per confortar-la. L’Anna-Francesca va somriure fredament, i va decidir canviar de tema. Va comentar que el noi que havia conegut el dia abans, a aquell bar on les havia dut el germà de la Mercè, era superguapo, i que li havia confessat que anava a aquell bar des del mateix dia que el van inaugurar, i que durant molt de temps no hi anava ningú, i que ara, en canvi, d’ençà que s’havia posat de moda, hi anava tothom. Per la seva part, la Mercè li va explicar que el ros que havia conegut a la porta del lavabo li havia dit que li agradava molt com vestia (duia aquell vestit-jaqueta de lli marró, amb el cos entallat i un escot original, en forma de flor de lis invertida, en perfecte equilibri amb la faldilla de vol cordada a un costat) i que ella li havia dit que li agradaven molt els pantalons a ratlles primíssimes, la camisa de popelí rosat i l’americana de franel·la verda que duia ell, i que després, quan ell va sortir, i ella encara s’esperava, li va posar les mans als ulls i li va preguntar a veure si sabia qui era. L’Anna-Francesca va explicar que no s’ho havia acabat de passar bé del tot perquè feia només un parell de dies que havia trencat amb el Jordi-Pere; no estava gaire per res. Però aviat es refaria. Va somriure; tot seguit es va posar seriosa perquè va aparèixer el Lluís-Albert, amb aquella cara ampla, aquells ulls intrigants i aquells gestos lleugerament amanerats. ¿Com era possible que la Mercè tingués el Lluís-Albert de nòvio? No era tan sols la qüestió de l’edat (i hi hauria molt a parlar d’això de sortir amb un home trenta anys, o quaranta, vés a saber!, més gran que ella) sinó també l’aspecte i el caràcter. L’Anna-Francesca no suportava aquella mena d’homes. I la seva mare també hi havia tingut amistat. Ves per on, hauria de començar a dubtar dels gustos de sa mare: el Ramon-Maria, el Lluís-Albert… A més, trobava molt poc elegant que un professor lligués amb una alumna de la institució, encara que no la tingués a classe.

Quan el Lluís-Albert va arribar fins on eren la Mercè i l’Anna-Francesca, els enamorats es van mirar als ulls un instant (tractant de dir-se amb la mirada el que no podien dir-se de viva veu, allà), es van saludar sòbriament i van començar a parlar de generalitats. L’Anna-Francesca es va escurar el coll, va mormolar una excusa i se’n va anar, caminant com un paó. Davant de la porta de la institució es besaven dues motoristes.





3.


El Ramon-Maria havia d’apressar el pas per mantenir-se a l’altura de l’Anna-Francesca, que caminava decidida, abraçada al ram de gladiols i sense desviar per res la vista d’un punt imaginari i mòbil situat sempre un parell de metres davant seu. Cada tant, el Ramon-Maria procurava col·locar-se la tumescència cap a un costat, per poder caminar més còmodament i evitar, a més, que se li notés. Sense reduir la velocitat, van entrar al cementiri per un portal de ferro forjat, van tombar a la dreta i (ja entre els penya-segats de nínxols) van tirar tot recte. Al carreró que feia vuit, van girar a la dreta. Tres carrerons més enllà, van arribar a una mena de plaça que s’obria a tot d’altres carrerons. El Ramon-Maria va dubtar quin havien de pendre. Sense aturar-se ni un segon, l’Anna-Francesca en va triar un. El Ramon-Maria va haver de fer una corredissa, i no va arribar a l’altura de la noia fins que ja eren davant del nínxol. L’Anna-Francesca contemplava la làpida i respirava profundament; era com si tota la pressa anterior hagués estat una inversió per, ara, poder-s’hi estar amb més calma. Va allargar el braç i va deixar el ram sobre la lleixa.

De cua d’ull, el Ramon-Maria veia que a la noia li regalimaven llàgrimes. El Ramon-Maria li hauria volgut explicar què pensava dels rituals posteriors a la mort, que (un cop sota terra, o arxivat en un nínxol) no calen gaire compliments. Però no va obrir la boca perquè l’Anna-Francesca ni l’hauria escoltat i, si excepcionalment ho hagués fet, s’hauria negat sistemàticament a creure res del que li hagués dit i hauria estat en contra de totes les opinions que hagués expressat. Però la veia tan compungida que, sobreposant-se a l’orgull ferit pels repetits menyspreus de la noia, va anar per abraçar-la; la noia el va esquivar. L’hauria bufetejada. Quan, aquell dia feia just un any, la Rosa-Margarida s’havia mort, el Ramon-Maria havia cregut que, potser, s’acabaria l’animadversió que hi havia entre la fillastra i ell. Però no tan sols no havia estat així sinó que l’odi s’havia anat convertint, cada vegada més, en l’únic sentiment que compartien, tot i que feia temps que el Ramon-Maria havia arribat a la conclusió que ell no l’odiava més que per reacció a l’odi d’ella.

Amb les paraules més suaus que va saber trobar, va dir-li que era idiota que, un any després, encara visquessin havent-se de suportar. Que ell havia volgut ser per ella, si no un pare, un amic, i que ella no l’hi havia permès. Que no tenien cap altre lligam que la Rosa-Margarida, i la Rosa-Margarida feia un any que era morta i, per tant, potser havia arribat l’hora de pendre una decisió. L’Anna-Francesca es va malfiar. Pendre una decisió? Cap decisió presa amb el Ramon-Maria no podia ser bona. Va començar a caminar; el Ramon-Maria la va seguir immediatament. Es movien entre els murs de nínxols, sense direcció, tombant ara a la dreta i després a l’esquerra, i perdent-se, tot seguit, pel petit laberint que hi havia just al final d’una estesa de tombes. El Ramon-Maria es va fixar en els malucs de la noia. Efectivament, eren tan amples com proclamava. No l’estranyava que des de petita n’hagués estat acomplexada. Va passar una dona amb un basset normand que va intentar ensumar un dels nínxols. La dona va estirar la corretja.

Sense deixar de caminar (perquè sabia que, encara que s’aturés, ella no ho faria) li va dir que, si volia, la deixava anar-se’n a viure amb la tia.

—Així no ens hauríem de veure cada dia.

Però no tan sols no es veien cada dia, sinó que, de vegades, passava una setmana i no s’havien vist.

—Això és el que voldries.

L’Anna-Francesca havia decidit no anar-se’n mai de casa, perquè que se n’anés seria la gran victòria del Ramon-Maria. Si se n’anava, finalment s’hauria apoderat de tot el que havia estat de sa mare, fins l’última cosa que en quedava: la torre on vivien, aquella torre on havia crescut i que era plena de records feliços. Estava convençuda que la ruïna de sa mare havia començat el dia que havia conegut aquell pelacanyes, i que s’havia consolidat com un fet irreversible quan (no entendria mai per què) va decidir casar-s’hi. Com podia haver-se’n enamorat de debò? O no n’estava enamorada? Sobretot, després d’haver dut tota una vida sense lligams, sense llastos, fins després d’haver decidit, tota sola, tenir-la a ella.

El Ramon-Maria la va agafar per una espatlla i la va obligar a aturar-se. L’Anna-Francesca mirava la mà que l’aferrava i hi veia un llangardaix amb la pell arrencada. Feia estona que ell li parlava, però només va entendre les últimes frases:

—No podem continuar així. Això no s’aguanta per enlloc. Deixa’m un mes. D’aquí a un mes hauré trobat un lloc on viure.

S’ho havia de creure, ella? Fins ara, les propostes del Ramon-Maria eren simples maneres de demanar-li que se n’anés a viure amb la tia. Quan ell va deixar d’engrapar-la, tots dos van tornar a arrencar a caminar. Van tornar a desfer el camí: el laberint (què hi pintava un laberint, en un cementiri?; ¿com era possible que malaguanyessin espai per un laberint, amb l’escassedat de terreny que hi havia per enterrar la població?), l’estesa de tombes, els nínxols… Eren una altra vegada davant del de la Rosa-Margarida. EI Ramon-Maria es va resituar l’erecció a un costat, després que la caminada l’hi hagués col·locat en una posició incòmoda, i es va preguntar on l’enterrarien a ell, arribat el moment. Era la primera vegada que pensava en el domicili final. L’Anna-Francesca el mirava amb curiositat; no s’acabava de creure la promesa i, al mateix temps, era la primera vegada que ell l’hi feia, i hauria donat anys de vida perquè fos veritat. El tenia just al davant. Quan es va adonar que portava massa estona mirant-lo, va desviar la vista cap al cel. Hi va veure un avió avançant lentament. El va seguir amb la mirada, fins que va iniciar la davallada i les primeres maniobres d’aterratge; però, per comptes de desaparèixer darrera dels edificis que amagaven l’aeroport, va xocar contra el primer edifici i es va incendiar.

L’explosió, a aquella distància, gairebé ni es va sentir: va ser un soroll somort. Quan l’avió va haver caigut a terra i només en va quedar una columna de fum, va apartar-ne la vista. Entre els dos murs de nínxols que formaven aquell carreró, arribava l’Eva-Cristina amb un ram de clavells a la mà.

Tia i neboda es van abraçar. El Ramon-Maria va alçar lleugerament la mà, a tall de salutació. L’Eva-Cristina li va fer un petó a la galta. El Ramon-Maria l’hi va tornar. L’Anna-Francesca no entenia com l’Eva-Cristina (tot i que, en privat, li havia confessat que també el menyspreava) mantenia una relació educada amb el Ramon-Maria, i no semblava odiar-lo amb el mateix fervor que ella. L’Eva-Cristina va explicar que arribava tard perquè havien vingut a netejar la piscina i s’hi havia hagut de quedar controlant-ho tot. Com mogudes pel mateix ressort, tot d’una l’Anna-Francesca i l’Eva-Cristina es van girar alhora cap al nínxol. El Ramon-Maria va mirar el rellotge i els va dir que se n’havia d’anar. L’Eva-Cristina va girar la cara i va fer un adéu fluix. El Ramon-Maria va caminar a tocar de les tombes, llegint les inscripcions, mirant les fotos emmarcades i descolorides, els rams de flors emmusteïts. Notava el cansament d’aquella nit sense dormir. Aniria a casa i faria una migdiada llarga.





CAPÍTOL QUART





1.


Es va anar despertant a poc a poc, i en cada estadi successiu de desvetllament recordava que s’havia adormit amb l’esperança que, després de la migdiada, com per art de màgia l’erecció hauria desaparegut. Un segon abans de desvetllar-se del tot va trobar ben curiós desitjar una cosa així. No ha estat precisament el contrari el desig de molts, molt sovint, i el d’ell mateix en més d’una ocasió, com la nit abans?

Quan va obrir els ulls, el primer que va veure (sense necessitat de posar-se les ulleres i retallada contra la lluminària que omplia el finestral) va ser aquella torre de Pisa que, com l’autèntica, no queia mai. Es va palpar. No li feia mal. ¿Era normal, allò? Feia (va mirar el rellotge: tres quarts de cinc) més de dotze hores que durava. ¿Quan canviaria aquell capteniment genital? ¿Què podia fer perquè acotés el cap? Però ¿de debò volia que acotés el cap? Posem que sí, encara que no sapigués per què. Va recordar que, de petit, quan el van operar de fimosi, mentre la ferida cicatritzava (i va trigar molt més del normal a cicatritzar) tenia sempre, a la tauleta de nit, un bol amb aigua i un drap a dins per, a la mínima insinuació d’erecció, dur-se el drap xop al clatell i aconseguir així que li baixés. Es va llevar d’un bot. Va córrer cap al bany, va agafar la tovallola, la va posar sota el raig d’aigua i, quan va ser ben xopa, se la va col·locar al clatell. Una esgarrifança li va recórrer l’espinada. Esperançat, es va mirar. Tot continuava igual.

Amb la tovallola al clatell, va passejar per la casa, a veure si amb més estona donava els resultats desitjats. Va anar a la cuina, va treure el cap per la finestra, va obrir la nevera, va beure un glop d’aigua d’una ampolla que hi havia, va anar al passadís; va parar l’orella davant de l’habitació de l’Anna-Francesca i, com que no hi va sentir res, va obrir la porta, va donar-hi un cop d’ull i va comprovar que, efectivament, no hi era. Va tornar a l’habitació, va recollir set mil pessetes de la cartera, va tornar a la de l’Anna-Francesca i va deixar els diners (l’assignació setmanal) sobre la tauleta. Va sortir, va tancar la porta, va anar al lavabo, va intentar orinar, ho va aconseguir després de força estona (com li passava cada vegada, la tumescència li dificultava l’acte d’orinar), va tornar a l’habitació, es va treure la tovallola del clatell i la va estendre al respatller d’una cadira. Es va deixar caure al llit i, per defugir la visió del monstre que l’acompanyava a tot arreu, va mirar cap al sostre, tractant de no pensar-hi.

Quan es va tornar a despertar, no li va caldre ni un cop d’ull per adonar-se que continuava igual. Es va vestir amb cura. A la butxaca de l’americana va trobar la targeta del Gil-Eudald. La va deixar al calaix de la tauleta de nit, on va trobar un prospecte de la solució estèril per desinfectar en fred, conservar i eixugar les lents de contacte toves; en va fer una pilota, va anar fins al lavabo, va llençar la pilota a la paperera (la tapadora de la qual s’accionava quan es trepitjava una palanca), va obrir l’armariet amb porta de mirall, en va treure l’estoig de les lents, el va deixar en un costat de la pica, es va rentar bé les mans, es va treure les ulleres, es va posar primer la lent de l’ull dret i després la de l’esquerre. Va mirar el rellotge (les set i cinc), va recollir l’estoig amb la trompeta i va sortir al carrer. Bufava un vent fort que li impedia caminar i que, en algun moment, el va llençar contra la paret, arrambat a la qual va anar avançant, de manera penosa, fins que, pocs minuts més tard, el vent va minvar i va poder recobrar el pas habitual. Va caminar de pressa fins a la parada d’autobús.

A l’autobús, com que no hi havia cap seient lliure es va repenjar a la finestra, davant de la sortida. La dona que hi havia a la primera fila de seients, a un metre i mig d’ell, el mirava. El Ramon-Maria es va tapar amb l’estoig de l’instrument musical.





2.


Davant d’un mirall voltat de vint-i-sis bombetes (tres de les quals foses), la Maria-Eugènia es maquillava. A les vores del mirall, agafades entre el vidre i el marc de fusta, hi havia fotos. De la Maria-Eugènia amb plomalls, dalt de l’escenari, acompanyada per l’amo del teatre, que li feia ofrena d’un ram de flors enorme. De la cara de la Maria-Eugènia. De la Maria-Eugènia amb la Maria-Helena, en plena funció. De la Maria-Eugènia, la Maria-Helena i una altra vedette que el Ramon-Maria no coneixia i que (va suposar) devia haver treballat a la casa abans que ell hi entrés. De la Maria-Eugènia amb la galta a tocar de la d’un home somrient, amb bigotet retallat. A l’esquerra de tot del tocador, en un gerro, unes flors pansides. La Maria-Eugènia duia posades les mitges brillants, la petxina a l’entrecuix i la purpurina als mugrons. Li faltava col·locar-s’hi les plomes i els boàs. Ja havia sonat el primer timbre d’avís. Va mirar el rellotge. Faltaven vuit minuts. Potser podria fer un cafè abans de començar. Mentre s’aixecava, es va obrir la porta. Era el Ramon-Maria. La Maria-Eugènia el va mirar, es va empassar la saliva i li va dir que sortia a pendre un cafè.

—Comencem de seguida.

El Ramon-Maria observava les cames de la Maria-Eugènia, la corba que feien el maluc i la cintura, i aquells dos pits rotunds. Hi va allargar la mà i en va tocar un: tibant, dur i flexible.

—Ramon-Maria… —era com si renyés un nen.

—M’agradaria tant, vestida així.

La dona va riure, va buscar la mirada de complicitat de les parets, el va tornar a observar i li va dir que podia entrar algú, en qualsevol moment. El Ramon-Maria li va passar la mà per les anques. Va ficar els dits entre totes dues natges. Els va anar abaixant. Se sentien veus als altres camerinos.

—Estigue’t. M’ho faràs caure.

El Ramon-Maria va anar cap a la porta i va passar la balda. Rient, la Maria-Eugènia va amenaçar que cridaria. El Ramon-Maria va tornar a acariciar-li els pits (ella al·legava que li desfaria el maquillatge) prenent especial cura a no fer-li caure els lluentons ni la pedreria. Li resultaven desconcertants, els mugrons, dissimulats entre tanta pur-purina. La va besar al coll, sense posar-li en cap moment els llavis a la cara. Amb la mà li resseguia l’esquena. Li va arrencar la petxina. La Maria-Eugènia reia i repetia les protestes (havia de començar de seguida, en qualsevol moment podia entrar algú, etc.) però amb la mà el descordava, sense deixar de mirar-lo. Hi va reconèixer la mateixa fermesa amb què l’havia deixat aquell matí.

La va empalar d’un sol cop. La Maria-Eugènia es va abraçar al cos de l’home, que la va repenjar contra la paret, aferrant-la per les natges. Lentament, la va abaixar fins a deixar-la, d’esquena, damunt del llarg tamboret de vellut vermell del tocador. Va sonar el segon timbre d’avís. Es va passar les cames de la dona per damunt de les espatlles i va bombejar, primer a poc a poc i cada vegada més ràpidament.

Quan va veure que ella tremolava, va accelerar el ritme. Quan van haver acabat, va anar ralentint. La Maria-Eugènia li va preguntar per què parava. El Ramon-Maria havia interpretat la tremolor de la dona en un sentit erroni. Ràpidament, va tractar de corregir l’equivocació: va tornar a incrementar el bombeig (era infal·lible: tot i haver acabat, aquella erecció permanent li permetia continuar tant de temps com volgués) fins que la Maria-Eugènia va serrar els ulls amb més força, va ofegar un crit, el va abraçar ben fort i, segons més tard, li va demanar que parés. El Ramon-Maria va desmuntar tal com havia muntat. Davant del mirall, la Maria-Eugènia es va retocar les destrosses (mínimes) que la batalla havia provocat. Va sonar el tercer timbre d’avís.

—Ajuda’m a posar-me això.

Quan la va haver ajudat a posar-se la petxina, de la vora (gairebé imperceptible) en va sortir un regalim blanquinós, lent, que va avançar cuixa avall. Quan actuessin, poc després, el Ramon-Maria observaria aquella excreció seva, que (sense que ningú se n’adonés) regalimaria per la cuixa de la vedette que seria el centre d’atenció de tot el teatre.





3.


La Maria-Eugènia no tenia ganes d’anar a sopar. Ni les explicacions que aquell restaurant àrab era una meravella no la convencien. El Ramon-Maria es repenjava a la paret del camerino. La Maria-Eugènia va col·locar una cadira davant de la porta, per assegurar-se que no es tanqués.

—I al cine?

—Al cine, ara?

—Una sessió de matinada.

—A veure què?

El Ramon-Maria va sortir del camerino i va tornar al cap de poc amb un diari a la mà, obert per la cartellera. Va asseure’s en un tamboret, va buscar un bolígraf per les butxaques, però no en duia cap.

Damunt del tocador de la Maria-Eugènia va trobar un pintacelles. Va començar a repassar la programació de cada cinema. De tant en tant, encerclava alguna pel·lícula. Quan va haver acabat, va passar el diari a la Maria-Eugènia. Havia marcat Stolen hours de Daniel Petrie, amb Susan Hayward; Sleuth de Joseph Manckiewicz, amb Michael Caine i Lawrence Olivier; Movie, movie d’Stanley Donen, amb George C. Scott i Terry Wallace; I thank a fool de Robert Stevens, amb Michael Craig i Susan Hayward; i Dark victory d’Edmund Goulding, amb Bette Davis. La Maria-Eugènia va comentar, despectivament, la gran quantitat de pel·lícules antigues que reposaven últimament.

—Que s’entengui, no n’has triat cap? Tria la que vulguis, mentre no sigui la de Bette Davis. No la suporto.

Van arribar al cine que la pel·lícula ja havia començat. Inevitablement, l’acomodador els va fer la pregunta: Volien seure cap al davant, al mig o cap al darrera? La sala era gairebé buida i podien triar. El Ramon-Maria li va demanar a la Maria-Eugènia on s’estimava més seure. La Maria-Eugènia va dir que on ell volgués i ell, per dir alguna cosa (l’acomodador s’havia aturat i esperava alguna indicació per tirar en una direcció o altra) va dir que cap al mig. Van asseure’s a la fila disset. El Ramon-Maria recordava que, d’adolescent, la fila que es considerava ideal quan s’anava al cine amb una noia era l’última.

No van parar gaire atenció a la pel·lícula. Un quart després d’haver arribat, el Ramon-Maria ja era dins de la Maria-Eugènia. Van acabar quan la pel·lícula devia anar per la meitat i, com que no hi estaven interessats, es van aixecar per marxar. Abans de sortir al carrer, la Maria-Eugènia va dir que anava al lavabo. El Ramon-Maria va decidir fer el mateix. Va veure com la Maria-Eugènia empenyia la porta que tenia enganxat un pictograma de dona. Ell va fer cap a la porta del costat, on el pictograma era d’home. Va posar la mà al pom, però immediatament la va enretirar, es va girar, va mirar al replà: les cortines de vellut de la sala, la remor del diàleg de la pel·lícula i, lluny, al bar, les veus dels acomodadors, xerrant. Va obrir la porta del lavabo de senyores i hi va entrar. Dins, un enorme mirall i dues piques. Quatre portes. Tres d’entreobertes. El Ramon-Maria va ajupir-se i, sota la tancada, per l’espai que quedava entre la part de baix i el terra, va veure els peus i les sabates de la Maria-Eugènia. Va esperar que estirés la cadena i que obrís la porta. Quan ho va fer, la va empènyer dins, va besar-la i va tancar la balda.

Ho van fer en l’única escala de veïns que van trobar oberta, després d’haver-ne rebutjat catorze de tancades. Ho van fer amagats darrera dels lleons de l’estàtua de Colom, i en una boca de metro closa, i entre les veles dels encants del mercat de Sant Antoni, mentre sentien la fressa de les rodes de ferro de les caixes dels comerciants, travessant el carrer Comte d’Urgell. Van contemplar com el sol s’aixecava, des d’una terrassa d’una cafeteria de la plaça Catalunya. Van tornar-hi en una biblioteca de la Caixa, i en el funicular del Tibidabo, i en el camí que duu a la gossera. I en una de les sales de Sanxo d’Avila. I a les escales del camp del Barça. I darrera la gasolinera de l’Arrabassada, i en un confessionari de la catedral, mentre sentien les veus somortes dels turistes que eren fora, a la nau, admirant arcades, columnes i vitralls. I en un tinglado del port. I al terrat de la Pedrera. I als jardins de Montjuïc. I al pàrquing de la residència de la Vall d’Hebron. I al costat de les instal·lacions esportives de can Caralleu, que eren tancades. Després, van anar a ca la Maria-Eugènia, van asseure’s a la cuina i van menjar. El Ramon-Maria li va demanar un cigarret, el va encendre, va inspirar, va expirar i li va posar la mà al genoll; ella es va fer enrera.

—Una pausa.

El Ramon-Maria va anar fins al prestatge on hi havia el cendrer, al costat de l’estatueta. Mentre caminava, sentia que l’erecció, de tan indefallent, s’estava convertint en una cosa grotesca. Si no hagués estat convençut que no li serviria de res, hauria fet com els militars, que posen bromur al menjar per aplacar la libido dels reclutes. Hauria d’imaginar coses que li repugnessin: potser això li faria més efecte. Potser hauria de pensar en la mort. Però, quina mort? La màscara embolicada en un vel negre i amb una dalla? La mort, no la veia amb cap imatge concreta: més aviat com una cosa gasosa, blanca, freda. La mort vista per televisió, potser: una guerra llunyana, amb cadàvers mutilats, ferides amb mosques, ulls oberts, de calavera coberta encara per la pell? I la tristesa? Podria deprimir-lo físicament, la tristesa? I la misèria? La solitud de les zones desèrtiques de Nou Mèxic, per exemple? Es va concentrar i va rumiar amb detall tots els processos d’una operació. Va imaginar-se fragments de programes mèdics de televisió. Va pensar en el càncer, en unes xancres de sífilis, en un èczema especialment repugnant, en líquids groguencs, pudents, en excrements de malalt, en excrements amb sang, en salfumant caient sobre la llengua d’un nadó; en una operació d’ull: el bisturí, les pinces alçant la còrnia gelatinosa i, de cop, per error, un moviment sobtat del metge que fa que les pinces es clavin blanament a l’ull i en surti un líquid sangonós i transparent. Va pensar en un cadàver assegut en una butaca. En el cadàver de son pare, putrefacte, sota terra. Va pensar en aquells budells assecats, devorats pels cucs i per on campaven llimacs i aranyes. (Però no hi ha llimacs ni aranyes, sota terra!). Es va imaginar agafant un llimac amb els dits, aquell tacte fastigós, i portant-se’l a la boca; el contacte amb la llengua: les dents que l’agafen i, tan sols de mossegar-lo, el llimac es trenca en dos, es desfà i en surt un suc que li regalima gola avall. Va pensar en el cos de la Maria-Eugènia (una dona que en diu brandy, del conyac, això sí que hauria de deprimir-lo!) com una cosa fastigosa. Aquella berruga a l’omòplat esquerre. Aquells pits que aviat serien flàccids, aquelles natges que insinuaven cel·lulitis, aquelles cuixes arrugades. I, enmig de les cames, aquell trau fluix, lluent com peix, pestilent, amb líquids més repugnants que la més repugnant de les excrecions, més que el pus, més que l’orina d’un malalt. Com deia, allò…? «A cap ésser cast no se li permet passar aquest llindar infame. Aquí s’obre una caverna horrenda: les emanacions que sortien d’aquella gola tenebrosa eren tals que ofenien l’olfacte». I haver-hi de ficar un tros d’un mateix! Quina repugnància, haver de clavar-te en aquell forat ple de bacteris, d’insectes abissals, de cucs (malalts, que descendeixen a la vagina fent tot el camí des dels intestins i perdent mig cos en la davallada; i de cada mig cos perdut en reneix un nou fàstic) per envoltar-te el gland sense que ho sàpigues, i mossegar-te’l i entrar-t’hi per la uretra. Com era possible que, des del principi dels temps, els homes haguessin sentit la temptació de ficar-se en un racó tan immund? La Maria-Eugènia havia arribat fins al seu costat. El Ramon-Maria va abaixar el cap per mirar-se. La disquisició no havia servit de res. Va tornar a mirar la dona. Ara em preguntarà què penso, va suposar.

—Si no fos que sé que no és veritat —va dir la Maria-Eugènia— em pensaria que no et satisfaig.

El Ramon-Maria, que era de cara al prestatge, amb els colzes repenjats en una de les lleixes, es va girar a poc a poc. En la trajectòria va tombar amb el braç l’estatueta de Sargadelos, que va caure a terra i es va trencar en vint-i-dos trossos. Demanant disculpes, es va ajupir a recollir-los. La Maria-Eugènia li va dir que no es preocupés, que, de fet, era una estatueta horrible. El Ramon-Maria va recollir els trossos i els va donar a la dona, dreta davant d’ell. Després va recollir les miques que n’havien quedat i, quan va alçar el cap, es va adonar que tenia la cara a l’alçada de l’entrecuix de la Maria-Eugènia. Va tractar d’imaginar-s’hi les aranyes, els cucs, els llimacs, la pestilència, les xancres. Hi va acostar els llavis. La dona li va acariciar els cabells. A poc a poc, la carícia es va convertir en una premuda, primer amb una mà i després, ben fort, amb totes dues, de tal manera que li immobilitzava absolutament el cap.





CAPÍTOL CINQUÈ





1.


L’Anna-Francesca es va aturar davant de la reixa. Duia els llibres sota el braç esquerre. Va aixecar el dret i va pitjar el timbre. Immediatament va sentir com bordava, lluny, la gossa de la casa. I, uns segons després, el brunzeig de l’intèrfon. El brunzeig dels intèrfons era un soroll que l’irritava, que li desfeia els nervis, que li feia petar les dents. Per les ratlles de l’aparell es va sentir un sí interrogatiu. L’Anna-Francesca va explicar qui era. El brunzeig va desaparèixer i el van substituir, successivament, un crac, un xiulet i un altre crac. Va empènyer la porta, va entrar al jardí, va avançar per un camí de grava flanquejat de xiprers i buguenvíl·lees. De darrera d’uns lilàs va aparèixer la gossa de la casa, una llebrera afgana que saltava i remenava la cua. L’Anna-Francesca va apartar la vista i va continuar caminant. Li repugnaven els gossos, en general, i aquella gossa en particular: sempre amb la llengua penjant-li un pam, i disposada a llepar per demostrar que era molt simpàtica. Trobava idiotes els ulls dels animals; no pas llestos, com deia la gent.

A la pista de bàsquet jugava el Joan-Enric. La Mercè seia al primer graó de les escales de la porta de la casa. Menjava un sandvitx. L’Anna-Francesca la va saludar; s’hi va asseure al costat. Per tornar-li la salutació, la Mercè li va acariciar el genoll. L’Anna-Francesca va preguntar-li si havia parlat amb la professora de ciències naturals. La Mercè va dir que havia anat a tallar-se els cabells i no havia volgut aturar-se a parlar-hi perquè aquella professora sempre s’enrotllava molt i hauria fet tard a la perruqueria. L’Anna-Francesca (que no s’havia adonat que la Mercè s’havia tallat els cabells) va mirar de corregir l’error: li va dir que li agradava, la tallada de cabells, que ja se n’havia adonat quan venia pel camí, però que no havia volgut dir res perquè aquestes coses sempre és millor valorar-les i donar-ne l’opinió quan ja t’has acostumat al canvi. La Mercè, rient, va dir que tanta xerrera sense dir res volia dir que no li agradava. L’Anna-Francesca va negar-ho: precisament li agradava com li havien deixat els cabells perquè els trobava molt exacerbats. La Mercè no acabava d’entendre com uns cabells podien ser exacerbats; li va preguntar si no voldria dir, potser, exagerats, o extremats. L’Anna-Francesca feia que no amb el cap: uns cabells extremats, va dir, són tota una altra cosa; trobava que els cabells de la Mercè eren, exactament, exacerbats. I pensava (però no ho deia) que aquella tallada de cabells no feia més que ressaltar la prominència de la mandíbula de la Mercè; si ella tingués una mandíbula així bé prou es cuidaria de no tallar-se mai els cabells d’aquella manera.

La Mercè es va acabar el sandvitx, es va espolsar les molles de pa de la falda (van quedar escampades per terra) i va dir que hauria de decidir-se a guardar la línia. No hauria de menjar pa, i el pa li agradava tant… L’Anna-Francesca trobava que a la Mercè encara no li calia pendre mesures d’aquella mena. Ella sí que hauria de decidir-se a fer una mica de règim, li va dir. Es va tocar els malucs, i va anunciar que li sobraven uns quants quilos. La Mercè va pessigar-li una galta, li va dir que estava carregada de punyetes; li va fer un petó. Va dir que anava al lavabo i que després seria a l’habitació. Que hi pugés a escoltar música. L’Anna-Francesca es va quedar una estona asseguda al graó. Primer va observar com el Joan-Enric feia exercicis gimnàstics, a la pista de tennis, però quan va deixar de fer-los i es va ajeure a la banqueta, l’Anna-Francesca va apartar la vista. La va fixar a terra. Just allà on havia estat asseguda la Mercè, una filera de formigues recollien ordenadament les molles de pa que havien caigut del sandvitx. L’Anna-Francesca va observar com feinejaven els insectes. Molts minuts després va allargar la cama, els va aixafar amb el peu, es va aixecar, es va gratar la sola de la sabata amb el graó per treure’n els cadàvers, i va pujar a l’habitació de la Mercè.

Van escoltar música una estona. Després, la Mercè va baixar a la cuina, a parlar amb sa mare. L’Anna-Francesca ho va aprofitar per pujar al màxim el volum. Si tingués un equip com aquell a casa, el posaria tot el dia al volum més alt. Era al mig de l’habitació, movent-se lentíssimament, al ritme de la melodia. Quan la Mercè va tornar, es va tapar les orelles amb les mans i va fer una ganyota que aproximadament volia dir que, si aquell soroll durava deu segons més, el cervell li esclataria. Va abaixar el volum. L’Anna-Francesca va deixar de ballar; va mirar per la finestra.

—Posa’t els cascos, si vols sentir-ho tan fort.

—Amb qui juga, ton germà?

—Amb l’Ignasi-Xavier. No el coneixes, em sembla.

Amb els cascos posats, l’Anna-Francesca va tornar a apujar el volum. Es va deixar caure d’esquena sobre el llit; va fixar la mirada en el punt on s’ajuntaven el sostre i les dues parets que tenia al davant. De sobte, una de les parets va caure a terra; al darrera hi havia tota una jungla de plantes que s’enfilaven i s’escapaven del quadrat buit que havia deixat la paret caiguda. L’Anna-Francesca, amb el matxet a la mà, tallava lianes, canyes i arbustos que li impedien el pas. La vegetació era tan exuberant que, si apartava una branca per continuar endavant, una altra n’ocupava el lloc. Al final de tot, en una clariana, assegut amb aire absent, com si res d’aquest món no l’afectés, hi havia el Jordi-Pere. No: el Ramon-Maria. L’Anna-Francesca va aferrar el matxet amb força. Algú va enretirar-li els cascos de les orelles. L’Anna-Francesca es va girar, amb el matxet a la mà. Era la Mercè, vestida amb banyador i amb una tovallola a l’espatlla.

—Dic que si véns a la piscina.

—No duc banyador.

—Te’n deixo un.

Abans que li donés temps a respondre sí o no, la Mercè ja havia obert un calaix de l’armari. Hi va remenar uns segons i li va llençar un banyador verd pàl·lid, brillant.

—Vols dir que és de la meva mida?

—T’espero a baix.





2.


L’Anna-Francesca es va treure la jaqueta. Va descobrir una nova rascada al cuiro. Mentre es treia la samarreta, va mirar per la finestra. Ni el Joan-Enric ni l’amic no eren a la pista de bàsquet.

Més enllà de la pista de tennis hi havia la piscina coberta. La Mercè, el Joan-Enric i l’Ignasi-Xavier hi nedaven. L’Anna-Francesca es va llençar a l’aigua, va nedar uns quants metres, es va asseure a la vora de la piscina i va observar les anades i vingudes dels altres. Després, la Mercè es va acostar cap on era, la va agafar d’un turmell i la va fer caure a l’aigua. Li van presentar l’Ignasi-Xavier. Minuts més tard, van sortir tots quatre, es van asseure a les cadires de plàstic blanc i es van assecar amb les tovalloles. La Mercè parlava sense parar. L’Anna-Francesca els mirava tots tres, alternativament. El Joan-Enric seia amb el cap enrera i els ulls tancats. L’Ignasi-Xavier s’havia col·locat els culs d’ampolla que duia per ulleres i mirava la Mercè, parant atenció al que deia; de tant en tant, la mirada se n’hi anava cap a l’Anna-Francesca. A l’Anna-Francesca, l’Ignasi-Xavier li recordava un actor, però per molt que hi rumiava no recordava concretament quin. Un moment, les mirades de tots dos es van creuar. La noia (que era de l’opinió que les mirades són un llenguatge tan complex com les paraules, però més sincer perquè és més difícil mentir-hi) va trobar que aquell xoc visual denotava que hi havia química entre tots dos.





3.


A les vuit del vespre, l’Ignasi-Xavier (mirant prou significativament l’Anna-Francesca) va dir que se n’anava. L’Anna-Francesca no va dir absolutament res. La falta de reacció de la noia (l’Ignasi-Xavier havia imaginat que, potser, li demanaria d’acompanyar-la fins a prop de casa) va fer que conclogués que el que havia cregut veure en tres o quatre mirades que havien intercanviat (l’Ignasi-Xavier també creia que les mirades deien coses, però no tenia la teoria tan profundament estructurada com l’Anna-Francesca) era equivocat. La Mercè va convidar l’Ignasi-Xavier a quedar-se a sopar. L’Ignasi-Xavier va agrair-l’hi, però se n’havia d’anar. La Mercè va preguntar a l’Anna-Francesca si ella es quedava a sopar, per dir-ho a sa mare en cas que la resposta fos afirmativa. Mentre l’Ignasi-Xavier es posava la jaqueta, convençut que la noia es quedaria, l’Anna-Francesca va dir que se n’anava. Ja només pensant en la pura qüestió del transport, l’Ignasi-Xavier va preguntar-li si volia que la portés enlloc. Ella li va dir que si li anava bé (si no, no) la podia acostar una mica al centre.

Dins del cotxe, l’Ignasi-Xavier li va preguntar on vivia. La noia li va dir que encara no anava cap a casa. El noi es va oferir a dur-la on digués. La noia li va dir que la deixés més o menys pel centre. Li va preguntar on anava ell.

Ell no anava enlloc concretament: la podia deixar en el punt exacte que li indiqués.





4.


Feia estona que anaven amunt i avall pels carrers; l’Ignasi-Xavier conduint i l’Anna-Francesca sense indicar cap direcció en concret. Xerraven. L’Ignasi-Xavier estudiava empresarials; no ho feia per cap pressió familiar sinó perquè li agradava. Ella feia el Bup i no acabava de veure clar què havia d’estudiar després. L’atreien a la vegada coses tan diferents! L’Ignasi-Xavier es va interessar per quines eren, aquestes coses tan diferents. De vegades, va explicar la noia, creia que s’havia de dedicar a la medicina. De vegades, però, veia clar que havia d’arriscar-se i apostar pel que l’interessava més: el teatre. Com era que l’atreien coses realment tan diverses? La medicina l’interessava des de petita. D’ençà que, als quatre o cinc anys, va veure per televisió un programa mèdic on passaven una operació de cor, i es va descobrir una passió especial per aquella feina que feia que l’home intervingués en la natura: per alterar-ne el curs natural quan aquest curs natural es convertia en perniciós. No li havia fet cosa, veure un cos obert, la carn, la sang, les pinces, un cor bategant…? En absolut; tot i els pocs anys que tenia quan va veure aquella emissió, precisament aquella cruesa era una de les coses que més l’havien interessat.





5.


Havien aturat el cotxe en un xamfrà, davant del jardí del museu de filologia, per la reixa del qual es despentinaven, cap al carrer, branques de rododèndrons. L’Ignasi-Xavier va avançar la mà i, de la manera més casual que va saber, la va deixar sobre el genoll de l’Anna-Francesca. La noia no tan sols no va rebutjar el gest sinó que, sobre la mà d’ell, hi va col·locar la seva, ben suaument. Van passar uns segons. L’Ignasi-Xavier va esperar fins que va considerar que, si no feia algun altre pas, la situació aniria convertint-se en ridícula. Per això (amb l’objectiu de posar el palmell contra el palmell d’ella) va decidir girar lentament la mà, fins a deixar-la, en un primer pas, de costat, descansant sobre el cantell. Aquell moviment implicava un risc. Fàcilment podia (si la noia no estava ben segura que ell desitjava tenir la mà femenina sobre la seva) ser interpretat com un gest de deslliurament. Però, podia realment interpretar-ho així? No era clar que el que ell menys volia en aquest món (com a mínim en aquell moment) era deslliurar-se’n? Va moure la mà a una velocitat infinitesimal i, bon punt la va tenir sobre el costat, va continuar el moviment; quan el palmell va ser cap enlaire, va fer lliscar els dits fins que els capcirons van tocar els d’ella. Això va fer que l’Anna-Francesca incrementés la pressió sobre la mà d’ell, d’una manera que ja no deixava lloc a dubtes; xisclava d’alegria per dins: no s’ho hauria imaginat mai, que ella i aquell noi… L’Ignasi-Xavier, havent decidit que el moviment següent havia de ser més descarat, va fer volar la mà ràpidament i va caçar la de la noia. El pas immediat va ser l’abraçada. L’Anna-Francesca no se’n sabia avenir. D’ençà que havien aparcat el cotxe en aquell xamfrà, feia potser mitja hora, havia tingut tantes ganes que arribés aquell moment! I, en canvi (es repetia), mai no s’ho hauria imaginat. El cor li bategava ràpidament. Per això es va desfer de l’abraçada i el va aferrar per les espatlles, per mantenir-lo a una certa distància, poder enfocar-lo a la perfecció, mirar-lo, i comprovar que era veritat: l’Ignasi-Xavier la mirava amb desig.





6.


No va poder mantenir-lo allunyat gaire estona. Un cop va haver decidit que ja havia concedit prou treva, al noi no li va costar gaire vèncer la pressió dels braços de la noia. L’Anna-Francesca el va trobar fortíssim. Era un ferrocarril atravessant l’estepa, era un carro de combat enfilant-se per un turó enemic, una grua que enderrocava els murs més gruixuts del castell. I ella? Era una estepa, un turó enemic, un castell per enderrocar? Va riure; la rialla inicial es va allargar fins a convertir-se-li en una llàgrima. Per amagar-la, va prémer el tors contra el tors d’ell, i va amagar la cara contra el coll. I l’olor que feia… No era una colònia gens forta, ni voluble; era gairebé imperceptible, sòbria.





7.


Convençut que el cabal de sentiments que li provocava aquella noia era més potent que el més potent dels rius, l’Ignasi-Xavier va creure que havia arribat el moment d’intentar fer-li un petó. Molt lentament, va anar acostant els llavis als llavis de l’Anna-Francesca, i els ulls de la noia (fixos en els d’ell) s’anaven fent més estràbics a mesura que ell se li acostava. L’Anna-Francesca pensava en l’abraçada d’uns moments abans: l’havia embolcallada de tal manera que patia per si mai tornaria a tenir una sensació tan vibrant com aquella. I la va tornar a tenir immediatament. Quan les boques de tots dos van ser a tocar, les pells dels llavis de l’un i de l’altra es van adherir com papers de fumar amb electricitat estàtica. Mentre es besaven, l’Anna-Francesca veia, amb els ulls tancats, la mateixa escena de la qual era protagonista: la imaginava de costat, amb el sol al fons i les siluetes de tots dos a contrallum. L’Ignasi-Xavier va intentar fer entrar la llengua entre les dents d’ella, però aviat va considerar més positiu desistir-ne, de moment.

Va passar un cotxe a tota velocitat. L’Anna-Francesca va alçar el cap, sorpresa. Des de feia minuts (o potser hores: quant feia que eren dins de l’auto?) havia estat tan absent que no sabia dir si aquell era el primer cotxe que passava en tota l’estona, o si n’havien passat d’altres i ella ni se n’havia adonat. Es va posar en ordre els cabells, la brusa, la jaqueta, els pantalons. Qui era l’Ignasi-Xavier? Què en sabia, d’ell, de fet? Que estudiava empresarials, que li recordava un actor i que no sabia quin. Era un perfecte desconegut! (I feia només uns dies que havia trencat amb el Jordi-Pere!). L’Ignasi-Xavier l’observava, sense entendre si que s’arreglés la roba volia dir que la sessió s’havia acabat. I si la sessió havia de continuar, no veia per què calia posar-hi ordre. De tan enamorat com estava, sentia que el cor (inflamat) li pujava per l’esòfag, cap a la gola, i lluitava per sortir-li per la boca. Va començar a parlar-li. Li deia les coses més tendres que mai s’hagués sentit dir, i les deia amb una sinceritat absoluta perquè les sentia absolutament. La saviesa de la natura és infinita.





8.


Quan es van haver dit que s’estimaven més que res en el món, més que ningú no s’havia estimat mai, tot al llarg dels annals amorosos de la humanitat, es van tornar a besar. L’Anna-Francesca li va demanar si la podia acompanyar a casa.

A mig camí, l’Ignasi-Xavier es va interessar per la situació familiar de la noia. En part perquè no sabia fins on arribava, què incloïa, aquella proposta d’acompanyar-la a casa, però també perquè, de fet (ara se n’adonava) l’Ignasi-Xavier no sabia res de la noia (tret que s’interessava per la medicina, que havia vist una operació de cor per televisió i que tenia afició pel teatre) i creia que no tan sols havia de saber-ne alguna cosa més sinó que un cert interès per part seva seria, sens dubte, interpretat de manera positiva. L’Anna-Francesca va començar a parlar amb desgana. Li recava parlar del que considerava el més sòrdid i lamentable del món: la seva vida. Però de seguida es va anar relaxant i, en un tres i no-res, es va trobar xerrant de manera incontinguda; com més xerrava, millor se sentia, i més a prop de l’Ignasi-Xavier, aquell noi que s’interessava per ella, pels seus problemes i per les seves inquietuds.





9.


De fet, la història de l’Anna-Francesca començava a Roma. Mentre estudiava psicopatologia vincular a la universitat de Roma, la mare de l’Anna-Francesca va rebre la notícia de la mort dels pares en accident d’automòbil. La Rosa-Margarida (aquest era el nom de la mare, va explicar l’Anna-Francesca) va tornar a Barcelona; fortament xocada per la desaparició dels seus progenitors, va pendre dues decisions. Una: vendre’s la parada de verdures que els pares tenien al mercat del Galvany. I dues: tenir finalment el fill que feia tants anys que volia tenir i que no es decidia a engendrar perquè no acabava de trobar amb qui. Tenia un caràcter tan personal (la mateixa mare ho reconeixia) que no hauria pogut compartir la vida amb cap dels homes que havia conegut fins al moment. Va considerar les diverses possibilitats que se li oferien. Podia, d’entre tots els homes que coneixia, triar el que li semblés més interessant pel cas, dir-li que volia tenir un fill i demanar-li el favor de deixar-la embarassada. Però aquesta possibilitat implicava un perill evident: i si, després del naixement, l’home s’encapritxava de la criatura i exigia la mitja part que, segons com, li corresponia? Una altra possibilitat era no dir-li res i quedar igualment embarassada. Però, quin d’ells fer servir?

Cap dels amics de la Rosa-Margarida no sobresortia d’una manera especial, i no acabava de saber quin triar per pare del seu fill. Per això es va decidir per una altra possibilitat: deixar de pendre l’anticonceptiu i deixar-ho tot en mans de l’atzar. A més (a no ser que la criatura s’assemblés de manera extraordinària a un dels possibles pares) així s’asseguraria que ni ella mateixa (si mantenia el ritme de promiscuïtat, que practicava tant per lliure determini com per convicció ideològica) no sabria mai qui havia estat. L’Ignasi-Xavier feia que sí amb el cap, sense gosar preguntar-li si ella era el resultat d’aquell embaràs atzarós. L’Anna-Francesca se li va avançar: efectivament, un dia de setembre va néixer una nena preciosa (aquí va riure, l’Anna-Francesca: feia broma) a qui va posar el nom d’Anna-Francesca. Si no hagués estat que no acabava de saber si era prudent o no fer la pregunta, l’Ignasi-Xavier li hauria demanat si s’assemblava a algun dels possibles pares.

Van tocar el tema infantesa. De petita, quan li preguntaven què seria quan fos gran, què contestava? Invariablement, contestava que metgessa. La infantesa, va ser bona? Ni més ni menys trista que qualsevol altra, li semblava. Va trobar mai a faltar un pare? En absolut. Era bona estudiant? Sí. Però tenia un defecte corprenedor: era cleptòmana. Als deu anys la van descobrir robant unes calces en una merceria. Però ja no ho era.

Van arribar al tema realment dramàtic de la seva vida: el padrastre. L’Anna-Francesca no havia entès mai com sa mare, un dia, es va enamorar tant d’aquell home com per casar-s’hi. La Rosa-Margarida, coneixia el Ramon-Maria de quan buscava quedar-se embarassada i, doncs, podia ser que fos el seu pare?, va preguntar la nena a la mare, al mes de conviure-hi. No. L’havia conegut feia poc, en una festa d’una companya de l’escola Berlitz, on la Rosa-Margarida ensenyava italià, no pas perquè necessités els diners (en aquella època, segons l’Anna-Francesca, encara nedaven en una relativa abundància) sinó perquè volia ser útil, no sabia estar-se de mans plegades i posar una boutique li semblava vulgar. L’Ignasi-Xavier va voler saber si, com el tòpic dels contes de fades, era dur haver de conviure amb un padrastre. Molt dur. El Ramon-Maria havia intentat fer-se amb els diners de la Rosa-Margarida per rellançar l’editorial que havia heretat dels pares, una editorial especialitzada en llibres juvenils, i que s’havia anat quedant encarcarada. Pel que semblava, l’època de màxima brillantor de l’empresa havia estat quan l’havia duta l’avi del padrastre. Només publicaven llibres juvenils?, va preguntar l’Ignasi-Xavier, a qui recentment havien fet llegir a classe un informe sobre la problemàtica de l’especialització en la petita i mitjana empresa. No. També havien publicat una col·lecció de novel·la policíaca, li semblava, però va ser just en l’època que les policíaques no es venien. A mesura que la crisi econòmica va anar augmentant, la crisi econòmica familiar va anar augmentant, igual que el mal rotllo amb el padrastre. Per què tant de mal rotllo?, es va interessar l’Ignasi-Xavier mentre es netejava les ulleres. L’Anna-Francesca va respondre amb una altra pregunta: si una persona en concret li hagués destrossat els somnis i li hagués canviat la vida fins a fer-la irreconeixible, no l’odiaria intensament? L’Ignasi-Xavier va intentar imaginar-se en aquella situació, però no ho va aconseguir gaire. Com deia sa mare: no era un noi amb una imaginació especialment desbordant.

I amb els nois, com li havia anat? L’Anna-Francesca va mirar l’infinit una llarga estona. Després va somriure. El primer noi amb qui podríem dir que va sortir (hi va posar molt d’èmfasi, en el verb) va ser un company d’Egb, que als tretze anys la va acompanyar quatre cops a casa, l’últim trimestre d’aquell curs. I el quart cop va intentar fer-li un petó, però de tan atemorit com estava va fer el petó a l’aire, sense arribar a tocar-li la pell de la galta; tot seguit va arrencar a córrer, ignorant que ella havia considerat diverses vegades la possibilitat que el noi intentés fer-li un petó en el curs d’aquells passejos, i que havia decidit que (si aquella situació previsible es feia realitat) optaria per deixar-se’l fer.

Estava molt interessada per les ciències naturals, i volia estudiar medicina. Això ja l’hi havia explicat, però hi insistia perquè li servia per introduir el neixement de l’altra gran passió seva: el teatre. Un dia, esperant que sa mare sortís de l’escola on ensenyava, va conèixer un noi brasiler que també hi ensenyava i que estudiava per actor. Era alt, de pell claríssima, cabells negríssims i ulls verds. Havia treballat en una pel·lícula de Glauber Rocha i en un telefilm amb Sónia Braga. Contràriament al que havien fet altres nois grans (estava a punt de fer divuit anys) no la va rebutjar per ser tan jove. Ben al contrari: va ser-hi molt amable. Un dia que eren a l’apartament que ell compartia amb un colombià, ella no va acceptar passar de la fase de pètting que practicaven des dels dos últims dies que s’havien vist, i el brasiler (amb una actitud que ella no hauria sospitat mai) va fer ús de la violència. El noi havia immobilitzat l’Anna-Francesca contra el sofà, i intentava aconseguir almenys una fel·lació ja que (deia) aquella excitació que arrossegava des de feia dos dies era insuportable. Argumentava, a més, que, al Brasil, les noies actuen de manera molt diferent. L’Anna-Francesca, vexada i indignada, va fer veure que accedia als desitjós del noi; quan va tenir el membre a l’abast, però, l’hi va mossegar amb tota la força de què va ser capaç i, quan el noi se’n va apartar, horroritzat, tractant d’aturar el doll de sang i sense saber com calmar el dolor, el va colpejar al coll amb el primer objecte que va trobar a l’abast: unes peses que el noi feia servir per mantenir-se en forma. Els crits van alertar el colombià, que (sense gosar obrir la porta de l’habitació) va preguntar des del passadís si passava res. Van ingressar el brasiler d’urgència a l’hospital. Tot i que després de molts esforços van aconseguir salvar-li la vida, va quedar afectat d’una paràlisi parcial que li havia d’impedir, fins a la mort, girar el cap a la dreta o a l’esquerra, i que l’obligava, si volia mirar als costats, a girar tot el dors. El noi va tornar al Brasil; els seus familiars, davant de la claredat dels fets, van demanar excuses a la mare de l’Anna-Francesca, encara que la paràlisi trencava de manera definitiva una carrera d’actor que s’anunciava esplèndida. L’Ignasi-Xavier va comentar en termes molt desfavorables el comportament del brasiler, i va aprofitar per dir que trobava que la legislació vigent era massa suau amb els delictes de tipus sexual; ell hi actuaria amb més duresa. L’Anna-Francesca va dir que, efectivament, ella mai no se’n va sentir culpable. Es a dir: sí que se n’havia sentit, de culpable, els primers dies, però els raonaments de sa mare sobre els fets la van ajudar a superar ràpidament aquella culpabilitat inicial. Com una ironia del destí, va explicar, quan (just aquells dies havia fet un any) sa mare va morir a mans d’un atracador drogoaddicte que no havia quedat satisfet amb les mil sis-centes pessetes que duia al moneder, va entendre que el que li havia passat amb el brasiler havia estat potser una premonició del que li passaria a sa mare. En rememorar la mort de la progenitora, l’Anna-Francesca va esclatar a plorar. L’Ignasi-Xavier la va abraçar. La noia va continuar relatant la seva vida en aquella posició, que li deixava la boca contra el pit d’ell, cosa que feia que les paraules fossin gairebé inintel·ligibles, i que l’Ignasi-Xavier hagués de parar molta atenció per no perdre el fil. La família de la mare va intentar convèncer-la que anés a viure amb ells, però l’Anna-Francesca els va dir que el seu lloc era en aquella casa, encara que també hi fos el padrastre (o, més ben dit: perquè hi era el padrastre); havia de protegir el poc que quedava del que havia estat de sa mare. I no hi va reeixir gaire: el Ramon-Maria va vendre tant el mas que tenien a la costa com l’auto (feia temps que només en tenien un), va despatxar la minyona, va pagar uns quants deutes, va tancar el poc que quedava de l’editorial, va rescatar una trompeta d’un bagul i, sense cap mena de vergonya, va convertir una afició de joventut en mitjà de vida. Es va tancar: no va acceptar cap ajut de ningú, va deixar de veure els pocs amics que tenia (i que eren tan repugnants com ell) i fins va tenir la barra, un cop, d’intentar fer-li creure que l’inici de totes les desgràcies econòmiques que patien era conseqüència d’una baixada de la borsa mesos abans que la Rosa-Margarida morís, i que ell no n’era el culpable. L’Anna-Francesca també havia tallat les relacions amb els amics d’aquella època? Ben al contrari: estava orgullosa d’haver lluitat per afermar els lligams amb els amics d’abans. Si ella no havia canviat, i què importava que, al seu voltant, tot hagués canviat? L’Ignasi-Xavier no va compendre què volia dir exactament aquesta frase. L’Anna-Francesca el mirava.

—Però estem parlant només de mi.

L’Ignasi-Xavier no sabia per on començar a relatar la seva vida. Hi havia tan poca cosa a dir, comparat amb aquell devessall! Afortunadament, abans que decidís què dir, l’Anna-Francesca va rependre el fil de la narració. Ara, va insistir, volia ser actriu. Era actriu, de fet. Perquè d’actriu se n’és o no se n’és, i els estudis i l’experiència poleixen el diamant en brut, però si no hi ha diamant en brut no hi ha res a polir. Hi estava ell d’acord? Hi estava d’acord. Sempre havia demostrat tenir dots, ella. De petita, quan jugava a reis i a princeses, o a metges, ho feia lliurant-s’hi d’una manera que tota la família havia considerat, sempre, excepcional. També volia ser cantant. Perquè una actriu ha de ser també una bona cantant. Li agradaven molt els estàndards americans. Tenia una guitarra. I ella mateixa havia fet alguna cançó. L’Ignasi-Xavier s’hi va mostrar força interessat i li va preguntar si, el pròxim dia, n’hi cantaria cap, d’aquelles cançons. No, no n’hi cantaria cap, perquè li feia molta vergonya. O potser sí. Va riure. Si ara tingués la guitarra aquí, potser n’hi cantaria una ara mateix.

I, a part dels estàndards americans, què li agradava? Per exemple, Kurt Weil, que va conèixer precisament per mitjà d’aquell noi brasiler. De Kurt Weil li agradava, sobretot, aquella cançó que es diu «Mackie el Navalla», que era el que més coneixia de la seva obra. Ara, volia matricular-se a l’institut del teatre, però perquè l’admetessin primer havia d’acabar Bup i Cou. L’interessava molt estudiar-hi. Li havien explicat com hi treballaven la veu, la respiració i la relaxació. I que hi havia tallers d’interpretació. Era just el que necessitava. I feien treballar el cos: expressió corporal, mim, pantomima i dansa. Això li aniria bé, va dir i va riure, abaixant les parpelles. Per què deia que li aniria bé i, tot seguit, reia?, es va interessar l’Ignasi-Xavier. La noia va dir que no l’hi diria. El noi va insistir: no estava bé posar-li l’ham per intrigar-lo i, després, fer-se la misteriosa. Ella va descórrer una mica el vel: tenia un complex. Quin complex? El darrera: el tenia massa gros. L’Ignasi-Xavier no va saber què opinar. L’Anna-Francesca va explicar que també feien esgrima, i que estudiaven la relació entre l’actor i l’espai. També estudiaven història del teatre, que era una matèria que no l’interessava gaire. La passió que sentia pel teatre era tan gran que fins i tot havia pensat a anar, mentre no l’admetessin a l’institut, a alguna d’aquelles acadèmies de teatre i expressió corporal que dirigien (majorment) llatinoamericans, i on no calia haver acabat ni Bup ni Cou. Volia matricular-se en un d’aquests llocs perquè seria la manera de no perdre el temps que li faltava fins a acabar Cou. També pensava, de vegades, que potser podria començar per gravar una maqueta i mirar de treure un disc. Amb la fama de cantant, segur que de seguida se li obririen les portes i no hauria de fer els cursos de l’institut, que al principi potser sí que serien divertits, però segur que després devien acabar per ser una lata. Amb tot, la inclinació per la medicina no li havia minvat gens, i estava convençuda que podia arribar a ser una metgessa excel·lent. I, ara que s’hi fixava, no acabava d’entendre què feia explicant totes aquelles intimitats a un gairebé desconegut.





10.


Feia tres quarts que eren aparcats davant de ca l’Anna-Francesca. Dins, semblava que no hi hagués ningú. Li feia l’efecte que s’havia deixat mil coses per explicar i, alhora, que l’Ignasi-Xavier li havia suportat una pallissa desmesurada. El noi la mirava, des de darrera de les ulleres, amb uns ulls que estaven entre l’interès i el cansament. Va allargar la mà cap a la d’ell i es va disculpar per la xerrera. L’Ignasi-Xavier va dreçar el tors per dir-li que, en absolut, no havia estat cap xerrera: precisament l’interessava saber com era, quina vida portava, què pensava, perquè, una mica (i es va enrojolar lleugerament; com li va agradar aquell rubor a l’Anna-Francesca!) sentia que els seus problemes (d’ella) eren ja una mica els seus (d’ell). Tot i que no li agradava immiscir-se en la vida dels altres, es va creure obligat a comentar desfavorablement l’actitud del padrastre, cosa a la qual la noia va respondre que mai no podria fer-se una idea aproximada de fins a quin punt l’odiava.

Havia desitjat tantes vegades que es morís!, li va confessar mentre abaixava el cap per amagar una llàgrima. L’Ignasi-Xavier va creure oportú mantenir una actitud cavallerosa i la va abraçar com hauria abraçat sa germana, si n’hagués tingut. Que no en tenia: era fill únic, com ella; això (ja ho havien comentat) era una altra cosa que els unia. L’Anna-Francesca va plorar una estona contra el pit del noi. Quan ja feia un bon parell de minuts que els plors de l’Anna-Francesca havien desaparegut i l’Ignasi-Xavier començava a preguntar-se quin havia de ser el comportament immediat, l’Anna-Francesca va alçar el cap per mirar-lo. Les llàgrimes feien encara més atractius els ulls de la noia. L’Ignasi-Xavier li va passar un dit per la galta, per assecar-li la mullena; l’Anna-Francesca es va regirar amb una energia desconcertant. Havia pres possessió de la mà del noi, i l’hi besava. Després, va concentrar l’atenció en l’índex i no el va deixar anar ni un instant. L’Ignasi-Xavier es va torbar considerablement quan el dit se li va haver perdut uns cinc o sis centímetres dins de la boca de l’Anna-Francesca, que el xuclava amb avidesa. L’Ignasi-Xavier, desconcertat, el va enretirar, va agafar la barbeta de la noia, li va alçar el cap i la va besar. La llengua li va donar la benvinguda. Va abraçar-la, va passar-li una mà per sota la brusa i va acariciar-la. Ella l’aferrava pel clatell i no deixava que els llavis se li allunyessin ni un mil·límetre. Amb l’altra mà, l’Ignasi-Xavier li va arribar a la cremallera dels pantalons; va intentar abaixar-la. Eren uns pantalons tan cenyits que, a no ser que deixés anar l’altra mà i la fes servir per ajudar-se, mai no podria ni descordar la cremallera ni, molt menys, treure’ls-hi (o abaixa’ls-hi prou, almenys). Hi va bregar una estona i, mentre dubtava si deixar aquell objectiu per inútil o treure, efectivament, la mà del pit de la noia, l’Anna-Francesca mateixa el va ajudar: amb una mà es va descordar el botó de la cintura, cosa que va permetre que la cremallera baixés sense problemes. Quan va ser avall, va alçar-se prou perquè l’Ignasi-Xavier (aleshores sí que va haver d’ajudar-se amb l’altra mà) li abaixés els pantalons fins on li permetia el petó que encara el lligava a l’Anna-Francesca; els hi va abaixar fins als genolls. L’Anna-Francesca es va abandonar a la carícia, va tancar les parpelles i va fer enrera el cap. De tant en tant, obria els ulls per comprovar que no somiava, i que era precisament la mà de l’Ignasi-Xavier (i pensar-ho l’excitava fins al paroxisme) la que se li movia en els plecs més íntims. De tant de vapor com desprenien tots dos, els vidres del cotxe ja eren opacs; i les ulleres del noi també: tant que, més que veure clarament la noia, la intuïa. A l’opacitat ambiental se n’hi afegia una altra de comportament: trobava a faltar una justa correspondència als tocaments que ell prodigava amb una dedicació gairebé total. Gairebé, perquè, mentre amb una mà continuava els toquetejos, amb l’altra va descordar-se ell mateix, i aquesta operació va requerir uns quants minuts, donada la dificultat de la situació i el fet d’haver de fer actuar, alhora i no sincronitzadament, les dues mans. Un cop alliberat el membre, l’Ignasi-Xavier va tornar a aplicar totes dues mans sobre la noia, amb la intenció de girar-la d’esquena per poder arribar més fàcilment (així li semblava) a la meta. Però quan l’Anna-Francesca va sentir que el cilindre de carn li donava cops de cec contra la natja esquerra, sense arribar a enfilar correctament el camí, es va regirar, va dir que no i va tornar a dreçar-se al seient. L’Ignasi-Xavier se sentia ridícul, amb la cremallera oberta i exhibint-se. L’Anna-Francesca li va passar la mà pels cabells; va explicar-se: no volia, per res del món, que se sentís ofès, menyspreat o rebutjat. Com podia fer-li entendre que se sentia molt bé amb ell, però que, abans d’anar més enllà, volia estar segura d’ella mateixa? No volia equivocar-se, enduta per la passió del moment, i després haver de penedir-se’n. A més, s’havien conegut aquella mateixa tarda, feia només unes hores (calcular exactament quantes li resultava impossible, en aquell instant). Amb tot l’afecte que era capaç de traspassar amb la mirada (com un flash, li va venir a la memòria l’actor que li recordava: Gérard Depardieu però amb ulleres) i somrient-li, perquè res en el món no li hauria sabut més greu sinó que s’ho prengués malament, li va dir que mai no havia estat partidària de pendre decisions en calent. L’Ignasi-Xavier es va pujar la cremallera i es va arreglar l’americana.





CAPÍTOL SISÈ





1.


La Maria-Eugènia es va trobar el Ramon-Maria entre caixes; li va dir que havien de parlar.

—Quedem per després —va suggerir el Ramon-Maria.

—Després no puc.

—No havíem quedat per anar a sopar?

—No havíem quedat en res en concret.

—No vols que anem a sopar?

—Ahir vam dir que avui, segons com, potser podríem anar a sopar. No vam quedar en res en concret.

—I no pots?

—No. Però hauríem de parlar un moment.

—De què?

—Escolta, és molt estrany, això.

—El què?

—Què vols que sigui?

—Potser no és una cosa habitual, però no veig que sigui res d’estrany estrany.

—Doncs ho és.

—Que et porta problemes?

—No entens res.

—Jo, més aviat em pensava que t’havia d’agradar.

—Mi-te’l, el milhomes.

—Imagina’t que fos tot el contrari.

—Es com si fossis un robot. Amb qualsevol estaries a punt, sempre. Perquè, hi hagi o no una dona a prop, sempre estàs igual. Has d’anar al metge.

—No.

—Si no, hi hauré d’anar jo.

—Encara et fa mal?

—No és normal el que et passa. I a tu, no et fa mal?

—Em molesta per la gent. Si sóc al metro, o al carrer; no podria anar a cap platja nudista, per exemple. A part d’això, ja he après la manera que es noti el mínim.

—Tinc una amiga que diu que això és perillós.

—Que t’has dedicat a parlar-ho amb tothom?

—Vés-hi, al metge.

—Deu fer vint anys que no hi vaig.

—Doncs ara és l’ocasió.

Va obrir la bossa, en va treure el moneder, va buscar l’agenda, va arrencar-ne un full en blanc, va regirar pels altres compartiments, va treure un munt de targetes, en va seleccionar una, va copiar en el full el nom i el número de telèfon i el va allargar al Ramon-Maria. Va sonar el primer timbre d’avís.

Després, el segon timbre (doble), el tercer (triple), l’obertura musical i coreogràfica fastuosa, el número del pagès que baixa a ciutat, el del marit cornut, el del marieta inconfessat, el de la minyona complaent, l’orgia romana amb molta coreografia, les danses folklòriques estilitzades, el grand finale i els aplaudiments. EI Ramon-Maria va recollir les partitures, va ficar la trompeta a l’estoig, al hall va escoltar amb educació les explicacions que el baterista li va fer sobre la situació borsària després del canvi de govern, i va veure com la Maria-Eugènia, ja vestida de carrer, el saludava de lluny. Avui s’havia canviat molt més depressa que les altres, perquè quan ell obria la porta per sortir a fer un cafè al bar de la cantonada, va veure que just aleshores la Maria-Antònia, la Maria-Helena i la Maria baixaven per l’escala.





2.


Anava pels cent vuitanta mil (hi havia partida de franc als cinc-cents mil) quan va notar que algú mirava, al costat seu, el recorregut de la bola. Era la Maria-Helena. El Ramon-Maria va tornar ràpidament la vista al joc; la va saludar. La Maria-Helena li va preguntar si en sabia gaire. El Ramon-Maria no va dir res i, quan finalment va perdre la bola i el comptador digital va arribar als dos-cents vint-i-vuit mil punts, la va convidar a jugar-hi. La Maria-Helena s’hi va apuntar de seguida, rient i confessant que no hi havia jugat mai. Reia amb uns llavis grans. Tenia una boca ampla i atractiva, i els cabells negres i molt llargs. N’hi devia haver explicat res, la Maria-Eugènia? Per un instant, va suposar que era allà precisament per això. Però el grau d’amistat que unia totes dues dones no semblava tan gran com per confidències d’aquella mena. O potser era precisament la Maria-Helena l’amiga que li havia dit que allò d’ell era perillós? Potser era allà per intentar convence’l que anés al metge. Ara, la Maria-Helena somreia, s’arronsava d’espatlles i alçava els braços. Havia fet tres-cents setanta-tres mil punts. Va recollir el moneder, que havia deixat al taulell.

—Cap a on vas?

—Cap enlloc, en concret.

—Perfecte.

Se li va agafar del braç i li va demanar d’anar fent un passeig fins als quioscos, a comprar unes revistes.





3.


S’hi va trobar tan de seguida (al llit de la Maria-Helena) que no es va emocionar gaire. La Maria-Helena tenia les cames molt llargues, i la carn més tibant que no pas la Maria-Eugènia. Però aquelles virtuts físiques no havien fet que valorés més l’una que l’altra. Des del principi, tot havia anat tan dirigit per la Maria-Helena que el Ramon-Maria hi va trobar a faltar l’al·licient de la conquista, aquella sensació incerta de no saber si hi haurà res a fer o tot serà debades. En la primera pausa, la Maria-Helena va observar que es mantenia incòlume.

—Doncs és veritat.

—El què?

—Que sempre estàs així.

—Qui t’ho ha explicat?

—Qui et sembla que pot haver-m’ho explicat?

La Maria-Helena recolzava el cap sobre les cuixes de l’home, i observava el monstre de ben a la vora.

—Qui més ho sap? —va preguntar el Ramon-Maria.

La Maria-Helena va allargar-hi la llengua.

—Però, tu t’excites mai? Vull dir: hi ha moments que en tens ganes i moments que no? O és una cosa mecànica? Que t’acariciï, t’agrada o t’és igual?

El Ramon-Maria observava aquella cara meravellada entre les seves cames, i els cabells que se li escampaven per l’esquena, una corba suau que s’obria per formar les dues natges. Es clar que li agradava! És clar que s’excitava! Què es pensaven? Que era un monstre? Per què havia de ser cap monstre? I si, precisament, ell fos el normal? Estava tip que la Maria-Eugènia, i ara la Maria-Helena, el miressin com si fos un alienígena. I si la cosa estranya, els monstres abominables, fossin tots els altres, els que pleguen veles i les recullen després d’ejacular? No veia per què no podia cridar ben alt que ell era l’únic normal! No veia per què estar en erecció permanent no podia ser el realment normal. Per què no? Els orangutans hi estan sempre. Això és el que havia sentit a dir i, si en el fons no era veritat, tant se li’n donava. De vegades havia sentit explicar que la fisiologia de l’home indica que el van crear per estar permanentment erecte. Si els altres ho havien oblidat, ell no: vet-ho aquí! Li resultava difícil recordar tots els arguments que abonaven aquella explicació (l’hi havien fet feia anys, en una festa; la Rosa-Margarida també hi era) i només li venien al cap els més anecdòtics. Que quan l’home pixa dret, se l’ha d’agafar i alçar-la per no mullar-se els peus. Per què? Perquè l’home va ser fet per pixar enlaire, com els goril·les, que no necessiten alçar-se-la i no es mullen pas els peus. Que, a part de dreçar-se sobre les dues potes del darrera, l’error dels simis humans havia estat empresonar el membre en calçotets, en eslips i en texans. El món sencer, intuïa, havia organitzat, de feia segles, un complot que es transmetia de generació en generació, per obligar-los a baixar bandera. De petits, la carícia més subtil provoca l’erecció del nen. Ben aviat, però, la família s’encarrega d’educar el descontrolat: «Nen, no et toquis; et caurà». Si cinquanta mil controls mentals no vetllessin per fer-li acotar el cap, l’home alçaria bandera a la mínima. En una revista francesa havia llegit l’exemple de l’home que ha passat un parell de nits en blanc: la gran fatiga que arrossega fa que el control brutal que li han inculcat (a ell, als seus pares, als pares d’aquests, als pares d’aquests altres, i així enrera fins a l’època dels dinosauris) es relaxi i tingui ereccions incontrolades i sense motiu. I els ioguis, que prolonguen l’erecció a voluntat? La Maria-Helena no ho havia sentit mai a dir, que els ioguis poguessin prolongar les ereccions a voluntat. El Ramon-Maria insistia: com més voltes hi donava, més es convencia que la seva anormalitat no era sinó una revolta contra una injustícia històrica. Potser el primer cas de revolta, però tampoc no n’estava segur, perquè si hi hagués hagut algun cas semblant al seu, ben segur que l’haurien amagat, per no alertar la població; potser ara mateix hi havia més homes en la mateixa situació, però com connectar-hi? Ell (oblidant per un moment aquests altres que imaginava) era el primer a rebel·lar-se contra aquell procés que havia començat feia milions d’anys, quan (després que el clima es refredés) els simis es van haver d’aventurar a la sabana, es van haver de dreçar, van haver de rivalitzar amb les grans bèsties salvatges, i van haver de viure en grups. El Ramon-Maria s’explicava com si realment fos milions d’anys enrera, i veiés al seu voltant no pas la Maria-Helena sinó tots aquells avantpassats movent-se amb poca traça. Veia com les parelles, que fins aleshores sempre havien durat unes hores o uns dies (segons durés la fecundació de la femella) intensificaven la relació per qüestions de seguretat. Com que vivien en un mitjà hostil, enfrontats a animals molt més preparats per matar que no pas els humans, havien d’unir-se més. A cada període d’ovulació de les femelles, els mascles (que fins aleshores es barallaven entre ells per fecundar-les) van deixar les baralles per tal de cohesionar la tribu. El resultat va ser que a poc a poc es van anar formant parelles més estables.

—Però com que la monogàmia, la fidelitat, aquella cosa acabada d’inventar, era tan avorrida, van haver d’anar afegint al·licients a l’assumpte. Els llavis es van fer més grossos i més acolorits. Els pits de les dones es van fer més grans, i va desaparèixer bona part del pèl, per revelar la suavitat de la pell. I el nas es va fer més ample i més gros, i les mans es van estilitzar. I els penis es van fer molt més voluminosos que els de cap altre simi. Com? Perdent l’os penià i fent-lo de manera que pogués fer-se gros quan interessés i encongir-se quan no. I tots els òrgans genitals es van hipersensibilitzar, i la durada del coit es va fer més llarga: l’home es va convertir en el més libidinós de tots els simis, i el preu que va pagar va ser renunciar a l’erecció permanent.

La Maria-Helena va aplaudir. Tot allò ho havia après en una revista francesa? El Ramon-Maria se sentia inflamat d’una mística orgullosa: a falta de saber si hi havia hagut altres casos, ell era el primer humà que retornava a la situació inicial, d’on mai no haurien d’haver sortit. Quines circumstàncies hi havien concorregut? Això era el que ignorava. No era un androide, un replicant, ni el seu objectiu era batre rècords rabelaisians, ni jugar a superar Hèrcules, ni aquell fill d’un rei de Les mil i una nits, ni el general Txang Txung Txang de Xangai.

—Ja has escrit als del llibre Guinness?

Que digués el que volgués.

—T’hi has penjat coses? Segur que hi ha un pes que no accepta. Segur que hi ha un pes que fa que es doblegui. No pot ser que aguanti cent quilos, posem per cas.

Si haguessin viscut cent anys abans, la Maria-Helena no hauria dubtat ni un instant a llogar-lo a un circ, per exhibir-lo al costat de la dona barbuda i de l’home elefant. El Ramon-Maria va agafar una foto que hi havia a la tauleta de nit, emmarcada. La Maria-Helena li va pendre amb delicadesa i la va deixar a lloc.

—Es el meu marit.

Li va explicar que era productor de pel·lícules: pornogràfiques, entre altres gèneres, i que, precisament, a cada moment es trobaven amb un problema que ell els podria solucionar.

—Ara és fora de la ciutat, per uns dies. Vols que n’hi parli, quan torni? No d’això nostre. D’això teu. No em miris així. Ja callo.





4.


Va pujar fins al vuitè en un ascensor de fòrmica i d’alumini, lent i que traquetejava.

A la porta hi havia una placa d’alumini amb el nom del metge i d’una metgessa gravats en negre, en majúscules; també en majúscules, però més petites, l’especialitat mèdica, que semblava la mateixa per tots dos. (Havia triat el metge a l’atzar, a les pàgines grogues de la guia telefònica, i havia estripat en bocins el full d’agenda on la Maria-Eugènia li havia anotat el nom, l’adreça i el telèfon d’aquell metge que li recomanava. Es comença anant al metge que l’altre et recomana i s’acaba amb la roba a la mateixa rentadora). A la porta hi deia empenyeu. La va empènyer suaument i es va trobar a la sala d’espera, un espai petit i fosc, amb tot de cadires (unes, de fusta vernissada; unes altres, de tub d’alumini, amb els culs d’escai negre) vorejant les parets, tret d’on hi havia portes. Excepció feta de la que donava al replà, de portes n’hi havia dues. De l’una o de l’altra en sortia, de tant en tant, alguna infermera que, tot i els esforços que feia el Ramon-Maria perquè l’atenguessin, l’ignorava completament. A la fi, va aconseguir aturar-ne una.

—El doctor Puig-Amer?

—Té hora?

—Sí.

—Un moment.

La infermera va desaparèixer per una de les portes; va tornar un parell de minuts més tard, amb un llistat a la mà. Li va demanar com se deia.

Coincidia amb un dels noms que hi havia anotats. Li va dir que s’assegués i que de seguida el cridarien per fer-li la fitxa. El Ramon-Maria va treure’s l’americana, la va doblegar sobre l’avantbraç, va asseure’s prop de la porta i, dissimuladament, es va col·locar el membre cap a un costat. Es va posar l’americana a la falda i va allargar el braç fins a una tauleta baixa on hi havia un petit munt de revistes encartades dins de tapes de cartró marró, rebregades i amb anuncis: un d’aigua de colònia i un d’una urbanització a la barra de la Mar Menor. Abans de començar a fullejar la que havia triat, va contemplar un home que acabava d’arribar, eixarrancat i amb els pantalons tacats de sang, i a qui la infermera va preguntar com es deia; va comprovar el nom al llistat i el va fer passar per una de les portes.

Tres quarts després, un jove amb bata blanca va cridar el Ramon-Maria des d’una de les portes. El Ramon-Maria va alçar el cap i va deixar la revista sobre la tauleta, sense poder acabar un article sobre un cert costum japonès de dur els vells a morir a les muntanyes. Va seguir la direcció de la mà que el convidava a passar. El que l’havia cridat, era infermer o un metge auxiliar?

Hi havia infermers? En part s’alegrava que no hi hagués, ara, en aquella habitació, cap infermera; li seria més fàcil parlar del problema sense cap presència femenina. Potser l’experiència aconsellava precisament que les dones no hi fossin presents, en els consultoris d’aquella especialitat mèdica, en el moment que els pacients anaven a confessar-se. I la metgessa que compartia placa amb el doctor Puig-Amer, però?

Darrera de l’escriptori hi havia un calb que no va deixar d’escriure quan ell va entrar. Feia una calor exagerada. A la paret, enganxat amb una xinxeta hi havia un calendari d’una empresa d’embotits. Un cop acabada i repassada l’anotació, el calb la va desar a un costat, sobre una carpeta, i va alçar la mirada. El Ramon-Maria s’havia assegut davant d’ell per indicació del diguem-ne infermer. Bon punt el metge va obrir la boca per saludar-lo, el Ramon-Maria li va notar aquella simpatia empalagosa de la gent avesada a tractar amb nens, o dels botiguers d’abans. El calb havia agafat la carpeta (amb altres noms ratllats, i el seu escrit de feia poc) que l’infermer li havia deixat a la taula, i en mirava el contingut: un full amb el nom i els cognoms del Ramon-Maria. Va preguntar a l’infermer com era que no li havien pres les dades. L’infermer va dir que, aquell matí, havia hagut d’anar a buscar insulina. El metge va insistir que no passés com sempre, que no les prenien el primer dia, després se n’oblidaven i al final resultava que no les prenien mai. L’infermer va insistir: pendre les dades era cosa de la Paquita, no pas d’ell. Es va sentir un xiscle en una altra dependència. El metge va tocar l’ase, va mirar el Ramon-Maria i li va preguntar si havia vingut en dejú, tal com li havien indicat per telèfon.

—Sí.

—I l’orina?

El Ramon-Maria es va treure una ampolla de la butxaca de l’americana. L’havia comprada el dia abans, en una farmàcia, esterilitzada, i hi havia anat a parar la primera micció del matí. Va allargaria al metge, però l’infermer se li va avançar i la va recollir. El Ramon-Maria va preguntar al metge si, abans de fer totes aquelles anàlisis, no haurien hagut de parlar del que li passava.

El doctor Puig-Amer no semblava gens disposat que li diguessin què havia de fer i, sense deixar de mantenir l’amabilitat empalagosa, li va anunciar que, després que haguessin parlat, l’ajudant («el meu ajudant», va dir) li treu-ria una mica de sang. Tot seguit, va allargar la mà dreta, en un gest absolutament teatral, convidant-lo a pendre la paraula per explicar-li què li passava. El Ramon-Maria pensava que, potser, el millor seria aixecar-se, descordar-se els pantalons i dir-li al metge, ben senzillament i amb un cert posat humil, que allò era exactament el que li passava. Però es va empassar saliva i, procurant no mirar l’ajudant (que era al costat de l’escriptori amb aire abstret, pensant en la festa de primera comunió d’una neboda, a la qual havia d’assistir l’endemà a la tarda; i agafant-se un braç amb la mà de l’altre) va explicar que no havia estat mai malalt, que feia segles que no visitava un metge; quan va veure que totes aquestes consideracions posaven nerviós el facultatiu, va tornar a empassar-se saliva i va explicar-li que, de fet, el que passava és que, des de feia vuit o nou dies, estava sempre en estat d’erecció. El metge, en contra del que el Ramon-Maria havia previst inconscientment, no va alçar les celles, ni es va quedar bocabadat, ni va començar a riure-se’n, ni a assenyalar-lo amb el dit, ni a fer senyals de complicitat a l’ajudant.

—I, en cap moment no li ha baixat, en aquests vuit o nou dies?

—No.

—Li fa mal?

—Gens.

—I d’ençà que li passa això, ha tractat de tenir relacions sexuals?

—Sí.

—N’ha tingudes, vull dir?

—Sí.

—I es produeix l’ejaculació?

—Sí.

—I què tal?

—Bé.

—Després de l’ejaculació, no experimenta, ni per un instant, una baixada?

—No.

El Ramon-Maria va mirar alternativament metge i ajudant, decidit a no tolerar la més mínima rialleta. Però no n’hi va haver cap. L’ajudant mantenia el mateix aire abstret que abans, cosa que va molestar lleugerament el Ramon-Maria: tan poc important era el que li passava que un ajudantet de metge ni s’hi interessava? El metge observava les notes que havia anat prenent; li va ordenar que s’aixequés i s’abaixés els pantalons. Mentre ho feia, el Ramon-Maria va recordar el que li deia sa mare, de petit: qui cau en mans de metges no en surt mai ben parat.





5.


Va sortir del consultori resistint la necessitat de gratar-se el braç, just on duia un cotó fluix subjectat amb un esparadrap antial·lèrgic: al lloc on l’havien punxat per treure-li sang. Al final, totes les presumpcions que havia fet sobre l’absència femenina en el consultori se n’havien anat en orris. Perquè, després d’observar-lo amb deteniment i de dir-li que no s’apugés els pantalons, el doctor Puig-Amer havia ordenat a l’ajudant que cridés la doctora que compartia amb ell consultori i placa de la porta. Que la metgessa hagués entrat amb tota tranquil·litat i l’hagués observat com qui observa una ameba al microscopi l’havia excitat sobre manera. Fins quan el metge i ella parlaven, en uns termes que no entenia del tot, de tant en tant el mirava amb ulls no estrictament professionals. En recordava les galtes, la cintura, els malucs. Amb la calefacció tan forta com hi havia al consultori, devia dur res sota la bata blanca, tret potser de les calces i els panties?

Va comprar un diari. Va buscar, als anuncis econòmics, les seccions de contactes i de relax. Va mirar totes les ofertes individuals. Però li va fer por anar en un d’aquests llocs i trobar-se que la noia (l’única noia) no li agradés prou. No li feia cap mena de gràcia, si la noia no li agradava prou, haver de fer mitja volta i dir adéu. Va decidir seleccionar una casa de relax on hi hagués sempre diverses noies a disposició del client: a no ser que tot el mostrari fos realment lamentable, la possibilitat de triar gairebé li assegurava que, entre moltes, alguna en trobaria que li agradés un mínim.

Va escollir un relax que anunciava dotze noies, de divuit a vint-i-dos anys. Era veritat allò de les edats? Es podia demanar algun document (el carnet d’identitat, posem per cas) per certificar-ho? I el preu? Seria millor telefonar abans o presentar-s’hi directament? Va mirar l’adreça. Va calcular cap on devia caure. Va agafar el metro.

Era a la planta baixa d’un edifici situat en una avinguda de la zona residencial, davant d’un dels estadis de futbol. Una porta de fusta fosca, vernissada de feia poc, un plàstic groc amb el nom de l’establiment en negre i un tendal beix amb el nom igualment en negre. Un timbre blanc a la paret. Va trucar.

Va sentir passes que s’aturaven darrera de la porta; després d’uns moments de silenci, els sorolls del passador i del pany. El va rebre una senyora d’uns cinquanta anys, arreglada, sòbria, amb arracades i collaret brillants, somrient. El va convidar a passar, i a asseure’s en una saleta que hi havia al fons d’un passadís llarg. Volia pendre res? El Ramon-Maria va dir que no. La senyora va encendre un cigarret i li va preguntar si coneixia els serveis i les tarifes. No els coneixia. L’hi va, doncs, enumerar: especificant-ne les variants i els suplements. El Ramon-Maria va preguntar si el complet incloïa francès. La senyora va dir que no: que el francès, en canvi, sí que incloïa penetració i que (ja ho havia dit abans, però ho va repetir) el senyor podia triar entre la possibilitat d’acabar a la boca o a la vagina de la senyoreta escollida. El Ramon-Maria va considerar ben curiós que se’n digués complet precisament del que, en termes d’Hosteleria, seria el menú bàsic. Va interessar-se per si, si finalment es decidia pel francès, havia de triar ja en aquell precís moment el lloc on acabaria, o si podia deixar-ho pendent fins a l’últim moment. Com si hi hagués res evident, la senyora li va dir que, evidentment, podia triar després, quan triés la noia. El Ramon-Maria va assentir amb el cap.

La senyora va apagar el cigarret, va obrir la porta d’una habitació on es movien unes figures inconcretes, hi va ficar el cap, va dir que podien anar passant i va tornar a un seient al costat del que ocupava el Ramon-Maria, que descansava l’esquena al respatller. Primer, va sortir una noia de cabells castanys, d’estatura mitjana, vestida amb un bodi que li remarcava l’excés de carn, sobretot a les cuixes i a les natges. La llum de l’habitació (ara se n’adonava) era allò que en diuen indirecta i que té com a màxima virtut la de no permetre veure res amb claredat. La mestressa va presentar la noia: Olga-Vanessa. L’Olga-Vanessa va evolucionar, com una caricatura dels moviments de les models d’alta costura a la passarel·la, i va tornar a ficar-se per la porta d’on havia sortit. Esperant-la, amb la mà aferrada al pom (va trobar que aquestes ganes d’acabar ràpid eren poc elegants, decebedores, vulgars) hi havia la segona noia. La senyora també en va fer la presentació: Raquel. La Raquel era rossa (tenyida o no, impossible de saber) i bastant acceptable, comparada amb l’anterior. El Ramon-Maria li va calcular uns vint-i-cinc anys; ara que hi pensava, l’Olga-Vanessa devia estar entre els vint-i-cinc i els trenta. Les de divuit anys devien venir més tard, va pensar mentre la Raquel (amb xarts i brusa daurats) feia, com l’anterior, mitja volta i se’n tornava cap a la porta. Al pom de la qual hi havia ja la mà de la noia següent, a punt de sortir. La mestressa la va anunciar: Verònica. La Verònica no tenia pas menys de quaranta anys, ni menys de vuitanta quilos de pes. Lluïa una sotabarba exagerada, i un vestit de bany negre (negre, va suposar el Ramon-Maria, perquè diuen que el negre aprima). Es va horroritzar només d’imaginar tota aquella massa alliberada del constrenyiment del vestit de bany. Dissimuladament, es va palpar per si el fàstic l’havia afectat. Però no. Va observar com la dona tornava a desaparèixer per la porta. La quarta noia que en va sortir (la Viqui-Míriam) no tenia coll, era rossa (rossa tenyida, va decidir, tot i la llum indirecta), no devia passar del metre i mig d’alçada, encara que els talons altíssims volguessin fer creure una altra cosa. A més, no dominava gaire les sabates altes: en un moment determinat va fallar-li l’equilibri i va anar d’un pèl que no caigués per terra. Movent amb dificultat la cama torçada, la noia va tornar cap a la porta i la va tancar. Aquest cop, no hi havia la mà de la noia següent al pom. El Ramon-Maria va pensar que la cinquena noia es devia estar acabant de fotre un pico i que, bon punt enllestís, continuaria la desfilada.

—Què li ha semblat? —va dir la mestressa.

El Ramon-Maria va girar la cara per mirar-la.

—Ja està?

—Sí. Què li han semblat, les senyoretes?

—L’anunci deia que n’hi havia dotze.

—Sí. Però a aquesta hora, és clar, no hi són totes.

A quina hora, doncs, devien ser-hi? El Ramon-Maria no va saber si preguntar també què se n’havia fet d’aquells divuit a vint-i-dos anys d’edat que pregonaven, però es va ensumar que la resposta seria semblant a l’anterior. O, encara pitjor, que intentaria convence’l de la joventut inversemblant d’aquell grup de matrones. Va fer una repassada ràpida a la situació. A menys que volgués provocar una conjuntura tensa, si més no per ell, no hi havia sortida: havia de triar entre aquelles quatre, cap de les quals no li recordava ni de lluny la metgessa que era per qui, de fet, era allà. Entre aquelles quatre, l’elecció li semblava clara: la Raquel.

—La Raquel.

—Ha sabut triar.

Si hagués demanat l’Olga-Vanessa, o la Verònica, o la Viqui-Míriam, també li hauria elogiat la tria?

—Quin servei voldrà?

—Un francès.

—Pagarà al comptat o amb targeta de crèdit?

—Al comptat.

No va saber si havia de deixar propina. En qualsevol cas, no l’havia pas de deixar a la mestressa. Va lamentar no tenir cap targeta de crèdit, perquè li semblava que hauria quedat molt més senyor pagar amb plàstic que no pas amb bitllets. Mentre seguia la noia passadís enllà, pensava (com tants altres cops) que no valia la pena ni tan sols intentar aconseguir-la; amb el saldo miserable que tenia, l’hi tornarien a negar un cop més.





6.


Quan van acabar, la Raquel va continuar parlant-li de l’interès que tenia per les relacions públiques, que havia començat a estudiar feia dos mesos, en una escola especialitzada. També va fer referència a la sorpresa agradable que li havia produït l’eficiència del Ramon-Maria i, sobretot, que estigués a punt sense haver-hi d’aplicar cap treball especial, com havia de fer en la immensa majoria dels casos. Li va explicar que (tret d’un petit tant per cent que hi anava famèlic, per l’abstinència que passaven) d’habitud els clients s’hi presentaven en un estat etílic tal que donaven molta feina. La Raquel trobava que era ben curiós que, generalment, per aconseguir l’alegria i la decisió necessàries per fer servir els serveis dels salons de relax, els homes haguessin de beure fins a emborratxar-se.

Va tornar a mirar-lo. Li va dir que, encara que amb la senyora hagués acordat un francès i prou, si li donava alguna cosa podien tornar-hi. El Ramon-Maria va buscar els pantalons, va ficar la mà a la butxaca i va treure els bitllets que duia. En va seleccionar un de mil i el va donar a la noia, que el va contemplar amb ironia, va allargar la mà, n’hi va estirar dos més (n’hi va deixar un, potser per caritat) i li va dir que s’havia de ser més generós, a la vida. Va guardar tots tres bitllets en un moneder que va ficar en una butxaca dels xorts.





7.


Amainava la tarda i la Raquel el mirava aterrida. Bregava des de no sabia quanta estona.

—Però, tu, què?

—Què de què?

—Què et passa? Tens cap problema?

—Cap.

—No pots escorre’t?

—Fa estona que m’he escorregut.

—I no m’ho has dit? Com és que continues així? —Va riure, tocant-lo i pensant en els clients que s’estava perdent, i en la bronca de la mestressa—. És que no et baixa mai o què?

—No.

—No què?

—Que no: que no em baixa mai.

—Apa, vinga.

El Ramon-Maria va allargar la mà fins a la butxaca dels pantalons. Va treure l’únic bitllet que la Raquel li havia deixat i l’hi va allargar.

—Si ho aconsegueixes, és per tu.

—Generós.

Va agafar el bitllet amb els dits i el va mirar, mig amb menyspreu, mig rient.

—No em queda res més —va explicar l’home.

La Raquel va deixar el bitllet sobre la tauleta, com a testimoni del repte. Mirant el Ramon-Maria, es va acariciar la barbeta.





8.


La Raquel va agafar el bitllet de la tauleta i el va allargar al Ramon-Maria, que el va recollir i se’l va ficar a la butxaca dels pantalons. La Raquel va anar cap al bany. Li va suggerir que es rentés al bidet. Li va allargar un sabó líquid, altament desinfectant.

Es van vestir lentament. La Raquel observava la traça amb què el Ramon-Maria es posava els calçotets.

—Però, de debò no…?

Va obrir la porta, li va fer un petó a la galta per acomiadar-lo, li va dir que s’esperés. Ella va sortir primer; de seguida va venir la senyora a buscar-lo, amb cara llarga. El va acompanyar fins a la porta del carrer. El Ramon-Maria va poder sentir encara l’inici de la discussió a crits: la mestressa assegurava que, a més del francès pactat, la Raquel havia fet negoci de sotamà. La Raquel tractava d’explicar-li el cas, un cas que la senyora, evidentment, no es creia de cap manera; empenyia la noia sense cap consideració i, en un moment determinat, li va ventar una bufetada a la galta esquerra. A més (però això no ho sabien ni la Raquel ni el Ramon-Maria), aquell dia estava especialment irritada perquè havien detingut el seu fill a la frontera, amb tres boles de cocaïna a l’anus.





CAPÍTOL SETÈ





1.


Per què li treia la son l’Ignasi-Xavier? L’hauria devorat. Primer, li hauria tret les ulleres, li hauria fet petons a les parpelles, les hi hauria fotografiat, li hauria arrencat aquells dos ulls tan grossos i atabaladors, se’ls hauria guardat a la butxaca i els hauria dut sempre amb ella, fins a la tomba. I (quan s’hagués mort) els cucs s’haurien trobat amb doble ració d’ulls.

El cos de l’Ignasi-Xavier li semblava el d’un gran animal en llibertat. N’ensumava l’olor: al coll, als braços, al front. No se’n cansava mai. Quin perfum desconegut, fascinant i perillós es posava? Cap (li deia ell sempre): devia ser la transpiració. L’Anna-Francesca estava convençuda que una fabrica on envasessin la transpiració de l’Ignasi-Xavier seria l’èxit de la dècada.

Volia passar, en aquells braços, nits sense fi. Li feia por ser conscient que, malgrat tot, arribaria un dia que l’oblidaria, un dia que el so del seu nom deixaria d’esgarrifar-la. I un altre dia ja no tindria rostre, ni veu, ni cos; seria un record sense sabor, i ella tornaria (com tants cops) a sentir-se sola, sense cap home a qui ser fidel; i amb l’electricitat a l’espinada cada cop que un home la mirava al fons dels ulls i li deia que la desitjava. Cada cop perdia el cap: cada cop es tractava d’una cosa especial, fins que, tard o d’hora, ell (fos qui fos) evitava mirar-la als ulls, li deia que ja la trucaria, i la deixava amb la sensació que l’havia fet servir. Per això recelava. Per això posava barreres, fins amb l’Ignasi-Xavier. Estava tipa d’anar de l’un a l’altre. De l’un a l’altre! Quan ho havia explicat algun cop a algun noi, aquest posava cara de pensar que era davant d’una tigressa. Com s’equivocaven! Volia un home pel qual sentir-se arravatada; per ell ho canviaria tot. No era ni lleugera ni promiscua. Només es lliuraria a l’home pel qual perdés realment el cap. Ho decidia mil cops al dia: si no l’arravataven o seduïen, es tancaria en ella mateixa. No en volia saber res, d’aquesta mena d’homes d’ara, que no cuiden cap detall, que es pensen que no cal seduir. I després la criticaven perquè no es donava del tot? Abans de decidir-se a fer finalment l’amor, volia trobar un home amb qui se sentís amb ales, un home que li agradés tant com per no pensar en els dilluns al matí.

Volia perfums de violetes, copes de xampany, espelmes, capses de bombons i tal, abans de dir que sí. Quan una dona se’n va al llit amb un home, aquest hi contrau una obligació. Una dona no se la pot estimar impunement! Lliurar-se seria un regal, i l’home que el rebés havia de correspondre: primer amb afecte, flors, calma, dedicació; després amb amor, devoció i compromís. Volia que li diguessin que l’estimaven, volia que l’Ignasi-Xavier li digués que l’estimava. Per què ho diuen tan poc sovint? Volia que li diguessin tothora. Era com si creguessin que dient-ho s’emparaulessin. Estava segura que, després de l’acte, els homes actuarien de manera diferent, com si ja no els importés. L’Anna-Francesca era difícil, sí. Però ho era perquè volia que, qui l’obtingués, valorés què obtenia. Volia que, després, l’Ignasi-Xavier continués estimant-la. Per això no l’havia d’assaciar. La molestava que tots se sorprenguessin perquè no prenia anticonceptius. Com podia pendre anticonceptius i, alhora, somiar que un dia coneixeria un noi senzill que després resultaria ser el fill del més important fabricant d’electrodomèstics del país, que s’enamoraria bojament d’ella, amb qui es casaria a Montecarlo i amb qui viuria feliç per sempre més en una mansió a la Costa Blava i (segons els mesos) en un castell a Baviera i en un superxalet a Eivissa? Com podia, una noia espontània com ella, pendre anticonceptius? Pendre’n voldria dir que havia previst, amb total premeditació, la possibilitat d’una relació sexual amb el noi amb qui sortia d’una manera purament incidental! Si el que volia era precisament que la seduïssin de manera impensada, si hi anava preparada no hi hauria ni espontaneïtat ni sorpresa. I decidia segons les sensacions del moment. Es clar que els homes sempre demanen, però ella era qui deia que sí o que no. L’última paraula seria sempre la seva. Els homes no diuen mai que no els toquis: sempre estan a punt. No entenen la sensació meravellosa que s’experimenta quan es diu que no. Es tan embriagador veure com t’imploren, com et juren que t’abraçaran i prou, i que no et tocaran gens. I després veure que, quan els has deixat que t’abracin, són incapaços de recordar la promesa i et toquen: perquè no poden evitar-ho! Són animals incapaços de controlar-se. I el següent pas: et diuen que et tocaran i prou. I quan els deixes que et toquin, de seguida veus que intenten obrir-te les cames. Tots els juraments són en fals. I no ho saben reconèixer. Sempre que havia sortit dues o tres vegades amb un noi i no hi havia tingut cap relació sexual, ell malpensava o se sentia rebutjat. S’estimava més això, però, que no pas que la prenguessin per una d’aquestes amb qui és fàcil passar una estona i després oblidar-se’n. Mentre no estigués enamorada i sabés amb certesa que el seu amor era correspost al cent per cent, no es donaria. Els homes, en canvi, es donen sense estar en absolut enamorats. Com si l’amor fos una cosa més de la vida i prou! Es pensen que enamorar-se és una emoció arriscada, perillosa; per això en fugen. Covards! Cada cop que era amb l’Ignasi-Xavier es mossegava el canell (un dia el dret, l’altre l’esquerre) per no dir-li que li agradaria casar-s’hi, tenir-hi un fill. Si l’hi digués, segur que s’horroritzaria. Era com si pensessin (l’Ignasi-Xavier i tots) que els volia posar una cadena al coll per lligar-los a una post. Ara mateix, aquest Ignasi-Xavier: segur que sortia amb ella, hi passava el vespre, la portava al cine, al teatre, a sopar, només amb una idea al cap. I si ella hi accedia, l’emoció que ara hi havia s’esvaniria al cap de quatre dies; de seguida es convertiria en la cosa coneguda, quotidiana. Tot era tan complicat que, de vegades, havia pensat a tancar-se en ella mateixa i passar de tots. Però, si ho feia, no sabria si la desitjaven. I necessitava saber que la trobaven atractiva, que la cobejaven, que els excitava. Però alhora no volia que l’estimessin només pel cos. Tan difícil d’entendre era això? Se sorprenia cada vegada que, sense fer res (només sent a classe, en una festa, pel carrer), excitava els homes. Li agradava que la miressin, però (en certa mesura) la molestava que l’excitació la provoqués independentment de la seva voluntat: de si (posem per cas) aquell vespre volia excitar o no. Volia ser lliure per decidir: avui sí, avui no. Però, a la vegada, no volia ser lliure. No. No era ben bé això. El que volia era sentir-se dominada, com si diguéssim. Volia un home que li digués què farien aquella tarda: si anirien al teatre o al llit, o que no es podien veure perquè tenia feina; que no dubtés ni un segon. Estava tipa d’haver-se de plantejar, amb cada noi, on s’havia d’anar, què podien fer. Somiava trobar, un dia, un home que, al restaurant (posem per cas), ni tan sols no li consultés què volia menjar; que li digués (com imaginava que passava en altres èpoques): menjaràs això de primer, allò de segon i beurem aquest vi. I que, si ella es rebel·lava, la fulminés amb una mirada, si no amb mètodes més contundents. L’Ignasi-Xavier no feia gaire pinta de ser no ja dominador sinó ni tan sols decidit. Per què li treia el son, doncs?

Va apartar el llençol, incapaç de suportar-lo, de tanta calor com sentia.





2.


Va tornar del lavabo i va veure, sobre la taula de l’habitació, els diners que tenia assignats: set mil pessetes. (Què es podia fer, per cert, amb set mil pessetes setmanals? Res). Va parar l’orella a veure si el sentia per la casa, i no va sentir res. Devia haver-se’n anat, ja. Va recollir els diners, els va ficar a la bossa, va posar ordre a l’habitació. Va ordenar els llibres, va treure la pols dels prestatges, va fer el llit, va allisar-lo bé, hi va col·locar l’ós i la nina repenjats contra el coixí i va baixar a la cuina.

Va posar la cafetera al foc. Va tallar dues taronges per la meitat i les va esprémer. Mentre bevia el suc, va alçar la tapadora de la cafetera. Començava a sortir el cafè, a borbollons. A la pica hi havia dos plats, una forquilla i un got bruts. Per què aquell porc no els netejava mai? Va sentir que la cafetera feia gàrgares. Va apagar el foc.

Per fer una mica d’espai a la taula, va haver d’enretirar la jaqueta del pijama del Ramon-Maria. Com era que no entenia que la taula de la cuina no era el lloc per deixar el pijama? Indignada, el va agafar amb dits com pinces i el va llençar a terra, darrera la porta.

Mentre se servia la primera tassa de cafè, va col·locar llesques de pa a la torradora. Va parar taula: la tassa de cafè, la cafetera (per si en volia més), la sacarina, el iogurt descremat, la margarina vegetal i la confitura de pruna sense sucre. Va pendre lentament aquell únic dinar-berenar-sopar que es permetia al dia. Feia saltar l’índex de la mà esquerra pels quadros de les tovalles, com si jugués una partida d’escacs de normes molt elàstiques. Quan va haver acabat, va llençar el pot del iogurt a les escombraries i va rentar la tassa de cafè, la cafetera, el ganivet, el plat i la cullereta que havia fet servir. Rajava ben poca aigua de l’aixeta. El dipòsit devia tornar a estar obturat per calç o pedretes a l’entrada de la canonada. Es va eixugar les mans, va pujar a l’habitació, va arrencar un full d’una llibreta amb un dibuix d’Snoopy vestit d’esquiador a la portada, hi va escriure no raja aigua!, i ho va enganxar, amb un tros de cel·lo, a la porta de l’habitació del padrastre.

Al bany, va acostar el tamboret fins a posar-lo just davant del mirall; s’hi va asseure. Amb cotó fluix es va treure la crema revitalitzadora que s’havia aplicat abans de la migdiada. Es va rentar les dents; i la cara, amb aigua freda. Es va dutxar com va poder: cada cop el rajolí d’aigua era menor. Es va pesar: cinquanta-set quilos. Es va posar crema hidratant als braços, a l’esquena i a les cames. I a la panxa, als malucs i a les natges, crema contra les estries i la cel·lulitis. Es va posar una mascareta, va anar a l’habitació, es va ajeure al llit, va fullejar una revista.

Mitja hora més tard, es va netejar la cara amb un tònic. Mentre se li assecava es va despintar amb acetona les ungles dels dits dels peus. I, després, les de les mans; l’espai de temps va ser suficient perquè se li assequessin i pogués, doncs, pintar-se-les amb laca. Es va posar a la cara un fond de teint fluid, i el corrector en crema. Amb un pinzell, es va posar coloret a les galtes. Tot seguit, els ombrejadors a les parpelles. I, amb l’eye-liner fluid, va traçar una ratlla finíssima just a tocar de les pestanyes. En acabat, es va perfilar les celles. Va obrir l’armariet, va agafar el pot de desodorant i es va espraiar les aixelles. Va tornar a l’habitació. Va obrir una calaixera. Va triar unes calces de blonda negra. I un sostenidor que hi fes joc. Un cop posats, va decidir que no li quedaven bé. Se’ls va treure. Es va posar uns panties d’aquells que duen les calces incorporades. Va obrir l’armari i, sense dubtar-ho, va triar el vestit: negre, amb el coll desbocat. Sobre el vestit es va posar un pentinador, i es va raspallar els cabells a consciència.

Es va calçar les sabates negres de taló alt. Es va asseure al llit i es va pintar les ungles de les mans. Perquè s’assequessin més de pressa, les va bufar molt suaument. Davant del mirall del lavabo es va pintar els llavis. Es va posar les arracades, una polsera, cap collaret, i perfum darrera les orelles. Però quan es va contemplar al mirall, va decidir treure’s el vestit i els panties. Es va tornar a posar les calces i el sostenidor d’abans. I una brusa de seda ocre, que havia estat de sa mare, i uns texans, esparracats al genoll dret i sota la natja esquerra, per on (quan estirava del tot la cama) es veia la blonda de les calces.





3.


Abans de baixar les escales, va veure l’habitació del padrastre, entreoberta: buida, però sense el full que hi havia enganxat a la porta, advertint-lo del problema de l’aigua. Va comprovar que al lavabo tampoc no hi era. Ni a la cuina. Enlloc de la casa. Es creuaven com fantasmes. Quan havia agafat el full que havia enganxat a la porta? Segurament, mentre ella era al llit, fullejant la revista i amb la mascareta a la cara. Va entrar a l’habitació. Va encendre el llum. Va anar fins a l’armari. El va obrir. Va buscar sota les samarretes. Hi va trobar la llibreta d’estalvis. La va treure de la funda. Al mig, un petit plec de bitllets. Els va comptar. Dotze mil pessetes. Avui, com que li havia deixat l’assignació, el Ramon-Maria devia tenir molt fresca la quantitat de diners que havia deixat dins de la llibreta. Valia més no arriscar-s’hi. Va tornar a deixar la llibreta on era, i la va tornar a tapar amb les samarretes. Mentre sortia, va veure sobre la tauleta de nit el full que li havia escrit.





4.


La festa era a casa d’un amic d’un amic del Joan-Enric. Hi celebraven (deien) l’inici de la primavera. El Joan-Enric, la Mercè i l’Anna-Francesca van arribar amb l’auto ple de bosses amb begudes i coses per picar. Van agafar l’ascensor. Van pujar fins a l’àtic. Van saludar la gent. Van fer cap a la cuina. Van deixar les bosses sobre els marbres, al costat d’altres bosses. Com que ja no hi quedava gaire espai, van decidir posar les bosses amb begudes en una de les terrasses. L’Anna-Francesca s’hi va quedar una estona, mirant els edificis del davant, la plaça rodona on els cotxes giraven i es repartien en set carrers diferents. Aviat li va fer companyia un skye terrier de pèl marró, massa ben alimentat i que ensumava les bosses. L’Anna-Francesca va comprovar que ningú no mirava i, empassant-se la por que l’animal se li revoltés, li va etzibar una puntada de peu. L’animal va fer un lladruc agudíssim i va fugir terrassa enllà; amb una de les bosses, l’Anna-Francesca es va netejar la puntera de la bota.

Quan va tornar dins, no hi havia ningú a la cuina. Va anar a la sala; hi havia arribat més gent i tothom parlava en veu alta. En un racó, amb un amic del Joan-Enric, hi havia el Lluís-Albert, que xerrava sense mirar l’interlocutor i passejant la mirada per la sala; quan va descobrir l’Anna-Francesca, hi va clavar la mirada. La noia va endurir l’expressió i tot seguit va desviar els ulls. Després, mentre era amb la Mercè i aquesta li explicava que, últimament, amb el Lluís-Albert les coses no anaven tan bé com abans (cosa que l’Anna-Francesca va trobar absolutament lògica i encomiable), va veure que la tornava a mirar. L’Anna-Francesca va apartar novament la vista (mirar-la amb aquella insistència, i amb la nòvia al davant, li semblava d’un mal gust digne d’ell) i la va fixar en el fons de la sala, on hi havia un grup, a tocar de la taula amb begudes i snacks, rient i canviant les cassettes. Algú havia regalat a l’amfitrió una pitó asiàtica, i tots hi feien bromes i hi jugaven. Darrera del grup, però apartat i mirant-la (a ella, no la serp), hi havia l’Ignasi-Xavier.

L’Anna-Francesca li va somriure, va abaixar els ulls i, després d’un segon de dubte, va decidir que no s’hi havia d’acostar. Ja s’acostaria ell, si volia. L’Ignasi-Xavier es mirava l’Anna-Francesca sense saber què fer. Per dissimular, contemplava amb el més gran interès com la pitó es cargolava al voltant de l’amfitrió. Si s’acostava a l’Anna-Francesca, demostraria un interès excessiu? Però, si no s’hi acostava, potser la noia tindria tota la raó del món d’ofendre’s, o d’entendre que l’última proposta dilatòria d’ella, l’altre dia, l’havia decidit a no interessar-s’hi. Mirava la serp amb una obsessió malaltissa.

Es va trobar al costat l’Anna-Francesca (que havia reconsiderat la decisió de no atansar-se-li). La va saludar, atorrollat, sense adonar-se que la noia alçava el got buit perquè l’hi omplís. L’Anna-Francesca el va trobar, de cop, tan nen, tan deliciosament innocent, que l’hauria abraçat allà mateix. Per què sempre (o gairebé sempre, va matisar quan va pensar en el brasiler) s’enamorava de nois tan bones persones? Li va preguntar si era que no volia omplir-li la copa. L’Ignasi-Xavier es va excusar i va agafar ràpidament l’ampolla de whisky, però abans d’obrir-la va veure que no li havia preguntat què volia beure. Ella va tocar-se la comissura dreta dels llavis.

—Whisky. L’havies encertat.

L’Ignasi-Xavier li va omplir el got. Ella li va donar les gràcies i li va preguntar què li passava que estava tan seriós. Ell va assegurar-li que no li passava absolutament res. L’Anna-Francesca va mirar-lo al fons dels ulls, amb tremolor de pestanyes.

—És que ja no m’estimes?

Va fer aquesta pregunta amb una cara que denotava que la resposta decidiria el futur de la humanitat. A l’Ignasi-Xavier se li van ensorrar, de cop, totes les conclusions a què havia arribat des de l’altra nit, i fins i tot feia uns segons, mentre l’Anna-Francesca el mirava des de l’altra banda de la sala. Va trobar que s’havia comportat d’una manera roïna, imaginant que l’Anna-Francesca era recargolada, poc clara, tèrbola i freda.

—Encara no m’has contestat.

Com volia que li contestés? Es clar que l’estimava, i la desitjava!

Li va dir això: que l’estimava i la desitjava moltíssim. Quan l’Anna-Francesca ho va sentir, no va poder evitar que les llàgrimes estiguessin a punt d’inundar-li els ulls. Per apartar-se de la gent, l’Ignasi-Xavier la va abraçar; així van caminar pel passadís. Es van quedar a la porta d’una habitació buida. L’Anna-Francesca li va dir que l’estimava com mai no havia estimat ningú. I que si ell volgués estimar-la de debò, si li fes cas de debò, res no els podria aturar. L’Ignasi-Xavier (incapaç, per l’emoció, d’interrogar-se sobre tot l’abast de la locució adverbial «de debò») li va dir que, precisament, el que ell volia, de debò, era fer-li cas de debò. Li va jurar que l’estimava, va posar un genoll a terra, va agafar una de les mans de la noia i va fer-li una paròdia d’una declaració d’amor com les del segle passat, segons les pel·lícules.

Vint minuts més tard, encara eren en la mateixa postura. L’Anna-Francesca el va alçar, el va fer seure al costat i li va acariciar els cabells.

L’Ignasi-Xavier li va besar una piga que tenia a tocar del nas, i li va passar la mà per dins de la brusa. Ella el va abraçar encara més. L’Ignasi-Xavier dubtava si ho feia enduta per la passió o per, tenint-lo abraçat tan fort, impedir-li cap maniobra. Malgrat tot, l’Ignasi-Xavier va aconseguir trobar el límit superior del sostenidor i fer-lo avall. L’Anna-Francesca tenia ara el cap cot contra el pit de l’Ignasi-Xavier, que baixava lentament la mà per acariciar-li el ventre: suau, calent, dur. Va continuar abaixant la mà, la va ficar, per dalt, dins dels pantalons. Això el va obligar a forçar el braç en un gest que li feia mal. Ara li acariciava el baix ventre. Potser avui ja feia prou temps que es coneixien i ja cobria la quota d’antiguitat que, tal vegada, la noia havia trobat a faltar l’altre dia. Va baixar encara més la mà i va trobar la vora superior de les calces. L’Anna-Francesca es va aixecar immediatament. Va anar fins a l’altra banda de l’habitació, va posar ordre en alguns objectes que hi havia sobre una tauleta, va fer mitja volta, va tornar on era l’Ignasi-Xavier, li va abraçar el cap, li va omplir els cabells de petons i li va preguntar si li semblava bé que se n’anessin.





5.


I la promesa incomplida d’anar-se’n de casa que li havia fet el Ramon-Maria? El mataria. Un dia, tancaria totes les portes i les finestres de la casa i obriria el gas de la cuina, perquè s’asfixiés, o perquè tot volés pels aires, quan encengués un misto. Però ell no s’hi quedaria allà, tranquil·lament, ensumant el gas, ni encendria cap misto si n’ensumava. El que faria seria colpejar-lo al cap i, un cop inconscient i a terra, obriria el gas. Així, no s’hi podria pas resistir. Però, com el colpejaria? i amb què? Quin cop seria prou fort? Tindria ella la força necessària per deixar-lo fora de combat? No li tremolaria la mà? No li tremolaria. L’hi clavaria al lloc exacte i el deixaria estès a terra. S’ho empassarien, que havia estat un suïcidi? Notarien el cop al cap. Ho noten, tot això. Faria una altra cosa: empenye’l escales avall; una empenta no es nota com un cop al cap. Però una caiguda escales avall no sempre és mortal. Si ho fos, l’Ignasi-Xavier i ella podrien viure lliures en aquella casa. O no: viuria sola; durant un temps, si més no. Després, sí: viuria amb ell.

—En què penses? —va preguntar-li ell.

L’Anna-Francesca va mirar l’Ignasi-Xavier. En què pensava?

—En nosaltres.

Eren a casa de l’Anna-Francesca, a l’habitació d’ella. La noia havia trobat molt elegant, per part de l’Ignasi-Xavier, que no hagués fet cap comentari sobre l’estat de deixadesa de la casa. Fins havia tingut el refinament de (davant de l’estat de decrepitud de la piscina) comentar que seria molt fàcil arreglar-la i que era una piscina esplèndida. L’Anna-Francesca, en part, l’havia dut a casa com una prova. (Tot i el risc de trobar-hi el Ramon-Maria, que no hi era: mai no hi era; de vegades dubtava que visquessin plegats. Si mai se n’anava, i com notaria que ja no s’hi estava?). Que el noi veiés com vivia i no s’ensorrés, volia dir que era comprensiu: un noi comprensiu que ara la mirava incrèdul. De què parlaven, feia un instant? Ah, sí. Potser no es creia que pensava en ells dos. I ell en què pensava? A ella, en aquell moment tant se li’n donava saber-ho. En tenia prou amb contemplar com la devorava amb la mirada. Això ho volia dir tot. S’hi podria estar hores i hores, contemplant-lo. Com seria viure-hi? Li agradaria? I ella, a ell, li agradava? És clar que sí. Se li notava. O era una altra cosa? L’Anna-Francesca no s’agradava gaire a ella mateixa (per no dir gens) i trobava difícil que pogués agradar a algú. Va obrir la boca per preguntar-li si li agradava, però no va emetre el so. L’Ignasi-Xavier, que no es perdia ni un dels moviments facials de la noia, li va preguntar què anava a dir. Ella va dir que res d’important. L’Ignasi-Xavier va insistir. L’Anna-Francesca va anar fins a la finestra i va contemplar el jardí, el cel, la finestra de l’habitació del Ramon-Maria. Li va dir que si no s’ho imaginava.

—No m’imagino què?

—Això que em deies ara: que què anava a dir-te.

—No puc saber-ho.

—Bé deus pensar que anava a dir-te alguna cosa.

L’Ignasi-Xavier va trobar que no sabia per on anava la noia. Potser anava a dir-li que no li havia fet cap comentari elogiós sobre els texans esparracats que portava? Perquè no perdés el fil, l’Anna-Francesca va insistir:

—Tu, què hauries volgut que t’hagués dit?

L’Ignasi-Xavier va considerar la possibilitat que allò fos una invitació a, per exemple, dir-li que pensava que havia obert la boca per preguntar-li si l’estimava. O potser que l’havia oberta per dir-li que l’estimava. I que, en qualsevol cas, l’havia tancada per prudència, vergonya o mandra. L’Ignasi-Xavier dubtava que fos gaire profitós endinsar-se en aquell terreny de confessions, sobretot perquè, de fet, es moria de vergonya de dir-li a l’Anna-Francesca que l’estimava molt, que sentia cap a ella una inclinació o afecció profunda; basada en l’atracció sexual, evidentment, però que comportava altres sentiments. Quins eren aquests altres sentiments?, hauria estat la pregunta immediata de l’Anna-Francesca, si no hagués estat que havien callat tots dos feia estona i es miraven.

Només acariciar-li la punta dels mugrons, l’Ignasi-Xavier va sentir que tota la sang se li abocava a l’entrecuix. L’Anna-Francesca se sentia envoltada per unes mans immenses; era una mateixa mà immensa la que li acariciava el cap, el pit i l’esquena, i el que més desitjava en el món era encabir-s’hi del tot, en aquella mà monstruosa, que recuperava el temps perdut i li treia la roba. Es va trobar despullada davant d’ell, que encara duia la camisa, i l’agafava per la cintura i l’atreia cap a ell, tractant que se li assegués al damunt. Quan va sentir el contacte del gland contra les cuixes, va fer un bot, va anar fins a la taula, va alinear la pila de llibres que hi havia (que ja eren alineats: repetia el mateix gest que aquella tarda, a l’habitació, a la festa), s’hi va repenjar i, dos segons més tard, va tornar cap a ell i es va agenollar just al seu davant. A punt de pendre’l amb la boca, van sentir passes a l’escala. L’Ignasi-Xavier va preguntar què passava. L’Anna-Francesca no podia contestar-li. Es va sentir una porta que es tancava. L’Ignasi-Xavier es va afectar físicament per la possibilitat que els descobrissin. L’Anna-Francesca va alçar el cap amb una mirada dura. L’Ignasi-Xavier li va preguntar qui havia vingut. L’Anna-Francesca li va dir que no passava res, que no es preocupés, però el noi s’havia posat irreversiblement nerviós; l’Anna-Francesca es va aixecar i, mentre es vestia, li va dir que seria millor que se n’anessin.





CAPÍTOL VUITÈ





1.


I el suggeriment de la Maria-Helena? Va buscar per la casa alguna cosa que pesés prou. A la caixa de les eines va trobar una maça de ferro, de les que es fan servir per esbotzar parets. Hi va lligar un cordill curt, va lligar les puntes del cordill a la rebava del gland i ho va deixar caure: efectivament, el membre es va vinclar. Per fi el podia contemplar abaixat, amb el cap cot, assenyalant cap a terra! El cor li bategava d’emoció; va començar a parlar-li, a retreure-li tot aquell orgull que havia mostrat últimament, però de cop es va aturar. Va deixar passar uns minuts i va treure’s la maça. Immediatament, la verga va tornar a alçar el cap. Se la mirava com si fos un animal autònom, un paràsit sense lligams amb ell, que se li hagués instal·lat a la pelvis. Li va preguntar com es deia, li va preguntar quina vida duia, quina vida havia dut, com se sentia en determinats moments i circumstàncies, com recordava aquella primera vegada que es va escórrer, fregant-se contra el coixí del llit, als dotze anys. El membre, altiu, no va contestar a cap de les preguntes. El Ramon-Maria es va deixar caure al llit. Va agafar de la tauleta el paper que l’Anna-Francesca havia deixat a la porta i, amb el tros de cel·lo que hi havia adherit, se’l va enganxar a la punta. Arreglaria allò de l’aigua (segur que era el dipòsit, una altra vegada) quan tornés del metge.





2.


Seia a la sala d’espera. L’ajudant li havia dit que el cridarien de seguida. Es mirava la dona de mitja edat, amb dos bessons, que acabava d’asseure’s just davant seu; es preguntava quina malaltia els hi devia haver fet dur. Un cop que van obrir la porta de l’habitació que li feia de consultori, va sentir la veu de la doctora, barallant-se amb algú, probablement per telèfon, perquè no se sentia gens la veu de l’altre. Va recordar les revistes de la tauleta baixa que havia fullejat l’altra vegada, va canviar de seient i s’hi va asseure a tocar. Va buscar revista per revista fins que va trobar aquella on hi havia l’article sobre aquell costum japonès de dur els vells a morir a les muntanyes. Cada quant devien canviar les revistes? Va mirar la data de la que tenia a les mans: era de feia més d’un any i mig. Va suposar que les enretiraven només quan ja eren desfetes del tot. Va acabar de llegir l’article que havia buscat i en va començar un sobre la Gran Duquessa Anastàsia de Rússia. Portava nou ratlles que l’ajudant el va cridar des de la porta del doctor Puig-Amer.

El metge tenia al davant el dossier del Ramon-Maria, però no el mirava.

—S’han de repetir les anàlisis.

—Per què?

—Hi ha hagut un accident absolutament idiota —va mirar l’ajudant— i s’ha trencat la fiola on teníem la sang.

Mentre li tornaven a extreure sang, li va preguntar quina feina feia. Quan va saber que era trompetista, es va interessar per la vida que duia, i pels costums sexuals que tenia. La vida bohèmia, opinava, devia ser una cosa de no parar mai. Quan el Ramon-Maria li va dir que no s’ho pensés, va fer cara de no creure-se’l gaire. Li feia preguntes, però era com si no l’escoltés del tot. Li va preguntar si havia patit mai epilèpsia, si havia tingut al·lucinacions, quina família tenia. El Ramon-Maria va dir que no en tenia, de família; l’Anna-Francesca (pensava) no li era cap mena de família.





3.


Mai no havia entès com els pares de la Rosa-Margarida havien fet instal·lar el dipòsit d’aigua en una posició tan perillosa. Que l’haguessin instal·lat a la teulada era lògic, no havent-hi terrat a la casa, però, de debò no hi havia un lloc que tingués un accés més segur? I aquella finestra per la qual s’hi arribava i no hauria pogut ser més ampla? Si tingués prou diners, faria a terra aquella cisterna i hi posaria aigua corrent. Havia tret la tapadora del dipòsit, l’havia deixada sobre les teules (en un equilibri precari) i ara observava l’interior, no tan net com seria de desitjar. Segur que una inspecció de sanitat no trobaria gens acceptables aquelles matèries estranyes que hi suraven, una mena d’algues i de verdet, ni el pòsit i les pedretes que hi havia al fons. I abans que afegissin aquell dipòsit a la casa, d’on treien l’aigua els que hi vivien? D’un pou? De les fonts pròximes? Feia dues o tres dècades, abans que hi comencés la construcció relativament massiva d’edificis, i mentre només hi va haver tot un seguit de torres de gent benestant, aquell barri era ple de fonts. Però li voltava pel cap haver sentit la Rosa-Margarida parlant d’una mina, el cabdal de la qual havia estat afegit a les aigües municipals.

Al forat del desguàs, hi havia un sediment barrejat amb una acumulació de pedretes, fragments de ciment i verdet; igual que les altres vegades que hi havia hagut de pujar. Es va abraçar al dipòsit i va fer la volta, movent lentament els peus sobre les teules que es bellugaven. Quan va arribar a la banda on era el forat de desguàs, va veure l’Anna-Francesca a baix, al costat de la piscina buida, mirant-lo. Va burxar el forat amb el tros de tub que guardava, per aquest propòsit, a tocar de la finestra. Va aconseguir fer sortir les pedretes; li va semblar que n’hi havia més de les que es pensava, i que una s’escolava per la canonada. Li va fer por que no quedés obturada més avall.

Com alguna altra vegada que hi havia pujat, va considerar la possibilitat de ficar-hi el braç per treure la brutícia fora del dipòsit. Si no, sempre estaria igual: netejant el forat només perquè unes setmanes més tard es tornés a obturar. Però la fondària del dipòsit feia impossible la feina; corria, a més, el risc de fer caure el dipòsit, i ell mateix al darrera. Quan va decidir que havia fet tot el que podia, va abraçar la cisterna per tornar a la finestra. Va relliscar. Una de les teules va cedir; es va abraçar amb més força i es va quedar immòbil, per no caure. La teula va anar rebotant en altres teules i es va precipitar cap al jardí; es va trencar a uns metres de distància d’on l’Anna-Francesca observava els moviments del Ramon-Maria, que va recollir la tapadora, la va col·locar sobre el dipòsit, va posar un peu a l’ampit de la finestra i va fer un bot a terra. Es va adonar que s’havia ferit al tou de la mà, segurament en la relliscada.





4.


Mentre es curava la ferida, va telefonar a la Maria-Eugènia. Aguantava l’auricular entre la barra i l’espatlla; amb una mà es curava l’altra.

La Maria-Eugènia volia saber per què l’havia trucada i no havia esperat a veure-la al teatre, aquell vespre. Perquè al teatre se sentia tallat; era com si l’evités. Li era més fàcil parlar-li per telèfon. La Maria-Eugènia va riure: ho trobava curiós. Van quedar que es veurien: aquella nit no, però sí alguna de la setmana següent. La Maria-Eugènia va ironitzar: mentre ells no es veien, no s’ho passava malament del tot, segons li havien explicat. Es va interessar pel seu estat de salut. El Ramon-Maria va dir que estava bé. La Maria-Eugènia va insistir: era veritat que encara continuava igual? Era veritat. Per veure’s, qui havia de telefonar: ella o ell? Ella telefonaria. Si ella no telefonava, li telefonaria ell. Es van dir adéu i fins al vespre, al teatre; van penjar.

EI Ramon-Maria va tornar a despenjar. Va marcar el telèfon de la Maria-Helena; va respondre un home. El Ramon-Maria va demanar per la Maria-Helena. Quan s’hi va posar, li va preguntar com estava. Ella va dir que bé. Que com estava ell. Molt bé. Que si volia que sortissin. Aquell vespre? La Maria-Helena s’ho rumiava. El problema era que l’endemà s’havia de llevar d’hora per fer unes fotos per un reportatge. Ell va al·legar que també s’havia de llevar d’hora. (Va estar a punt de dir-li que s’havia de llevar d’hora per tornar a anar al metge, a recollir els resultats de les noves anàlisis, que ja n’estava tip, de fer-se’n. Però no va dir-ne res. ¿Per què l’hi hauria d’explicar?). La Maria-Helena va dir que entesos, que sortissin aquella nit, però amb l’acord de plegar d’hora. El Ramon-Maria va suggerir la possibilitat de comprar menjar i, després del teatre, anar a casa d’ell. A la Maria-Helena li va semblar bé. A més, veuria la casa del Ramon-Maria (cosa que li agradava sobretot perquè la Maria-Eugènia no la coneixia, i així podria fer-li dentetes). Van quedar que es trobarien a la sortida. Quan va haver penjat, el Ramon-Maria va recordar una tarda, que s’havia passat esperant una noia de qui estava enamorat, a la porta d’un col·legi de monges, amb els cabells planxats de colònia.





5.


Van passar per l’única botiga de queviures de la ciutat que quedava oberta tota la nit. Hi van comprar pernil i vi negre. La Maria-Helena va trobar que anar amb autobús seria un enuig. Va aturar un taxi; quan van arribar, es va avançar a pagar el viatge. Es mirava la casa, encuriosida.

—Ben arreglada, seria una meravella. On és, la teva filla?

—Fillastra. No ho sé.

—No l’hauries de controlar una mica?

—Per què?

—Bé hi deus tenir alguna mena de responsabilitat.

Li va ensenyar la casa. La Maria-Helena observava cada racó. El que més la va encuriosir, a l’habitació del Ramon-Maria, és que hi hagués, apilats en un racó, cent cinquanta-tres exemplars de Les aventures de Huckleberry Finn, vuit del Centó nupcial de Dècim Magne Ausoni, tres-cents dos d’El corsari negre, divuit de Frankenstein o el Prometeu modern, trenta-un de L’amansiment de l’harpia de Shakespeare, cent trenta-vuit d’El cas misteriós del doctor Jekyll i Mr. Hyde i dues antologies de Marcial. Van baixar a la cuina.

El Ramon-Maria va buscar unes estovalles, hi va col·locar el pernil, va obrir l’ampolla de vi, va adonar-se que no hi havia copes netes, en va netejar dues, van menjar i beure, van sentir que arribava l’Anna-Francesca, van deixar els plats a la pica, van ficar-se al llit. El Ramon-Maria, a més del vi que havia pres amb el sopar, es va beure una ampolla de whisky, una de vodka i una de crema irlandesa. Ni la borratxera no li va fer perdre la rigidesa. Es van adormir; a tres quarts de sis, la Maria-Helena va obrir un ull, va dir que era tardíssim, que no havien respectat l’acord de plegar d’hora, i que se n’havia d’anar. El Ramon-Maria li va demanar que es quedés. No podia. Al matí, la passarien a recollir per casa. I hi tenia el necesser.

El Ramon-Maria la va acompanyar fins a la porta. A tall de comiat, la dona li va estrènyer el membre. Mentre tornava a pujar les escales, va veure que encara hi havia llum a l’habitació de l’Anna-Francesca.

Es va tornar a ficar al llit i va donar corda al despertador, que va sonar a les deu del matí. Va obrir un ull, va mirar l’hora, es va concedir un quart més, es va tornar a adormir i, quan va tornar a obrir l’ull, ja eren les onze i deu. Va fer un bot, es va vestir i va sortir corrents cap al metge. Entre anàlisis, ampolletes trencades, proves, comprovacions i recomprovacions, havia perdut el compte de les vegades que hi havia anat! Va agafar l’autobús. Faria tard. Hi va arribar cinc minuts tard, l’ajudant el va fer passar de seguida, el metge el va convidar a asseure’s i, sense perdre ni un segon, li va abocar:

—Em sap molt de greu dir-li que les notícies que tinc no són gaire bones. Com més ràpid li digui, més fàcil serà per tots plegats.

Té la síndrome de Sciamscia —va brandar una carpeta nova, amb el nom del Ramon-Maria escrit ara a màquina en una etiqueta enganxada prop de l’angle superior dret—. És una malaltia gens habitual, i irreversible. Té set setmanes de vida.





CAPÍTOL NOVÈ





1.


A més del Ramon-Maria, esperaven l’ascensor de baixada una executiva que duia un nen de la mà, dues dones amb fregones i galledes mig plenes d’aigua, un noi de cabells esbullats, amb cara d’onanista, i un capellà alt i amb una barba tan serrada que, encara que es devia haver afaitat aquell matí, tenia les barres ben grises. A la tira metàl·lica que hi havia damunt de la porta tancada (i que quedava presumptuosa, comparada amb el sotragueig de l’ascensor) es van anar il·luminant, successivament i amb una lentitud que l’exasperava, les lletres i els números, encunyats i tapats amb un vidre esmerilat: PB, 1, 2, 3, 4, 5, 6, 7 i, finalment, 8. Quan es va il·luminar el 8, es va sentir un timbre ridícul. Es va obrir la porta; en va sortir un home amb ulleres i una cartera, que va mirar a banda i banda, abans de decidir-se a tirar cap a la dreta. La gent es va afanyar a entrar-hi, amb unes ganes de ser els primers (pensava el Ramon-Maria) absolutament injustificades, perquè, a l’hora de sortir, els últims que hi havien entrat, com que haurien quedat més a prop de la porta, serien els primers a sortir-ne.

Set setmanes. Sentia un buit paorós a l’estómac, un buit que s’entestava a creure producte de la sorpresa, més que no pas de l’angoixa, o de la por. No s’ho acabava de creure del tot. No podia ser, pensava ara que no era davant del metge. Perquè davant del metge no havia badat boca. Set setmanes. Li semblava impossible. Segur què si tornava a començar, si desfeia el camí com si encara no hagués anat al metge, les coses anirien diferents; faria això: aniria fins a la cantonada, faria mitja volta i tornaria a venir cap a l’edifici, tornaria a entrar-hi, tornaria a l’ascensor, tornaria a pitjar el botó del pis vuitè, tornaria a la consulta, tornaria a demanar pel doctor Puig-Amer, recolliria els resultats d’unes anàlisis sense importància, el metge li diria que, un dia qualsevol, l’erecció permanent desapareixeria, tot tornaria a ser com abans i ell seria, altre cop, com tothom. El metge faria un comentari sobre el partit de futbol de dissabte, o encendria un cigarret i li preguntaria si fumava i, si deia que sí, l’hi prohibiria i riuria. Però no hi hauria el que hi havia hagut feia uns minuts: cares tenses i pàl·lides, que no sabien per on començar, ni com dir-li que aquella erecció descontrolada era producte d’una malaltia coneguda just perquè no fos desconeguda del tot, una malaltia que s’assemblava a moltes i no era exactament com cap, més emparentada amb la satiríasi que no pas amb el priapisme. (I què era la satiríasi?, què era el priapisme?, de què li parlaven tot d’una?). Creia recordar (però potser s’equivocava, perquè les paraules, totes aquelles paraules mèdiques, li rebotaven dins del cervell com pilotes d’squash, sense que aconseguís agafar-ne cap) que el metge li havia dit que, si no hagués estat perquè no sentia cap mena de dolor, l’hauria hagut d’ingressar immediatament; igualment ho hauria fet (perquè, després de tants dies d’erecció, els teixits erèctils haurien hagut ja d’haver estat reemplaçats per teixits fibrosos que l’haurien abocat a la impotència) si no hagués estat que, tal com li van comprovar un d’aquells dies que s’havia sotmès a proves que no acabava de compendre, no hi havia cap indici, ni el més mínim, que el procés de deteriorització (¿havia dit deteriorització?) dels teixits hagués començat, ni tingués aspecte de començar. ¿Havia parlat de vascularització, en cap moment? (O era vasculització?). Havia esmentat el sistema nerviós, en relació ara no sabia ben bé a què. ¿Havia parlat, potser, d’un desordre nerviós? O era de circuits nerviosos, que havia parlat? Havia esmentat la pròstata, segur. I havia parlat de tumors, però li semblava que no havia pas dit que en tingués. També havia dit no sabia què de gleves de sang. I de venes. Havia parlat molt de les venes, i de leucèmia, i de carcinomes. Potser era càncer, el que tenia? Si era així, per què no l’hi deien pel nom? Per por? Per la mateixa hipocresia popular que fa que, per comptes de dir-ho amb totes les lletres, se’n digui «un mal lleig»? Però li havia assegurat diverses vegades que no era càncer. «Si fos càncer, rai», havia dit en un moment determinat, li semblava. També li semblava haver-li sentit dir que, uns anys enrera, haurien considerat la possibilitat que fos una cosa bàsicament psicosomàtica, possibilitat que els avenços fets últimament demostraven falsa del tot. El metge, primer, havia volgut saber-ne l’adreça, i quan el Ramon-Maria no l’hi havia dit (sense cap premeditació: pel mateix desconcert; però ara se n’alegrava) havia insistit que els tornés a veure: havia afirmat que era imprescindible que un equip de metges fes un seguiment del procés de la malaltia (el volien fer servir de conillet d’índies, vet-ho aquí), no tan sols perquè no era un cas habitual (però: hi havia hagut altres casos?: sí; se n’havia salvat cap?: no) sinó perquè, sobretot, volien ajudar-lo quan aparegués el que seria l’últim pas de la malaltia (i al Ramon-Maria li semblava que, aquí, el metge havia estat especialment cruel tan sols per ferir-lo, per acovardir-lo, com a càstig per no accedir a deixar-se fer el seguiment), el senyal que li anunciaria la imminència de la mort: un dia, barrejat amb el semen treuria sang, més sang que no pas semen. Ho haurien volgut parlar amb la família, però (havia dit el metge) com que no en tenia, l’hi havien hagut de dir directament, tot i saber que era un xoc brutal, perquè, com era fàcil de compendre, no li podien mentir. El veien trasbalsat: ho entenien. Per això el convidaven a ajeure’s una estona. I, davant del seu rebuig a ajeure’s, també comprenien que volgués estar sol. I fins i tot comprenien (ho comprenien tot) que ara volgués anar-se’n. Perquè sabien que, quan s’hagués refet anímicament (dins del que és possible refer-se, en aquests casos), tornaria a veure’ls. Ells l’ajudarien, si bé no a salvar-lo sí a mirar de fer-li tot tan planer com fos possible.

Va sentir molt de fred. De cop, es va sentir marejat; una glopada de no sabia què li va omplir la boca. Va serrar fortament les dents i els llavis, i s’hi va dur la mà. Es va girar d’esquena a la gent, de cara a la paret de l’ascensor. Per un instant, va contenir el vòmit, però quan li va arribar una segona onada a la boca, no ho va poder evitar; l’excés de líquid va fer que no pogués evitar entreobrir els llavis; va vomitar sorollosament contra la paret, i la mà que hi havia col·locat com a protecció no va servir més que per fer que els esquitxos sortissin pels costats, cap a la gent, que es va constrènyer cap a un costat, aïllant-lo. El miraven amb una barreja de reprovació i de compassió. Al carrer, segur que l’haurien pres per un borratxo. Però no pas a l’ascensor; devien suposar que baixava del metge. (I què l’importava el que pensés la gent? S’havia de morir!). Se sentia molt dèbil i, inopinadament, va començar a plorar en silenci: llàgrimes grosses com ous, i calentes. Sentia totes les mirades clavades en ell, com espases. L’ascensor va arribar a la planta baixa. Va anar sortint tothom. El Ramon-Maria va sortir l’últim, quan ja entrava l’allau de gent que s’esperava per pujar; l’empenyien enrera, li impedien sortir amb normalitat i l’obligaven a obrir-se pas a empentes.





2.


A mitja peça, es va quedar mirant el sostre, amb la trompeta a les mans. Si cregués en Déu el maleiria per injust, o entendria que el que li passava era un càstig. Però, en l’agnosticisme en què vivia, a qui havia d’acusar, o quin flagell havia d’acatar? Els altres músics el miraven de cua d’ull, sense entendre què li passava. Per fer-lo reaccionar, el que era més a prop li va clavar dues puntades de peu. El Ramon-Maria rumiava que, de fet, estava menys angoixat del que hauria estat lògic preveure. Què faria? Deixar la feina? Només pensar-ho, es va aixecar de la cadira i, en mig de l’actuació, va anar cap als camerinos, passant per davant de la primera fila de butaques, perquè des de l’orquestra no hi havia accés directe. El públic ni se’n va adonar, absort en l’escenari.

Es va canviar de roba al camerino. Quan es va girar cap a la porta, va veure la Maria-Helena al davant seu, obrint i tancant la boca. Estava segur que la dona parlava; fins i tot podia sentir el so de les paraules, i el ritme amb què eren dites. Però no entenia res del que deia. ¿Li devia preguntar per què s’havia aixecat a mig número? ¿Li devia fer proposicions per veure’s més tard? ¿S’interessava per si li passava res? Quan ja enfilava el passadís cap al hall d’entrada, li va sortir al pas la Maria-Eugènia, vestida amb un cinturó de perles. També se li va aturar al davant, obrint i tancant la boca.

Quan va trepitjar el carrer va considerar que, perduda aquella feina, no tindria diners per sobreviure. (Perquè l’havia perduda: això quedava clar). Però, com podia malaguanyar treballant el poc temps que li quedava? Potser hauria d’explicar-ho tot a algú, per sentir que algú altre també ho sabia. Un capellà en confessió, potser? La Maria-Eugènia? La Maria-Helena? Què hi hauria guanyat? Va sentir el brunzit sord d’un taxi que li va passar a frec. Havia recuperat l’oïda? L’havia perduda, abans?

Una cosa era clara: les setmanes que li restaven (no és que no volgués: és que) no podria portar la mateixa vida. Eren a mitjan març. Va calcular que no tornaria a veure nevar mai més. Tampoc no tornaria a veure les platges plenes de gent, torrant-se. A menys que viatgés cap a altres latituds, on hi hagués neu, o platges plenes de gent. Però, amb quins diners? Era davant de l’aparador d’una ferreteria. Feia estona que el mirava. Quan es va adonar que mirava una cosa que, en principi, no l’interessava especialment, va girar el cap. Uns metres més enllà, mirant el mateix aparador, hi havia una noia amb abric, amb un perfil preciós. Se li escolaria del tot la vida sense haver-la viscut, sense haver pogut conèixer totes les dones que podia conèixer. I per què el primer exemple que se li acudia del que era viure la vida era conèixer dones? No era fiscalitzable, aquella idea? Fos com fos, malaguanyava el temps que li quedava, davant de l’aparador d’una ferreteria.

Però també el malaguanyava si començava a caminar. I si es deturava al mig de la vorera. I si agafava un autobús. I si dormia. Cada acte era malaguanyat perquè ocupava el temps d’altres tres-cents mil actes possibles! I com donar prioritat a un acte sobre els altres dos-cents mil nou-cents noranta-nou? Si tingués un ideal, podria donar-hi la vida: sacrificant-se en nom d’una causa (cosa que, de passada, li estalviaria el neguit de no saber què fer). Però no s’acabava de veure amb una causa per la qual morir: no volia ni imaginar-se fent malbé un sol segon del poc temps que li quedava! Fins l’última mil·lèsima de segon era seva, i es negava a perdre-la! Però pensava així precisament perquè no tenia un ideal. Si el tingués, moriria com un heroi: assassinant un tirà, fent de kamikaze on fes més falta; aquella heroïcitat seria recordada durant segles i, doncs, seria com si no hagués mort del tot. O no? Més aviat no: ningú no el recordaria durant segles, ni durant anys, ni durant setmanes, ni durant dies. A l’endemà d’aparèixer la notícia de l’heroïcitat al diari, una altra la substituiria.





3.


A diferència del que li havia passat el dia abans al teatre, ara sentia els sorolls amb una perfecció exasperant: l’havia despertat, més que no pas el mateix timbre, el soroll característic que feia sempre el despertador una dècima abans que sonés. (Ara que hi pensava: quina inèrcia li havia fet posar el despertador? Quin compromís li exigia ser enlloc a cap hora?). I en una situació com la seva, no hauria d’haver tingut insomni, ni que només fos aquella primera nit? S’estava quiet, al llit, estirat i immòbil, escoltant el tictac. Sentia també l’aixeta que degotava, els xerrics de les rodes dels autos al carrer, les rialles i els jocs d’una nena a una terrassa pròxima, una ràdio llunyana, una porta que es tancava, el motor d’una furgoneta gastada, fins una cadira que arrossegaven al pis de dalt. Però no hi havia pis a dalt, i feia anys que no vivia en cap apartament: feia anys que no havia sentit el soroll que fan els veïns de dalt quan arrosseguen una cadira.

Va decidir quedar-se al llit. Amb el paisatge que dominava des d’allà en tenia prou: la finestra, un tros de cel, la roba sobre la cadira, el munt de clàssics de quan encara editava, de quan encara llegia, i s’aprenia de cor fragments sencers dels llibres. No es llevaria mai més. Dormiria i dormiria, hores i hores, dies i dies. Seria un bell dorment del bosc, esperant que una princesa arribés d’un país llunyà i el despertés amb un petó. I quan es despertés tot hauria passat: ja no hi hauria malaltia, o s’hauria trobat una manera de combatre-la: hauria dormit un munt d’anys, ignorant què li passava. A més, si dormir és, una mica, com morir, dormint un temps provaria què és la mort, assajaria la mort imminent per fer-hi un bon paper quan arribés el moment. Encara més: potser la mort el pendria enmig del son. Qui havia dit que el son és bo, però que la mort és millor, i que, fet i fet, el millor de tot hauria estat no haver nascut? Ah! Quants milers i milers de pobres súbdits meus en aquest moment dormen! Ah, son gentil, dida suau de la Natura! Què he fet per espantar-te, que ja no véns a cloure’m les parpelles i a calar els meus sentits oblit enllà?

Per què reposes, son, sobre fosques cabanes i t’ajeus sobre incòmodes lliteres on t’abalteix la bonior dels insectes nocturns, en lloc d’anar a les cambres perfumades dels grans, sota els dossers magnificents i bressolat pel so de les més dolces melodies? Ah, tu, déu insensible, per què jeus amb els vils, i en odiosos llits, i fas del llit reial un mecanisme de rellotge o una alarma? Ah! Morir, dormir; res més que això, i amb un son aturar els sofriments del cor i els mil dolors connaturals heretats per la carn. Això fóra un final a desitjar devota-ment. Morir, dormir: dormir i potser somniar; aquest és el destorb, perquè els somnis que habiten en el son de la mort (un cop ja ens hem desprès d’aquesta pell mortal) ens imposen respecte. Es aquest pensament que dóna a la calamitat una vida tan llarga, perquè, si no, ¿qui podria aguantar les fuetades i les burles d’aquest temps, l’insult de l’opressor, l’ultratge del superb, el sofriment de l’amor menystingut, la lentitud de la justícia, la impertinència dels poderosos, i el desdeny que el mèrit pacient rep dels indignes, si pogués ell mateix saldar el seu compte amb una simple daga?





4.


El primer dia va aguantar l’orina sense més esforç que superar el dolor que sentia a la bufeta. Però què era allò, comparat amb la imminència de la mort? El segon dia va aconseguir aguantar fins al vespre. Que llargues eren les hores, intentant contenir l’orina d’aquell dia i l’acumulada del dia abans! Quin terrible dolor retenir la pixera! Al vespre, no va poder aguantar més: va llevar-se, va anar fins al lavabo i va orinar llargament. Va decidir que orinaria un cop al dia. No veia per què havia de castigar-se innecessàriament. El tercer dia, quan a la tarda va anar a orinar, va aprofitar per passar per la cuina i fer un mos. No tenia gaire gana, però. El quart dia, va notar el coll del pijama, suat, que li fregava la pell. Algunes zones del pijama l’irritaven.

Li tibava a l’ingle. Li molestava el puny. I la part de l’interior dels colzes. Amb tot, va resistir fins a la nit, sense llevar-se; quan es va aixecar a orinar es va treure el pijama. Però aleshores el molestaven els llençols. S’hi va posar al damunt: així només el molestaven per sota. Però tenia fred.

El cinquè dia es va adonar que el telèfon no trucava mai. No pensaven trucar mai més, la Maria-Eugènia, ni la Maria-Helena? (Però aleshores li va semblar recordar haver sentit sonar el telèfon, entre somnis, barrejat amb les anades i vingudes de l’Anna-Francesca).

I amb la Maria-Helena i la Maria-Eugènia, ja s’havia acabat tot? Havia sentit una cosa especial per una d’elles (o per totes dues?) abans que li anunciessin que…

Quin horror, tanta depressió! Fet i fet, morir-se no era una desgràcia especialment dramàtica. Fins i tot, podia avançar-se ell als designis, i avançar la data de la mort. Li seria ben fàcil suïcidar-se, ara mateix, i acabar amb tota aquella comèdia. Però li feia mandra llevar-se, una mandra immensa. Amb tot, es va llevar per orinar, i es va posar un altre pijama que, les primeres hores, no el va molestar gaire.





5.


Tenia moltes coses a fer. Per exemple: pensar la frase que diria al llit de mort. Si és que moria al llit i el cop final no l’enxampava de camí cap al lavabo. Si les set setmanes que li havia diagnosticat el metge eren més o menys exactes, podia fins i tot triar el lloc on moriria. Valia la pena programar-ho, però? I les set setmanes, eren set exactament, o el metge havia dit set com hauria pogut dir sis, o vuit?

La frase. Deien que Joan Miró havia proclamat sempre que volia morir dient «Merda!» i, segons sembla, quan va arribar el moment no va dir gaire res. Quines altres últimes frases recordava? En recordava ben poques, cosa que volia dir que tampoc no valia la pena matar-s’hi. Aquella de Goethe: «Llum, més llum!». I aquella de Heinè, referida a Déu: «És clar que em perdonarà. És la seva feina». I Cèsar: «Tu també, Brutus, fill meu?». Com a mínim, aquell havia vist que qui el matava era el fill que havia adoptat. A ell, en canvi, el matava una malaltia que gairebé no tenia ni nom. I a la làpida, què hi posaria? (Per cert, deixaria que l’enterressin o demanaria la incineració? Podia fer com aquell amic seu, el baterista del teatre, que volia que l’incineressin i fessin servir les cendres per tallar una quantitat considerable de droga, amb la qual convidar els amics. Hi havia de pensar, també, en això). La frase de la làpida. Era cert que Groucho Marx hi havia escrit disculpi’m si no m’aixeco? I era Truman Capote qui deia que volia que hi posessin he intentat evitar-ho però no he pogut? I qui era que hi havia fet posar no s’ho mereixia?

S’ho mereixia, ell? No. No s’ho mereixia. Se li va fer una certa llum. I si, tot i les proves i les anàlisis, el metge s’havia equivocat? Qui li assegurava que no hi havia hagut un error, una petita equivocació, un guant d’un analista no del tot net, una fiola amb restes de vés a saber què? Quina confiança podia tenir en la paraula d’aquell metge amb un consultori rònec, un metge que havia triat a l’atzar en una guia telefònica, un metge que l’havia fet tornar un munt de vegades a repetir les anàlisis, a fer proves, a refer-les, i que després li havia dit que totes aquelles repeticions eren perquè abans d’emetre un dictamen tan greu ho havia hagut de confirmar? Però si ho havia hagut de confirmar tantes vegades era que li costava assegurar-se’n. I després de totes aquelles repeticions, ara ja n’estava definitivament segur? No en faltaria encara una altra? Era com si es despertés.

Què hi feia, al llit? I què feia, amb tot plegat? S’ho estava prenent seriosament! Com havia pogut caure tan baix? Quants dies feia que era al llit, dormint i perdent el temps escàs que li quedava? M’ha semblat com si una veu cridés: «No dormiu més!». Macbeth ha assassinat el son, el son dels innocents, el son que va teixint la troca de l’angúnia, el son, la mort de cada dia, el bany del cansament llagat, el bàlsam de la ment ferida, el segon plat de la naturalesa, el millor nodriment del banquet de la vida. Desperteu, desperteu! Toqueu l’alarma. Assassinat, traïdoria! Donalbain, Banquo i Malcolm, desperteu! Traieu-vos del damunt aquest son fluix, gentil imatge de la mort i mireu la mateixa mort. Amunt, amunt! Mireu la imatge del Judici! Malcolm, Banquo! Alceu-vos com si ho féssiu de la tomba, camineu com si fóssiu esperits per mirar aquest horror! Toqueu l’alarma!

Va agafar les pàgines grogues de la guia telefònica. Primer, va buscar especialistes, però (a part que no en va trobar) va pensar que els especialistes eren, de fet, els metges que podien tractar l’assumpte d’una manera menys imparcial: ja d’entrada, eren especialistes en una sola matèria, hi tenien una especial deformació professional, i per això mateix era evident que tindrien tirada a fer entrar qualsevol malaltia dins del seu camp de treball. Es va decidir, finalment, pel que li oferia més garanties de neutralitat: provaria un d’aquells centres mèdics que feien xequejos, reconeixements generals. I qui sabia si, fent-se un reconeixement general, no li trobarien una altra malaltia que li donaria encara menys temps de vida. Es va rentar les dents, es va afaitar, es va dutxar, es va posar les lents de contacte, va obrir l’armari, va agafar l’última camisa que li quedava neta. Hauria de posar una rentadora, aquella nit. Pensar en posar rentadores, amb unes quantes setmanes de vida pel davant, li va semblar una cosa absolutament normal. Tan normal que no entenia perquè hi perdia uns segons sorprenent-se que fos tan normal. Abans de sortir, va deixar els diners de l’assignació sobre la taula de l’habitació de l’Anna-Francesca.

Va veure papers per la reixeta de la bústia; la va obrir: propaganda d’una guarderia, del servei de préstecs per l’habitatge de la caixa d’estalvis i d’un pintor-empaperador. Els va doblegar i se’ls va ficar a la butxaca. Va sortir al carrer just en el moment que, dins, començava a sonar el telèfon. Si l’hagués sentit i hagués tingut prou temps per arribar-hi abans que pengessin, hauria sabut que era la Maria-Helena, que l’havia telefonat unes quantes vegades i que se li hauria queixat que no contestava mai. Li hauria preguntat per què havia deixat el teatre i el Ramon-Maria s’hauria afanyat a inventar excuses que a ell mateix li haurien semblat increïbles.





6.


Quina diferència amb el consultori del doctor Puig-Amer! Aquest centre mèdic era modern, net, eficient, amb infermeres pulcres i música ambiental a la sala d’espera. I revistes de paper couché. Era en una torre envoltada d’un jardí relaxant, amb aspersors per la gespa cada deu metres. Van obrir una fitxa amb el seu nom; li van demanar tot de dades. Va donar uns cognoms i una adreça falsos, per si de cas també es posaven pesats. Va pagar; li van donar una factura. L’atenia el doctor Riera-Zawacki, un home ràpid, amable, de tracte funcional, amb la pell bronzejada, acuradament afaitat i que desprenia una olor agradable d’after-shave. Fins hi havia sabut fer broma, durant les proves; li havia dit que devia ser de mena molt fogosa si la sola presència de la infermera (una rossa de cabells curts i ulls enormes) l’excitava tant. (Un moment que la infermera es va allunyar, li va reconèixer que estava «realment molt bona»). Ara mateix, mentre es vestia, se sentia més confiat. El metge li recordava que, en aquell centre, tots els xequejos es feien amb ordinador. Entre aquelles parets optimistes era impossible creure que la situació fos tan negra. Quan va haver acabat de vestir-se, el mateix doctor Riera-Zawacki el va acompanyar fins a la porta, li va encaixar la mà, li va recordar quan havia de tornar a recollir el resultat i el va acomiadar amb un gran somriure.





7.


Quan va tornar-hi, una infermera (amb un somriure tan gran com el del doctor Riera-Zawacki quan l’havia acomiadat l’altre dia) el va fer passar de seguida. El doctor Riera-Zawacki el va rebre al despatx i el va convidar a seure. Somreia de manera inequívoca, sense ni un núvol de preocupació. Va trucar per l’intèrfon, va demanar el dossier del Ramon-Maria. L’hi va dur una infermera morena i amb ulleres triangulars. (Haurien amagat avui l’altra infermera perquè de debò havien pensat que l’excitava?). El doctor Riera-Zawacki va obrir el dossier, de dins del dossier en va treure un sobre, i de dins del sobre, un munt de fulls d’ordinador que va anar llegint pausadament, per demostrar que el reconeixement valia els diners que havia pagat l’altre dia. Com més parlava, més clar li anava quedant, al Ramon-Maria, que aquell xequeig era impresentable, superficial. En resum (deia el metge): estava perfectament bé, tret d’una tendència a l’obesitat que havia de procurar equilibrar amb una alimentació correcta, i la pressió: una mica descompensada. El Ramon-Maria es va aixecar de la cadira, indignat. Va rebotre un cendrer de vidre contra terra, i va insultar el doctor Riera-Zawacki, sense admetre que era precisament aquell dictamen el que havia somiat rebre. Però l’actitud funcional d’aquell metge no li permetia suposar ni per un instant que hagués estat el doctor Puig-Amer qui s’hagués equivocat. Era evident que l’incompetent que tenia al davant no podia encertar-la de cap de les maneres. El Ramon-Maria va anunciar-li què patia, i que li quedaven (set, ja, no) sis o cinc setmanes de vida (per un moment va estar a punt d’exagerar i dir-li que només n’hi quedaven quatre, o tres; quantes n’hi quedaven, per cert?) i que si li semblava que quedar-li sis o cinc setmanes de vida era estar perfectament bé. El metge estava lívid. Dubtava entre creure-se’l o pendre’l per boig. El Ramon-Maria va continuar: realment havia cregut que l’erecció de l’altre dia era només resultat de la contemplació de l’altra infermera? I, per cert, ja que en parlaven, què se n’havia fet: li havien canviat el torn o aquell era el dia de festa de la noia? El doctor Riera-Zawacki li va dir que li tornarien a fer les proves; les que es referien a la malaltia que havia esmentat les hi faria el millor especialista de la casa, un prestigiós metge que havia fet una estada de quatre anys a l’hospital suís més important de l’especialitat, estudiant-hi andrologia, una nova branca de la medicina, poc coneguda encara i que va néixer quan es van recollir i sintetitzar totes les informacions (dels uròlegs, dels neuròlegs i dels diabetòlegs) sobre l’aparell genital masculí.

Com més parlava, més es convencia el Ramon-Maria que el doctor Puig-Amer no s’havia equivocat.





CAPÍTOL DESÈ





1.


L’Ignasi-Xavier va trucar a l’Anna-Francesca cinc vegades. La primera i la segona no va respondre ningú. La tercera, va contestar una veu d’home; l’Ignasi-Xavier va pensar que devia ser el padrastre i, després d’un moment de dubte, va penjar. La quarta, tampoc no hi havia ningú. Finalment, la cinquena vegada, s’hi va posar l’Anna-Francesca.

Durant vuit minuts es van explicar com els anaven les coses. Després, l’Ignasi-Xavier va proposar de quedar. L’Anna-Francesca, contenta, va acceptar, però no podia ni aquell dia ni l’endemà. Ni l’altre. Van quedar per dimecres. Al bar de davant de la institució, quan ella sortís de classe.

Dimarts al vespre, l’Anna-Francesca va trucar a casa de l’Ignasi-Xavier. No hi era. Arribaria tard. Va parlar amb una dona de veu amable i greu. La millor hora per trobar-lo: l’endemà al migdia. L’endemà, a les dues, va trucar-lo. Hi era. Li va dir que aquella tarda no podria anar a la cita. Que ho lamentava moltíssim i que, si no li feia res, ho podien canviar per un altre dia. Van mirar de trobar un nou dia. L’endemà? No. L’altre? Tampoc. Van quedar per dilluns.

Dilluns al migdia, l’Anna-Francesca va trucar a l’Ignasi-Xavier; abans de dir-li per què, li va demanar mil vegades perdó: aquell dia no podien veure’s. L’Ignasi-Xavier va pensar que potser era que no volia veure’l, tot i que l’última vegada que havien sortit semblaven al cim de l’enamorament (i si no hagués estat per l’aparició en escena del padrastre, tot hauria acabat d’una manera més feliç). Ara mateix, mentre parlaven, li notava a la veu que s’alegrava de xerrar amb ell. N’estava convençut: ella volia veure’l tant com ell a ella. Fins i tot imaginava que ella devia passar tantes nits en blanc, pensant en ell, com ell les passava pensant en ella, sentint com és de dolorós, l’amor, quan no et permet pensar en res ni en ningú més que la persona estimada, i patint-ne l’absència com una ferida. Per no forçar-la, va dir que li trucaria dos dies més tard, a veure si tenien més lliure l’agenda. Va fer servir la primera persona del plural com una manera indirecta i seminconscient de dir-li que no li tenia en compte tot aquell seguit d’ajornaments.

Fins i tot, generós, va deixar passar un dia més dels que havia anunciat. Va trucar-li tres dies més tard, cinc cops. No va trobar ningú a casa. L’endemà ho va tornar a intentar. Al matí, no hi va trobar ningú. A la tarda, va contestar la mateixa veu d’home d’aquella altra vegada. Va estar a punt de penjar, però (aferrant-se a aquella pedra bellugadissa que era l’única que el podia salvar de caure a l’abisme que era el no poder parlar mai amb la noia) va inflar-se de coratge i li va preguntar si hi era l’Anna-Francesca. El padrastre li va dir que ho miraria. Quan s’hi va tornar a posar li va confirmar que, efectivament, no hi era. L’Ignasi-Xavier va dir que tornaria a trucar més tard. Va penjar. Va pensar en escriure-li una carta, però ho va rebutjar de seguida perquè, si bé (a diferència de per telèfon, que mai no la trobava) la carta era segur que li arribaria, quina seguretat tenia que respongués? Va pensar en anar a casa d’ella, asseure’s a la porta i esperar que arribés per dir-li, cara a cara (cara a cara, ella havia d’entendre, per força, el desfici en què es trobava), que no podia viure sense ella. Va plorar. Es va masturbar amb frenesí adolescent, una vegada darrera l’altra, a veure si se li calmava la ment un cop calmat el cos; però encara era pitjor, perquè l’Anna-Francesca era sempre la protagonista de les fantasies amb què s’ajudava, i no li servia de res tractar d’imaginar una altra noia coneguda perquè (tot i els valors evidents de moltes d’elles) en aquells moments no el satisfeia recordar-ne cap que no fos l’Anna-Francesca.

Després d’una setmana, va caure malalt. Quan la febre va minvar, es va despertar en un sanatori. Afortunadament, el tracte humanitari de les monges que l’atenien va fer que, a poc a poc, es refés de l’anèmia i recobrés les ganes de viure, encara que el desgast intens a què s’havia sotmès li havia fet perdre, sense exagerar, dues diòptries més en l’ull dret i tres en l’esquerre (i, exagerant, vuit i dotze respectivament).





2.


Es va aturar davant de l’habitació del padrastre. Hi va donar un cop d’ull. Era buida. Hi va entrar. Amb la cama, va topar amb una cadira que era a tocar del tros escàs de paret que hi havia entre l’armari i el marc de la porta. Va agafar la cadira per canviar-la de lloc (no entenia com podia tenir la cadira allà, tant a tocar del marc de la porta, i res? tant, per tant, espai lògic de pas, quan hi havia una altra paret amb prou espai, on la cadira no molestaria gens) però es va adonar que els propòsits que l’hi duien no permetien que (per una fotesa com aquella) es descobrís que hi havia entrat. Va encendre el llum. Sobre el llit, uns mitjons que pudien. Va anar fins a l’armari. El va obrir. Va buscar sota les samarretes. No hi havia res. Va buscar entre els mitjons. Hi va trobar la llibreta d’estalvis. La va treure de la funda de plàstic transparent. Al mig, un petit plec de bitllets. Els va comptar: catorze mil cinc-centes pessetes. Un bitllet de cinc mil, vuit de mil i tres de cinc-centes. Va dubtar. Com que hi havia més bitllets de mil que de cinc-centes, passaria més desapercebut agafar-ne un de mil que no pas un de cinc-centes. Agafar-ne dos de mil, o un de mil i un de cinc-centes, li semblava massa arriscat. En va agafar, finalment, un de mil, va sortir de l’habitació i va baixar les escales. Duia la bossa de cap de setmana a la mà.

Era divendres. La Mercè i l’Anna-Francesca se’n van anar a la casa que els pares de la Mercè tenien a cent quilòmetres de la ciutat. Havien previst tornar dilluns al matí però (com que, total, les classes anaven com anaven) dimarts encara hi eren. La mare de la Mercè va trucar-les per veure què pensaven fer i, de la conversa, va sortir que el Joan-Enric pujaria a buscar-les aquell mateix dia. Després d’un regateig, van decidir que seria l’endemà, que les aniria a buscar.

L’endemà, dimecres, van arribar a buscar-les el Joan-Enric i el Lluís-Albert. L’Anna-Francesca va tornar a fer-se’n creus, que la Mercè hi sortís. El Lluís-Albert la mirava d’una manera que evidenciava que la repugnància que ella sentia per ell no era corresposta, sinó més aviat al contrari.





3.


Dimecres al vespre van tornar a ciutat. Divendres al matí van tornar a anar-se’n, aquest cop cap al xalet que el Lluís-Albert tenia a la costa. Eren la Mercè, l’Anna-Francesca, el Joan-Enric i el Lluís-Albert.

Al poble, el primer que van fer va ser anar al supermercat. Després del primer dinar (espaguetis amb salsa de tomàquet, improvisats a corre-cuita, i Chianti de mil set-centes pessetes l’ampolla de litre i mig), l’Anna-Francesca va arribar a la conclusió que, conegut més de prop, el Lluís-Albert (que era qui havia preparat l’àpat) no era tan desagradable com havia pensat fins aleshores. Tot i que ella era una fervent defensora de la veracitat de les primeres impressions, es veia forçada a acceptar que, de vegades, ens podem equivocar.

Van parlar de música, dels estudis, de teatre, de l’últim llibre que els havia agradat, d’aquella professora imbècil que l’Anna-Francesca odiava a mort, dels problemes del Lluís-Albert amb el cap d’estudis, de l’últim disc de Curtis Mayfield, de la severitat que gastaria el Lluís-Albert amb l’Anna-Francesca quan li toqués fer llatí a segon i de la tesi que havia preparat sobre el baix llatí. Quan el Lluís-Albert va fer broma sobre la suposada perversitat de les relacions entre professors i alumnes, l’Anna-Francesca va riure. La Mercè va respirar alleugerida quan va veure que xerraven tan amicalment: per fi l’Anna-Francesca veia que el Lluís-Albert no era com se l’imaginava.





4.


Va resultar, a més, que un germà del Lluís-Albert era l’accionista principal d’una productora discogràfica independent, modesta però que publicava discos de gran qualitat, que les empreses més comercials no valoraven. Després de la tercera ampolla de Chianti, l’Anna-Francesca es va veure obligada a reconèixer que, cada cop més, el Lluís-Albert se li descobria com una persona interessant, i amb una sensibilitat que no havia sabut veure fins aleshores. Com s’equivoquen, de vegades, les persones! L’Anna-Francesca va sentir, de cop, por: que si es deixava anar i ell notava que l’interessava, ell se’n decebés; els homes, si veuen que les noies se’ls rendeixen, hi perden l’interès, Estava a punt de decidir mostrar-se freda, quan va despertar a la realitat: era el nòvio de la Mercè, la seva millor amiga! Per això, va enretirar discretament la mà que l’home li havia passat per les espatlles.





5.


Era claríssim que la fredor que la noia mostrava (no pas per ganes, sinó per la Mercè) havia desil·lusionat el Lluís-Albert. Això no va fer sinó confirmar-li les suposicions: si mostrant-se mínimament freda ja s’havia desinteressat, si hagués arribat a veure la simpatia neixent que sentia per ell, el desinterès hauria estat total.

Però quan el Lluís-Albert va decidir sortir a fer un passeig, sol, pel poble, el cap se li va omplir de suposicions. Per què se n’havia anat tot sol? Quins pensaments havia de rumiar, mentre caminava? I la Mercè, com estava tan tranquil·la, ajeguda al sofà, llegint una revista rosa i jugant i rient amb son germà, i tocant-se amb els peus?





6.


A la plaça central tot era tancat, i els dos bars que hi havia oberts a penes si tenien clientela. El Lluís-Albert els va mirar des de fora, va passar de llarg i va fer cap a la platja, primer, i després va tornar a endinsar-se en el poble, però no cap al centre, sinó cap als afores: una estesa de torres d’estiuejants, gairebé totes tancades. L’extensió que ocupava el que es podia definir com «afores» era infinitament més gran que la que ocupava la part de poble habitada per indígenes.

Probablement, el vuitanta per cent del total de les cases del terme municipal eren de forasters, un dels quals empenyia un cotxet amb dos nens a dins per un carrer costerut.





7.


L’Anna-Francesca tractava d’analitzar per què li agradava el Lluís-Albert. Havia actuat frívolament quan n’havia confós la delicadesa amb amanerament. Aquella delicadesa el feia més persona. Potser havia quedat decebut en excés de la fredor que ella havia mostrat. Es va posar la jaqueta, va saludar el Joan-Enric (la Mercè feia estona que havia abandonat la revista i dormia al mateix sofà; el Joan-Enric mirava una sèrie còmica a la televisió) i va sortir al carrer. Cap a on podia haver anat? Cap a la platja? Cap al poble? Eren les dues possibilitats que se li acudien. La platja, amb l’horitzó net i les onades, li semblava un bon lloc per posar en ordre els pensaments. Al centre del poble hi devia anar si volia comprar alguna cosa, o pendre res en un bar. Perquè anar a trobar-lo a la platja (si hi havia anat a pensar) li va semblar violentar-lo massa, va decidir anar cap a la plaça. Hi devia haver algun bar i, si no trobava el Lluís-Albert, com a mínim hi podria fer una cocacola.

No el va trobar. Va donar un cop d’ull a tots dos bars i va pendre la cocacola en el que li va semblar més net. Fins i tot si el Lluís-Albert havia anat a fer un tomb per la platja, o per algun altre racó del poble, era probable que més tard s’hi deixés caure a pendre alguna cosa. Un quart més tard, avorrida, va anar cap a la platja. A aquella hora de la tarda, i en aquell mes, era deserta, i no s’hi veia ningú. Va tornar a la plaça, va mirar novament si era en algun dels dos bars i, com que no el va trobar, va asseure’s en un banc, imaginant què devia ser viure tot l’any en un lloc com aquell, i què hauria estat haver viscut sempre en aquell poble, haver-s’hi criat. Es va esgarrifar. Haver viscut en aquell poble l’hauria feta molt diferent de com ara era. L’hauria feta millor o pitjor? L’hauria feta, suposava, una noia sense gaire ambicions. O potser amb més? Va concretar la imatge de les ambicions en el teatre. Immediatament, es va veure dalt d’un escenari, amb el llum de canó il·luminant-la de ple. Duia un vestit clar, llarg (per dissimular-li l’excessiva amplada dels malucs). No va aconseguir concretar quina obra representava, ni què hi feia, de fet, dalt de l’escenari. Potser un clàssic. Quin? Es va obligar a canviar la imatge. Ara anava vestida de metgessa, i era en un quiròfan enorme, gairebé tan gros com un estadi de futbol. Massa gros. El va empetitir. Ara era en un quiròfan d’una mida que podríem considerar normal. Vestida de verd, amb una gorra al cap i un drap tapant-li la boca, s’inclinava sobre el malalt, agafava un bisturí i, sense perdre ni un segon (com si en un segon que perdés es pogués escolar la vida que havia de salvar), tallava el pacient des del perineu fins a dalt de tot del crani. I el malalt (ara ho veia) era el Ramon-Maria. Deixava el bisturí sobre la safata que li oferia l’infermer que l’ajudava i, amb les mans (que duia dins d’uns guants de plàstic), l’obria i li girava la pell de l’inrevés, com als conills. Just en aquell moment, el Lluís-Albert, tip de passejar entre torres, tornava cap a la platja. Caminava a tocar de les onades; anava i venia entre les dues formacions rocoses que delimitaven la cala, fins que es va asseure en una roca baixa.





8.


Es van trobar al camí de tornada a casa. L’Anna-Francesca no va voler reprimir l’impuls i va passar el braç per la cintura de l’home. Van estar passejant i besant-se tot el vespre i, a la nit (tot i les prevencions que l’Anna-Francesca sentia per no ferir la Mercè) van decidir tornar a casa. Era prou tard per poder dormir junts sense que els altres els veiessin. Es van instal·lar a les golfes, en una habitació folrada de llibres que el Lluís-Albert feia servir d’estudi i on hi havia un llit per si mai (treballant fins tard) el guanyava la son i s’ajeia a dormir allà mateix. L’Anna-Francesca va tafanejar pels llibres; en va obrir un a l’atzar.


Quodfutuit Glaphyran Antònim, hanc mihi poenam

Fulvia constituit, se quoque uti futuam.

Fulviam ego ut futuam? quid si me Manius oret

pedicem, faciam? non puto, si sapiam.

“Autfutue, autpugnemus” ait. Quid quod mihi vita

carior est ipsa mentula? Signa canant!



Després de llegir aquests versos en veu alta, la noia va preguntar:

—Això és el que hauré d’apendre l’any que ve?

Xerraven, s’acariciaven, reien sense alçar gaire el to; l’Anna-Francesca no es podia treure del cap que la Mercè devia estar imaginant-se què passava. El llit era tan estret que sentia constantment el membre del Lluís-Albert, ara als malucs, ara a les cuixes, ara contra l’estómac. Ell no forçava la situació, i això a ella li semblava una mostra evident d’amor: aquell home volia d’ella alguna cosa més que una simple satisfacció dels sentits. Un moment que el Lluís-Albert, endut pel desig i l’orquitis, va intentar obrir-se pas entre les seves cames, li va demanar, molt fluixet, que, sisplau, aquella nit no. El Lluís-Albert va deduir que aquella petició devia respondre a algun ritual de la noia: la primera nit que dormia amb algú no hi havia d’haver penetració. Es va resignar fàcilment, perquè tan sols tenir-la als braços ja el feia molt feliç, perquè notava que la noia l’estimava, i perquè aquella nit ascètica seria una inversió per l’endemà, que l’Anna-Francesca se li obriria del tot.

L’endemà al matí, el Lluís-Albert va considerar que la nit d’ascetisme s’havia acabat. Bon punt va obrir els ulls i va recordar on era i amb qui dormia, va passar una cama per damunt de les de l’Anna-Francesca; va despertar-la fent-li petons a l’orella. La noia va obrir els ulls, inflats, el va mirar com si no el reconegués i, quan el va haver reconegut, va somriure i el va abraçar amb força. El membre del Lluís-Albert es doblegava contra el melic de la noia, que estirava els braços, deia que tenia molta mandra (el Lluís-Albert va trobar poc romàntic aquell comentari) i, quan ell va intentar fer-li un petó a la boca, va fer un bot, sense deixar de somriure:

—Tinc bocassa.

El Lluís-Albert va pensar que ell també en devia tenir, de bocassa matutina, i que si l’Anna-Francesca, pel que semblava, havia anat al lavabo per, entre altres coses, rentar-se les dents, ell hauria de fer el mateix. Seria poc elegant, però, anar al lavabo quan ella hi era (encara no hi havia prou confiança) i es va esperar entre els llençols.

Quan l’Anna-Francesca en va sortir, no tan sols s’havia rentat les dents i la cara (se l’eixugava amb la tovallola) sinó que s’havia posat la samarreta i les calces. El Lluís-Albert va aconseguir dissimular l’estupefacció. Què volia dir allò? ¿Que aquell matí tampoc no hi hauria res a fer? Va tractar d’ordenar les idees, veure si li havia de dir alguna cosa al respecte (potser convidar-la a ajeure’s), però l’Anna-Francesca va ser més ràpida:

—Tinc una gana… Quina hora és?

El Lluís-Albert va mirar el rellotge. Eren les deu.

—La Mercè i el Joan-Enric deuen ser a baix, esmorzant —va dir la noia amb cara preocupada—. Abans de res, necessito una tassa de cafè amb llet, i torrades.

Tan poc l’apreciava que no el preferia a un cafè amb llet i unes torrades? O era que les deu del matí no li semblava una hora oportuna? O estava preocupada per la Mercè? (I ell no hauria d’estar-ne, també, de preocupat?). I aquell «abans de res necessito una tassa de cafè amb llet, i torrades», què volia dir exactament? Abans de què? Potser era una proposta per esmorzar primer i, després, tornar al llit? «Escolta’m, Príap, hi ha una noia que es riu de mi, la gata maula; ni vol ni diu que no voldrà, i ho va diferint amb excuses. Si mai me la beneficio, Príap, et cenyiré amb corones com les meves tota la mèntula».

Fos el que fos, s’havia de llevar. Sentia una certa vergonya: l’Anna-Francesca ja era vestida, si més no amb una samarreta i unes calces, i ell s’havia de llevar i anar fins a la cadira (un parell de metres) on ahir va deixar l’eslip, mostrant aquella erecció matinera. Es va llevar lentament (com si la lentitud el fes comportar-se més natural), procurant no donar importància a l’assumpte. Es va posar l’eslip i va anar cap al lavabo. Mentre en tancava la porta va sentir el comentari de la noia:

—Com li hem pogut fer una cosa així, a la Mercè?

El Lluís-Albert no acabava de veure clar que, de fet, li haguessin fet res. Però tampoc no esperava gaire il·lusionat la trobada immediata.





9.


A baix no els esperava ningú. La Mercè i el Joan-Enric se n’havien anat. Només una nota, de la Mercè al Lluís-Albert, dient-li secament que agafaven el tren. Ni un petons, ni cap altre detall de tendresa. L’Anna-Francesca se sentia desfeta. Com li havia pogut fer allò a la seva millor amiga? I quina reacció estranya, la de la Mercè, actuant tan flegmàticament! Es va començar a malfiar. Si algú li hagués fet mai una jugada així, ella hauria tret les ungles i les hi hauria clavat al coll. Per què la Mercè no actuava així? Només hi havia una resposta possible. Per algun motiu que de moment se li escapava, havia d’haver estat la mateixa Mercè que ho havia instigat tot. De cop, l’Anna-Francesca se sentia deslliurada de tota culpa. Per què s’havia quedat, llegint una revista (i va tractar d’apartar del cap la imatge de la Mercè i el Joan-Enric jugant amb els peus, al sofà), quan el Lluís-Albert se n’havia anat a passejar? Encara més: per què havia volgut convèncer-la sempre de les virtuts del professor?

El Lluís-Albert no semblava gaire afectat per l’absència de la Mercè. Era que l’havia triada a ella i, per això, ja no l’afectaven les decisions de l’altra? o és que era fred, calculador, amb un cor indiferent? Quan el Lluís-Albert va comentar, mig alegre, que ara no haurien d’amagar-se a les golfes i la va agafar de la mà, ella es va enretirar i li va demanar que la deixés sola. Cada cop més, sentia ràbia contra la Mercè: per imbècil, per no preocupar-se si li robaven el nòvio. Com es comportarien, l’una amb l’altra, quan es tornessin a veure? No lamentaria gens que l’antiga amiga no li dirigís mai més la paraula. Fins i tot podia ser ella qui decidís avançar-se i no adreçar-se-li mai més! A ella no li pendria el Lluís-Albert cap aprofitada de quinze anys.





10.


Van passar tot el dia abraçant-se, mirant-se als ulls, besant-se. Al vespre, van decidir anar a sopar fora. Van agafar el cotxe i van sortir del poble. Van parar al següent. El Lluís-Albert hi coneixia un restaurant; ara que hi eren al davant, però, va resultar que cap dels dos no tenia gana. No van entrar-hi; van passejar pels voltants. Van tornar a agafar l’auto. Van aparcar a tocar de la sorra de la platja. Van caminar fins a un xiringuito que era tancat fins a l’estiu i que tenia escrit, amb lletres matusseres i en quatre idiomes, que s’hi venien gelats, cerveses i entrepans. S’hi van asseure. Van comentar l’aspecte del cel, les estrelles que hi havia. No feia fresca. Tot i la falta d’incentiu climatològic, s’abraçaven. L’Anna-Francesca havia passat la mà per sota del jersei del Lluís-Albert i li acariciava el pit per damunt de la camisa. Quants anys devia tenir? Quaranta? Quaranta-dos? I amb la Rosa-Margarida com és que havien estat amics? Quan hi hagués més confiança l’hi preguntaria. Ara es deixava agombolar per la carícia de l’home, petita i fràgil en el gran bressol que formaven els braços d’ell. El veia a contrallum, i el contrallum que veia li va recordar, un instant, la cara del Ramon-Maria. El cos se li va tensar. No va dir res perquè sabia que era una al·lucinació, i perquè era una al·lucinació s’hi va deixar arrossegar: era el Ramon-Maria qui intentava acariciar-la i besar-la, i això li produïa un fàstic absolut, una repugnància insuportable. Quan els dits del Lluís-Albert li van entrar dins de les calces, la van trobar absolutament mullada. Va obrir els ulls. El Lluís-Albert intentava abaixar-li els pantalons. Va aturar-li la mà.

—No, això no.

El Lluís-Albert va enretirar la mà però va mantenir l’Anna-Francesca abraçada. Que l’abracés, pensava ella, era com a mínim senyal que no s’havia indignat del tot. No volia que s’indignés, i, per demostrar-l’hi, hauria fet tot el que ell hagués volgut, tret del que volia, cregut que la prohibició de la nit abans (perllongada durant tot el dia) no arribava fins a la nit següent. Si ell volgués, pensava l’Anna-Francesca, podria acariciar-lo. Però si l’hi proposava, ¿com la consideraria, ell? No hauria de ser ell qui l’abracés i li demostrés què volia, potser agafant-li la mà i portant-l’hi, o empenyent-la suaument pel clatell? Ella mateixa es delia per tenir-l’hi entre els llavis. Va estar a punt d’allargar-hi la mà, però el va veure tan seriós (abraçant-la, sí, però sense demostrar cap emoció, un pèl ofes) que va pensar que qualsevol iniciativa que prengués seria contraproduent. El Lluís-Albert sentia que el cos que tenia entre els braços bullia; en canvi, no volia que la toqués. Tam casta est, rogo, Thais?

Tres quarts més tard, l’Anna-Francesca va mirar-lo als ulls mentre (trencant la decisió anterior) avançava la mà cap als pantalons de l’home i hi passava els dits, de baix a dalt, tot al llarg de la cremallera. Suaument, el va besar als llavis. Després al coll. Després a l’estómac. Quan el Lluís-Albert va veure clar què vindria a continuació (de fet, ja feia estona que ho veia clar, però no podia evitar de sorpendre’s que aquella marrada fos sempre la mateixa, independentment de les persones, les èpoques, els llocs i les circumstàncies), va agafar el clatell de la noia i li va alçar el cap. Li va dir que no. Que no què? Que no. Per què? Perquè no era normal, allò. No era normal, per què? Fer tan sols fel·lacions era cosa d’homosexuals. En mig d’una relació completa, el Lluís-Albert no s’hi oposaria, però fer d’allò l’única relació sensual entre ells dos, no li semblava gens bé. L’Anna-Francesca es va quedar ben parada. El Lluís-Albert l’hi va tornar a explicar: en una relació completa, potser sí que seria un més dels ingredients, però fer allò i prou era cosa de maricons. I, tal com estaven anant les coses, el Lluís-Albert trobava tantes maniobres dilatòries per part de la noia que sospitava que el que li oferia no era un primer plat abans de passar al segon, sinó una oferta substitutòria. L’Anna-Francesca tenia ara el cap alçat; desconcertada, mirava les onades que es repetien infatigablement. La va sorpendre ser a la platja. Un moment, havia perdut consciència d’on era. Va girar la vista cap al Lluís-Albert (que es debatia ara entre l’orquitis i les conviccions), que va abaixar la cara, la va besar al paladar, li va agafar el clatell i, amb ímpetu, va dirigir-li el cap. L’Anna-Francesca trobava molt humà aquell canvi: que el Lluís-Albert estigués convençut d’una cosa i no pogués evitar deixar-se endur per la contrària. L’Anna-Francesca hi va deixar anar l’alè, i es va entretenir resseguint amb les ungles el baix-relleu que es marcava als pantalons. Molta estona més tard (quan el Lluís-Albert estava a punt d’implorar-li que ho fes) va decidir abaixar-li la cremallera; ho va fer però no va alliberar el presoner. Va alçar el cap, es va tirar els cabells enrera i va contemplar l’home, a mercè dels seus designis: tant li podia fer ofrena del que, segur, ara volia, com castigar-lo. Potser castigar-lo, per no haver volgut abans i per haver-li deixat anar aquell discurs estrambòtic sobre les relacions completes i no completes, i primers i segons plats. Va somriure-li. Res més allunyat de les seves intencions que castigar-lo! Va tornar a abaixar el cap, va descordar la sivella de la corretja, va ficar la mà dins de l’eslip, va pendre possessió del que era seu (ella l’havia col·locat en aquell estat i, per tant, en certa mesura era realment seu, pensava, inconscient que aquell mateix pensament havia travessat el cap de mil protagonistes de novel·les porno barates) i el va deslliurar del cotó que l’oprimia.

Se sentia el vas cilíndric d’un èmbol; tractava d’ajustar-se a un ritme absolutament precís. Sentia la sorra que se li clavava als genolls, a través dels pantalons. No hi havia res al món, a part d’ella i del Lluís-Albert; l’engolia centímetre a centímetre (cada cop que l’onada feia cap a la platja) per, tot seguit, centímetre a centímetre (cada cop que l’onada s’enretirava) deixar-lo anar. El Lluís-Albert, més que dirigir-la, li acompanyava els moviments del cap amb totes dues mans, mentre mesurava amb quina facilitat els humans es jutgen els uns als altres: abans, quan l’Anna-Francesca li havia impedit abaixar-li els pantalons, havia tornat a pendre-la per frívola, per inconseqüent, sense entendre que cadascú té uns motius determinats per actuar d’una manera determinada, i que per la resta d’humans aquests motius poden ser absolutament desconeguts. Hauria ballat d’alegria. Per la seva banda, a cada baixada de l’èmbol, l’Anna-Francesca matava tots els horrors de la vida: matava el Ramon-Maria i, amb ell, tots els que se li assemblaven, els que funcionaven de manera similar, els nans, els monstres, les bruixes, les serps, els esguerrats, els desgraciats. Com més es lliurava, menys en quedaven, i l’esclat final faria que només quedessin ells dos, al planeta. Plena d’aquesta fe, incrementava el ritme. Era algú qui li marcava, no ella; i no era tampoc només el Lluís-Albert qui tenia a la boca: eren també el Joan-Josep (la primera vegada, feia quatre anys) i el Carles-Jordi (que encara enyorava, tot i que fes com si no) i el Francesc-Ramon (tan guapo) i l’Àngel-Maria (que no va intentar mai ni tocar-la!) i el Sergi-Oriol (el més enorme) i el Jordi-Pere (amb qui no hi havia hagut carinyo, com amb el Lluís-Albert, sinó una relació purament sexual, purament animal) i l’Ignasi-Xavier (quan hi va pensar, es va ennuegar lleugerament: l’hauria de trucar), i tots els que vindrien després (perquè no era tan curta com per enganyar-se i creure que després del Lluís-Albert i de qui seguís el Lluís-Albert no en vindrien d’altres), i fins i tot els que no vindrien, i els que neixerien quan ella fos morta, i els que havien mort abans que ella neixés, al llarg de la història: emperadors, guerrers, semidéus, bandits, pirates, herois, bandolers, grans actors, assassins… El cosmos sencer va dansar en la cúpula que formaven el paladar i la gola de la noia, fins que, amb la sapiència de les grans fel·latrius, quan va notar la vibració que anunciava la imminència de l’esclat, va descendir totalment la boca, s’hi va aferrar amb avidesa i no es va alçar fins uns minuts més tard, quan el Lluís-Albert se li va haver fet tou del tot.





CAPÍTOL ONCÈ





1.


Un jove amb la síndrome de Gilles de la Tourette li va dir que l’atendrien de seguida. El Ramon-Maria es va passejar entre els petits taulells que hi havia adossats a totes dues parets, plens d’impresos per ingressar diners al comptat o en xecs, plaça o fora plaça, i fullets oferint el servei de caixa permanent, el servei de préstecs, el pla de jubilació, les bosses d’estudis. Va veure també una pila d’opuscles com el que li havia arribat a casa i que ara portava, doblegat, a la butxaca de l’americana.

El va rebre un individu diferent del jove que l’havia atès abans, i que es va presentar de seguida, allargant-li la mà: es deia Garcia-Ferrer. El va convidar a passar per una porta, el va convidar a asseure’s en una cadira i va fer el tomb fins a darrera de l’escriptori per seure en una butaca, igual que la cadira que havia ocupat ell però amb braços. Feia pinta de portar molts anys a l’empresa, i de saber-ho tot sobre el món dels diners, dels interessos i dels rèdits. Es va treure de la butxaca un paquet de cigarrets i un encenedor, i en va oferir al Ramon-Maria. El Ramon-Maria en va agafar un. El senyor Garcia-Ferrer en va agafar un altre, i els va encendre tots dos.

—No hauríem de fumar —va dir, exhalant el fum després d’haver inspirat amb delectació—. Diuen que cada cigarret és un dia menys de vida.

El Ramon-Maria va xuclar amb avidesa i va considerar que, segons de quin peu es llevés, l’endemà podia fer-se el ferm propòsit de fumar tot el dia sense parar, ell que no havia fumat mai. Bon punt sortís al carrer, es compraria un paquet de tabac. (Hauria de decidir si en compraria de ros o de negre; i, fos quina fos l’elecció, de quina marca). Si era cert que cada cigarret era un dia menys de vida, ell que, aproximadament, podia comptar que li quedaven (va multiplicar mentalment) poc més de trenta dies de vida, amb un paquet i mig en tindria ben bé prou. El senyor Garcia-Ferrer li va preguntar què volia, concretament. El Ramon-Maria es va treure de la butxaca l’opuscle doblegat.

—Vull un préstec.

—De quina mena?

El Ramon-Maria no en tenia ni idea. L’altre va somriure, sense deixar en cap moment que la condescendència fes ombra a l’amabilitat; li va explicar les diverses menes de préstecs que oferien. Quan va haver acabat, i sense que el Ramon-Maria hagués tingut temps d’emmagatzemar tota la informació que li havia subministrat, li va preguntar per què el volia, en concret. El Ramon-Maria li va contestar que volia renovar la casa. El senyor Garcia-Ferrer ho va trobar molt bé i va considerar que, en aquell cas, la caixa podia oferir-li el préstec individual, un préstec fins a un milió de pessetes, especialment pensat per aquestes ocasions. El Ramon-Maria va mirar al sostre, es va acomodar l’erecció (que, mal col·locada, li tibava els pantalons) i va dir que no, que necessitava molt més, perquè no es tractava d’un pis senzill, sinó d’una torre que havia estat tractada amb deixadesa durant anys i en la qual s’havien d’esmerçar, ara, molt de temps i diners. El senyor Garcia-Ferrer va obrir lleugerament els ulls.

—Una torre? On?

El Ramon-Maria li va explicar on era exactament. El senyor Garcia-Ferrer es va interessar per si era a nom seu i, després de la resposta afirmativa, per on cobrava la nòmina. El Ramon-Maria no cobrava nòmina per enlloc, fet que va provocar un rictus entre preocupat i calculador en la cara de l’altre. A la paret, darrera del senyor Garcia-Ferrer hi havia un quadro: una plaça de poble o de ciutat, acabada de construir, absolutament neta, amb tot d’edificis al voltant, baixets i fets de maó, i amb nens jugant-hi, riallers, mentre tot de senyores els contemplaven, assegudes en bancs verds acabats de pintar. A les portes de les botigues, botiguers feliços i ordenats. El Ramon-Maria va abaixar els ulls, va mirar el senyor Garcia-Ferrer i el va posar al corrent de la seva situació econòmica, ometent, però, el fet que ja no treballava al teatre. El senyor Garcia-Ferrer es va interessar per la manera com preveia tornar el préstec, amb els ingressos que tenia. El Ramon-Maria va dir que la situació actual era passatgera (no es feia ni idea de fins a quin punt ho era, de passatgera!) i que, precisament, abans de cinc o sis setmanes entraria a treballar en l’orquestra d’un prestigiós programa de televisió, on els emoluments que percebria septuplicarien, com a mínim, els actuals. El senyor Garcia-Ferrer va comentar que la vida dels artistes és, certament, així (cosa amb la qual el Ramon-Maria va mostrar-se d’acord mitjançant un moviment de cap), i va proposar la possibilitat d’hipotecar la torre, proposta amb la qual el Ramon-Maria (bocabadat per no haver-hi caigut tot sol) va estar immediatament d’acord, per sorpresa de l’altre, que sabia per experiència que les propostes d’hipoteca esveren, de bon començament, els propietaris.

—És que, sense una nòmina, sense uns avals, sense una seguretat, no podem concedir cap préstec.

—Me’n faig càrrec.

Pocs minuts més tard, el Ramon-Maria doblegava amb cura la llista que, conjuntament amb el senyor Garcia-Ferrer, havien elaborat per tenir clar quins eren els passos que havia de fer per aconseguir la hipoteca, quins documents havia de dur i quin dia vindrien els perits a taxar la casa. Mentre l’acompanyava fins al carrer, obrint-li totes les portes que anaven trobant pel camí, el senyor Garcia-Ferrer es va interessar per la mena de música que interpretava el Ramon-Maria i, sense que aquest hagués tingut temps de contestar-li, li va dir que ell, de jove, havia cantat en una coral, i que estava molt content perquè el seu fill tocava el sintetitzador en un grup que havia format amb uns amics, i que miraven d’aconseguir sortir per televisió, i que, per cert, potser ell, quan ja treballés a televisió, li podria donar un cop de mà, encara que, de fet, de vegades pensava que com més aviat deixés estar tot allò del sintetitzador més aviat podria dedicar-se cent per cent a acabar d’una vegada el curs de programació en còbol que li faltava per poder entrar a una important empresa on l’oncle del noi (el germà de la dona del senyor Garcia-Ferrer) tenia una certa influència; volia, però, que quedés clar que no tenia res en contra de la música i, encara que era una activitat no directament profitosa per la societat, reconeixia que eren molt interessants aquestes noves experiències pedagògiques que s’estaven fent actualment en certes escoles, i que consistien a basar tots els estudis en la música, a diferència de la immensa majoria d’escoles, que els basaven en les lletres o en les ciències, i arraconaven la música sense cap consideració ni per un art tan maco ni pels músics que s’hi guanyaven la vida.





2.


Quant en treuria? I quan tingués els diners i què faria? Viatjar? Al Brasil, al Carib, a la Polinèsia? I per què viatjar? Per què havia pensat que anar a països ben allunyats l’alleujaria gens? En quina mesura viatjar podia minimitzar el fet irreversible que tenia al davant? Com havia d’aprofitar, si no, el temps que li quedava? Fent tot allò que no havia pogut permetre’s mai? Precisament per això havia demanat el préstec. Però què és el que no havia pogut permetre’s mai? Tantes coses… I cap que ara li resultés especialment important, cap de la qual no pogués prescindir sense cap problema. Potser es tractava de permetre’s els luxes més refinats? Quins? Dinar en els restaurants més sofisticats? Quina pèrdua de temps! El poc temps que li quedava era massa important per perdre’l entre triples jocs de coberts i culleretes. També era massa important per perdre’l desplaçant-se entre Tahití i Hiva Oa. Conèixer els millors bordells del planeta? Tribus estranyes? Tractar de veure què hi trobaven, els sadomasoquistes, en allò del fuet? Tractar d’entendre d’una vegada el beisbol? Baixar al fons del mar? Llençar-se en paracaigudes? Volar en ala delta? Tastar la carn de tortuga? Veure a primera fila una final de la Nba? Dedicar-se a la paidofília? Al marisc? Era evident que no podia fer res d’especial, simplement perquè no podia fer-ho tot. No li quedava temps ni per llegir, sencer, A la recerca del temps perdut.

Si almenys pogués viure normalment, com abans, s’estimaria més no saber-ho? I si es quedava, què? Tornar al teatre? Buscar una excusa presentable, ocupar una altra vegada el seu lloc i continuar com si no passés res? Arribaria a convence’s que realment no passava res? Necessàriament havia de fer alguna cosa important aquestes cinc setmanes (eren encara cinc, o quatre ja?) que li faltaven? Per què no podia (com havia intentat al principi) quedar-se al llit, ben tapat amb els llençols, deixant que s’escolessin els dies, inert com un vegetal, cobert amb una màscara de paper maché?

Si li donaven els vint milions que calculava… Vint milions entre cinc setmanes… (Serien quatre, o tres, quan els hi concedissin). Els dies passaven volant; mai no havien volat tan ràpidament (i tan lentament alhora) com ara, i cada dia que passava representava un percentatge de vida que, a cada resta, es feia més gran. Hauria d’haver enganxat un full a la paret, anotar-hi els dies que li quedaven i, cada dia, guixar-ne un. Vint milions en cinc, posem quatre, setmanes… Va agafar paper i bolígraf. Va fer la divisió: eren quatre o cinc milions per setmana. Posem, a la baixa, quatre. Quatre entre set… Li costava dividir. Set per cinc: trenta-cinc. Set per set: quaranta-nou. Però no recordava quant feien set per vuit. Feia anys que anava oblidant les taules de multiplicar, i ara eren una mena de Finlàndia, amb gairebé més llacunes que certeses. Ni tan sols girant-ho: vuit per set. Va sumar als quaranta-nou (que feien set per set) set més: cinquanta-sis. Massa. Era el set, doncs. Nova continuaria divisió. Més o menys eren cinc-centes setanta mil pessetes diàries. Posem unes sis-centes mil. Tampoc no era cap gran cosa, fet i fet, i davant la gravetat de la situació.





3.


Els dos perits es passejaven per la casa com si la coneguessin de tota la vida. Obrien portes, pujaven escales, es ficaven per habitacions que havien estat tancades durant anys. Van observar la piscina sense aigua, les esquerdes que hi havia i el runam que s’acumulava al fons. De tant en tant, el més jove prenia notes en una llibreta. Davant d’algun element de la casa en estat realment lamentable, tots dos perits creuaven una mirada censora. Quan van haver enllestit, el més gran de tots dos va preguntar al Ramon-Maria si conservava cap pintura: havien observat els espais buits a les parets i pensaven que, donades les poques condicions de seguretat de la torre, potser les havia tretes, les pintures, i les havia fet guardar en algun lloc més protegit. Preguntava això, va afegir, perquè (a part de la feina de taxador immobiliari) també taxava pintures, i el complauria molt ajudar-lo en aquest punt, si hi estava d’acord i hi tenia cap interès. El Ramon-Maria va explicar-li que, lamentablement, aquelles pintures havien desaparegut feia molt de temps. El perit va estar a punt de preguntar si aquell «desaparegut» volia dir que les havien robades o bé que les havia venut, però de seguida va veure clar que aquesta segona possibilitat era la correcta i no va dir res més.





4.


El doctor Riera-Zawacki el mirava amb un somriure lívid. Li va reconèixer que tenia raó: li quedaven unes cinc setmanes de vida. El Ramon-Maria se sentia satisfet d’aquella victòria; escoltava (però sense gairebé compendre-les) les paraules del metge, que li deia que seria molt convenient que es posés en mans d’un especialista amic seu que estava molt interessat a seguir el cas de prop i mirar d’ajudar-lo, si era possible, o si, abans del termini fatídic, inopinadament (no s’ho creia ni ell) es descobria cap solució. Precisament, li va dir, aquell especialista de què li parlava (ja n’hi havia parlat l’altre dia, no sabia si se’n recordava), estava tan interessat en el cas que s’havia pres la molèstia d’anar-hi i era a la sala del costat, esperant poder-lo conèixer.

—Si em permet, el faré passar.

El doctor Riera-Zawacki va pitjar un botonet de l’intèrfon. Va aparèixer la infermera de les ulleres triangulars; el metge li va fer un gest amb la mà, assenyalant una porta, cap a la qual va anar la noia, la va obrir, hi va ficar el cap i es va enretirar. De seguida va aparèixer un home extremament corpulent, vestit de fosc. L’homenàs se li va acostar, decidit. Es va presentar: era el doctor Pi-Sunyer. Si fa no fa, li va venir a dir el mateix que li havia dit Riera-Zawacki: que sentia un interès excepcional pel cas. El Ramon-Maria va girar la cara, va veure la porta de sortida, es va aixecar, es va col·locar (ostensiblement) l’erecció a lloc, va fer mitja volta i se’n va anar sense saludar, convençut que els dos metges i la infermera el compendrien pobre, en la situació en què es troba… Al pit li bullia la ràbia per haver hagut d’abonar la revisió el primer dia; si no ho hagués fet, ara sortiria per aquella porta sense pagar ni un duro: la incompetència demostrada pel centre mèdic i les poques setmanes de vida l’hi haurien permès de sobra. Haver-ho pogut fer l’hauria posat molt content.





5.


Es va estirar amb l’auricular del telèfon a la mà. Es mirava les puntes de les sabates, allà a baix. Al cap d’una estona, el zumzeig es va convertir en un bipbip. Va buscar per les butxaques i va trobar la targeta de la caixa d’estalvis. Va pitjar el ganxo per aconseguir novament línia i va marcar les set xifres. Va demanar pel senyor Garcia-Ferrer. Va dir de part de qui. Va esperar un moment. El senyor Garcia-Ferrer s’hi va posar, li va desitjar bon dia i li va preguntar com anaven. El Ramon-Maria va respondre que bé. El senyor Garcia-Ferrer va anunciar-li que els perits ja havien fet l’informe i que, per tant, quan volgués podrien firmar el préstec hipotecari. El Ramon-Maria (amb una certa vergonya, com si no hi tingués dret) va preguntar en quina quantitat havien tasat la torre. Vistes les condicions en què es trobava, l’havien tasada en quaranta-tres milions. El Ramon-Maria, que havia esperat treure’n menys, va tenir clar, de cop, que valia moltíssim més. Va preguntar quin dia i a quina hora havia de passar per firmar-ho tot. El senyor Garcia-Ferrer li va proposar, si li semblava bé, l’endemà a les dotze del migdia, a cal notari. Al Ramon-Maria li semblava bé. El senyor Garcia-Ferrer li va dictar l’adreça i li va recordar que, sobretot, no s’oblidés cap dels documents que feien falta i que li havia anotat en una llista, el dia que es van veure. El Ramon-Maria va assegurar-li que no se n’oblidaria cap.





6.


Després de cal notari, van passar per la caixa d’estalvis. Amb el senyor Garcia-Ferrer hi havia una confiança cada cop més enganxifosa. Fins es permetia la llibertat d’agafar-lo pel braç, de tant en tant! A la caixa d’estalvis, el Ramon-Maria va posar al dia la llibreta, amb els milions concedits, va treure’n seixanta-cinc mil pessetes i va sortir amb la llibreta i els diners dins de la butxaca dreta dels pantalons i aferrats amb la mà.

Va caminar cosa d’un centenar de metres i es va aturar. No sabia cap a on adreçava les passes. Com podia començar a gastar aquells trenta-dos milions? (Trenta-dos, perquè, dels quaranta-tres en què havia estat valorada la torre, el préstec hipotecari només n’hi donava el setanta-cinc per cent). Va considerar la possibilitat de treure d’aquella caixa tots trenta-dos milions, i ingressar-los en un altre lloc: en un banc, en un banc amb el qual no hagués treballat mai. No acabava de refiar-se’n. Era com si, ingressats en la mateixa caixa que els hi havia concedit com a préstec, no acabessin de ser del tot seus.

I si, qualsevol dia, abans que passessin les setmanes que li quedaven, s’adonaven que a la torre no hi feia cap mena de reformes? L’hi podien retreure? Creia que no. Bé prou se n’havien assegurat, donant-li molt menys del valor real! Prou que hauria pogut anar a una immobiliària especialitzada en comprar pisos i torres, i potser n’hauria tret més! O no? Tan incapaç com es veia pels negocis, i en aquelles circumstàncies, potser encara n’hi haurien donat menys. No acabava de fer-li gràcia que, al cap de dos mesos, quan veiessin que no tornava el préstec ni els interessos, es quedessin la torre. Només el complaïa imaginar la cara que posaria l’Anna-Francesca, quan anessin a fer-la fora sense cap mena de contemplació. O potser anirien cobrant d’aquells trenta-dos milions. I l’Anna-Francesca no es trobaria al carrer fins mig any (o un any, o dos) més tard, quan s’hagués acabat l’últim ral. Però no acabava de satisfer-lo del tot que l’Anna-Francesca es trobés amb aquella putada. No se sentiria millor acabant els dies amb una obra bondadosa? Es va preocupar: tindria, ara, remordiments per aquella criatura que li havia amargat anys de vida?

I què farien, els de la caixa d’estalvis, amb la torre? Reparar-la i tornar-la a vendre? Muntar-hi una altra sucursal? Alguna altra mena de negoci? El barri no feia pinta de ser gaire bo pel comerç. Amb la mà dreta va agafar amb força el feix de bitllets que duia a la butxaca; va aixecar la mà esquerra i va aturar un taxi. Va calcular que, entre que el taxi arribava on ell era, obria la porta i hi entrava, tindria temps per decidir cap a on volia anar. El taxi es va aturar; va obrir la porta, va entrar-hi, s’hi va asseure, va observar el perfil del taxista que el mirava pel retrovisor i va obrir la boca per parlar.





7.


Es va passejar entre les atraccions sense pujar en cap. Mirava els autos de xoc, les barraques de tir, la muntanya russa, la nòria, els cavallitos, els karts, plens de rialles infantils. Potser el que hauria de fer era afanyar-se a engendrar un fill. Un fill (diuen) és la perllongació d’un mateix. Durant mitja hora, va fixar-se amb interès en els nens que veia. Si tingués un fill potser sentiria que no moria tant. Però potser pensava això precisament perquè no en tenia cap, de fill. Potser si en tingués veuria que cap vida no continua en cap altra, ni que se l’hagi engendrat. Potser. En voldria ser la mare, la Maria-Eugènia? Només de pensar-ho se li va escapar el riure. I la Maria-Helena? Cap de les dues no voldria. Però podia llogar una dona per fer-li un fill, una d’aquestes dones que s’ofereixen a dur l’òvul fecundat d’una altra dona que no el pot concebre. L’única diferència seria que hi hauria de prestar, també, l’òvul. Amb diners, no havia d’haver-hi problemes. Quant li cobraria per l’òvul, a més del que li cobrés per concebre: un parell de milions, cinc milions? Cinc milions afegits als deu o quinze que li costaria convèncer-la de concebre-l’hi: posem vint milions en total. Però, per molt que s’afanyés a fecundar una dona, gairebé no tindria temps de saber si havia quedat embarassada, i encara menys de saber si l’embaràs havia arribat a bon port. A no ser que la fecundés immediatament (i immediatament volia dir aquell mateix dia o l’endemà o abans que acabés la setmana), moriria abans que pogués certificar que, efectivament, la llavor havia germinat. Però potser l’error era pensar en una única dona, en trobar una dona i pactar-hi l’embaràs. La solució (ara li semblava clar; no sabia per quanta estona) havia de ser tota una altra: anar pel món embarassant totes les dones que se li posessin a l’abast. Així, les probabilitats augmentarien. Potser, entre cinquanta dones inseminades, n’hi hauria alguna que deixaria que la natura seguís el curs. Però i com intentaria convèncer-les que no fessin servir píndoles, ni preservatius, ni dispositius intrauterins, o el que s’hi fiquessin? Els diria que s’havia fet la vasectomia, o els juraria que faria marxa enrera en el moment precís i, en el moment precís, no la faria. Però hi hauria cap dona que s’ho cregués, que confiés en un desconegut, per molt que li jurés haver passat per la vasectomia? Les que prenien píndoles, caldria rebutjar-les d’entrada. I si, malgrat tot, un cop embarassades decidien avortar? Qui li assegurava que la ingrata, un cop prenyada, no avortaria per uns mesquins interessos personals? Ai, els proavortistes! Va girar el cap buscant cartells proavortament, disposat a arrencar-los tots. Però no n’hi havia cap; feia anys que no se’n veien gaires.

Va aturar-se en un quiosc de begudes. Un home amb barret blanc li va preguntar, de mala gana, què volia. Un entrepà. L’home del barret va estendre el braç mostrant-li els entrepans de formatge i de llonganissa, bastant ressecs, que hi havia al taulell, darrera d’una protecció de vidre. Darrera de l’homenet, que mostrava la impaciència torçant la boca, hi havia una fregidora, potser per les salsitxes que hi havia just al costat, en un plat. Només per fer-lo treballar, va demanar salsitxes: un entrepà de salsitxes. L’home es va girar amb desgana. El Ramon-Maria va pensar que li hauria hagut de preguntar si volia beure res. Per això va demanar, tan fort com va poder, una cervesa. L’home va girar la cara per mirar-lo; el Ramon-Maria va sentir repugnància: aquells ulls inexpressius, aquella boca desequilibrada. Va esperar que l’home li servís l’entrepà i la cervesa, els va pagar i, sense tastar-los, procurant que l’home ho veiés bé, els va llençar a la paperera.





8.


Va baixar de la muntanya russa absolutament marejat. No entenia com la gent hi trobava gust, en aquella bestiesa. Es va repenjar contra una de les parets de la taquilla dels tiquets. Un nen estirava la faldilla fúcsia de sa mare i assenyalava cap a ell. El Ramon-Maria es va mirar. L’erecció, descontrolada pel viatge, li quedava ara en plena evidència. Es va girar de costat, va ficar la mà per la cintura dels pantalons, i la va fer maniobrar. Va cobrir-se la zona amb l’americana i va sortir del parc amb pas apressat. Ara sentia neguit, un neguit terrible. Tornava a tenir ganes que tot passés de cop i volta. Va fer girar la porta de sortida. Duia a la butxaca la llibreta amb els milions i no sabia com gastar-los.





9.


—Aquí? —va preguntar el taxista, recelós d’entrar al culdessac que era aquell carrer.

El Ramon-Maria no recordava haver agafat cap taxi, ni haver donat cap adreça, però va mirar per la finestra i, efectivament, allà fora hi havia casa seva. Per no buscar l’import aproximat en les monedes que duia a la butxaca, es va treure el feix de diners i va allargar un bitllet al taxista; va esperar el canvi, se’l va ficar a la butxaca, va sortir, va obrir la reixa de la torre, va travessar el jardí, va obrir la porta de la casa i va pujar escales amunt.

Va pensar a deixar la llibreta no pas entre els mitjons, com sempre, sinó en un lloc més segur. I si, per casualitat, l’Anna-Francesca anava a parar en aquell armari, buscant qualsevol cosa, i hi descobria el saldo insospitat? Una rajola. Necessitava una rajola, a terra, que es mogués i fos fàcil de treure, per ficar-hi la llibreta a dins. O sota el matalàs. O entre dos llibres. Va obrir la llibreta i va contemplar les vuit xifres del saldo actual. S’hi va estar més d’un quart, comparant la llargada d’aquelles vuit xifres amb l’habitual de quatre o cinc que hi havia hagut fins aleshores. Potser la millor manera d’amagar-la era deixant-la a la vista. Però tampoc no ho veia clar del tot. Finalment, la va ficar al fons del calaix dels calçotets, al mateix armari. I la funda de plàstic, amb vint-i-tantes mil pessetes dins, entre els mitjons. I els papers de la hipoteca? Es va enfilar en una cadira i els va deixar sota les mantes que hi havia (embolicades en bosses de plàstic) sobre l’armari. Va pensar a deixar-hi també la llibreta, però seria una lata haver-s’hi d’enfilar cada cop que volgués anar a treure diners.

Es va asseure a la tassa del wàter i es va mossegar les ungles. Primer, les de la mà esquerra: va començar pel dit petit i va acabar pel gros, seguint un ordre escrupolós. Després, va passar a la mà dreta: va començar pel dit petit i va acabar pel gros. Després, el peu dret: els dits pel mateix ordre. Finalment, el peu esquerre. Quan va haver acabat amb les ungles, es va aixecar, es va rentar les mans, els peus i la cara, es va mirar al mirall, frontalment i de perfil, amb la mateixa incredulitat que el primer dia.

Va caminar fins al carrer gran. Va passejar per davant de les botigues, que ara obrien els llums dels aparadors. Va badar davant d’un restaurant, llegint la carta que hi havia en una mena d’aparadoret al costat de la porta. Va mirar l’interior del local: taules amb estovalles a quadros blancs i verds, algunes columnes fosques al fons de la sala, el sostre alt i els cambrers amb davantals blanquíssims. Donada la gravetat de la situació, li semblava ridícul sopar tan a prop de casa.





10.


Va decidir triar no pas el que li vingués més de gust sinó el que costés més. Amb la mà esquerra va tapar la part esquerra de la carta, on hi havia els noms dels plats, i es va dedicar a mirar-ne els preus: 450, 680, 560, 790,1450, 600, 700, 2100… Aquell bloc de xifres devia correspondre als primers. Al bloc que devien ser els segons, els preus s’incrementaven considerablement: 2800, 3400, 2600, 3700, 4300, 2100, 3300, 1450… El va sorpendre l’escaig de cinquanta pessetes d’aquell plat quan, a tots els altres segons, els centenars eren rodons. Va estar temptat d’aixecar la mà esquerra i llegir quin plat era, però va saber-se contenir. Després venia un altre bloc de plats; és a dir: de xifres. El Ramon-Maria va sospitar que, potser, el bloc anterior no corresponia als segons plats sinó a una subdivisió dels segons plats: carn o peix, per exemple. Va passar els dits pels preus i, d’aquest tercer bloc, en va retenir un de 7800 pessetes. Va triar el més car del primer bloc: 2100. Va considerar la possibilitat de triar els dos plats més cars de tots els blocs, sense tenir en compte si eren primers plats o segons, però ho va trobar exagerat, potser fins i tot de mal gust. Quan el cambrer se li va atansar, el Ramon-Maria (sense aixecar la mà i morint-se de vergonya) va dir que volia el de dues-mil cent pessetes i el de set mil vuit-centes. El cambrer va refrenar el desconcert que li produïa una comanda feta d’aquella manera i va dir (per confirmar-los) el nom dels plats en veu alta; afortunadament, el Ramon-Maria (que havia previst que podia passar una cosa així) va cantussejar en veu alta una síl·laba repetida («ta ta ta ta ta ta ta ta ta»), evitant d’aquesta manera entendre el nom dels plats que havia demanat. Quan el cambrer li va allargar la carta de vins i de xampanys, el Ramon-Maria va repetir el procés: amb la mà esquerra va tapar la llista de noms i va mirar només els preus. El va xocar, un instant, que la mitjana de preus dels vins i dels xampanys fos molt més alta que la dels plats. Amb l’índex de la mà dreta resseguia les xifres. Finalment, es va aturar en la més elevada: 17000. Què devia tenir una ampolla de vi o de xampany perquè costés disset mil pessetes? Va mirar el cambrer i li va assenyalar amb el dit: aquesta. El cambrer va obrir la boca, a punt de dir alguna cosa, però es va reprimir, va fer una lleugera inclinació de cap i va desaparèixer. El Ramon-Maria estava convençut que el cambrer havia obert la boca per indicar-li que la beguda que demanava no acabava de lligar del tot amb el que es proposava menjar, però el seny el devia haver fet aturar-se a temps. Era un cambrer eficient. Li deixaria una bona propina.





11.


Per la cara del cambrer quan va fixar la vista en la propina que li havia deixat, va veure que dues-centes pessetes eren poc. I havia volgut ser esplèndid! Als seus temps (pensar que els temps actuals ja no eren seus el feia sentir-se mort abans d’hora) cent pessetes eren una bona propina; ara, el doble havia fet que el cambrer arrufés el nas. Va estar a punt de treure’s tots els diners que duia a la butxaca, allargar-los al cambrer i dir-li que se’n servís, ell mateix.

Al carrer, davant del restaurant, es va treure, efectivament, els diners, però per fer recompte del que li quedava.





12.


Va baixar del taxi, es va girar cap a la casa i la va contemplar. El taxi es va perdre carrer enllà i tot va quedar en silenci. Un dolor àcid li partia el pit. Quin ridícul, la gent que es desespera perquè li prohibeixen l’alcohol, o el tabac! O perquè se’ls frustra un cap de setmana, si plou! O perquè perden una bitlletera amb dotze mil pessetes! O perquè no aconsegueixen una entrada per l’única actuació a la ciutat del seu cantant predilecte! Ell sí que s’enfrontava a un drama de debò. I, horror!, què hi feia, davant de casa seva? No tenia cap ganes d’entrar-hi.

Va fer mitja volta i va començar a caminar, allunyant-se’n. El teatre devia ser a uns cinc quilòmetres. Què podia trigar? Una hora?





13.


Hi va arribar abans del que havia calculat. Va dubtar si entrar-hi. Si hi entrava, tot serien salutacions i explicacions als coneguts. Va entrar-hi, però. Es va haver d’aturar uns minuts davant del porter, per mentir-li com anava tot i per què se n’havia anat. Mentre entrava al passadís circular que voltava la platea i duia als camerinos (i sentia les rialles del públic, i la música: ara feien el número de la minyona complaent) va dubtar si volia veure la Maria-Helena o la Maria-Eugènia, o si no en volia veure cap de les dues. Era entre caixes, observant les cares dels espectadors, totes amb el mateix somriure i els ulls fixos en el mateix punt. A l’escenari, davant del llit i de l’armari on hi havia amagat el suposat amant de la Maria-Helena, la Maria-Helena i el còmic de nas llarg i bigoti tipus rengle de formigues (que feia de marit) discutien per culpa de la Maria-Eugènia, que feia de minyona i era davant del llit, amb les faldilles aixecades, esperant el càstig. Havia vist aquella escena centenars de vegades, i mai no li havia semblat tan ensopida com ara. Fer sempre el mateix! Cada dia les mateixes plomes, les mateixes cançons, els mateixos acudits, esperar la rialla als mateixos moments, i els aplaudiments als mateixos instants, dia rera dia rera setmana rera mes i (si hi havia sort!) any rera any. El Ramon-Maria era a la porta de l’escala que duia als camerinos. Barrejat amb el que es veia a l’escenari, sentia les converses i les rialles que en venien. Va decidir que la millor manera d’aprofitar el temps seria fer cada dia just el contrari del que feien tots aquells; faria cada dia una cosa diferent. Es llevaria cada matí amb una nova personalitat, amb una activitat completament diferent de la del dia abans. Va tornar a refer el camí cap a la sortida. De cop, barrejada amb tots els altres instruments, va sentir la trompeta, que fins aleshores havia estat callada. Quan va passar per davant de la primera porta que donava a la platea, no va poder evitar d’obrir-la i fer-hi un cop d’ull. Assegut en el seu seient, amb la trompeta a les mans, hi havia un home de mitja edat, més aviat gras que no pas prim, amb les orelles tan grosses com les galtes, unes galtes que recordaven les d’un gos, que se li inflaven quan bufava i que li brillaven de suor. Als seients de més a prop de la porta que havia obert es van girar algunes cares, però de seguida van tornar els ulls cap a l’escenari. El Ramon-Maria va tancar la porta darrera seu i va anar cap al carrer.





CAPÍTOL DOTZÈ





1.


Mentre travessava el jardí, va veure encès el llum del Ramon-Maria. Va pujar directament a l’habitació. Va deixar la bossa en una cadira, es va estirar sobre el llit, però de seguida es va tornar a posar dreta, va treure de la bossa gran una bossa de plàstic amb la roba bruta i la va deixar a terra. La roba neta la va ficar a l’armari. Va baixar a la cuina amb la roba bruta, la va ficar a la rentadora i, del cistell de vímet, en va treure algunes altres peces. Va posar-hi el sabó. Va engegar la màquina. A la pica, va veure plats bruts que el Ramon-Maria devia haver deixat feia dies, i tot de propaganda damunt del marbre. Si no n’havia de fer res, tant li costava llençar-la a les escombraries? Va tornar a l’habitació, es va tornar a deixar caure sobre el llit, va mirar el sostre, va pensar en el Lluís-Albert i després va procurar no pensar en res.

Va sonar el telèfon. Va fer un bot, però abans d’arribar a la porta va sentir que el Ramon-Maria ja l’havia despenjat. I tot seguit un crit:

—És per tu!

Va baixar les escales indignada. Aquelles eren les primeres paraules que s’adreçaven des de feia setmanes (d’ençà que havien anat junts al cementiri?) i l’enfurismava que per una telefonada s’hagués trencat aquell silenci. Al telèfon, a l’altra banda, hi havia l’Ignasi-Xavier.

—He estat trucant-te des de fa dies.

—He estat fora.

—Tota la setmana?

—Uns dies.

—Doncs entre setmana tampoc no hi eres.

Que tractava de controlar-la, potser? L’Ignasi-Xavier va proposar-li de veure’s. L’Anna-Francesca rumiava. Sí: tenia ganes de veure’l; precisament l’altre dia pensava que l’havia de trucar. No l’havia vist, d’ençà que va anar a un sanatori, per una anèmia o no sabia què. Però quin dia podien veure’s? El conflicte era el dia. Mentre parlaven, l’Anna-Francesca va veure que el Ramon-Maria passava cap al carrer, posant-se la gavardina. Després, va sentir el cop de porta. L’Anna-Francesca continuava sense veure clar el dia. Li va explicar que estava passant per una època de desconcert, que havia d’aclarir una sèrie de coses, a casa. Però tot seguit va callar perquè li semblava que ja havia donat fins i tot massa explicacions. Van quedar que es trucarien la setmana següent. Van penjar. L’Anna-Francesca no es podia treure el Ramon-Maria del cap: què hi feia encara, a casa: a casa d’ella? No li havia dit, feia setmanes, que se n’aniria? Se sentia enganyada. Va pujar les escales i es va aturar davant de l’habitació del padrastre. Va empènyer la porta, va entrar-hi, es va entrebancar amb la cadira, d’una puntada de peu la va rebotre contra la paret, va obrir l’armari. Si li pogués pendre tres mil pessetes… De fet, ara se li’n fotia, que descobrís que li robava o no. Què li podia dir? Si n’hi deia res, li recordaria la promesa d’anar-se’n, que aquella era casa seva i que qui hi sobrava era ell. Només d’adonar-se d’aquella ocupació silenciosa, se li humitejaven els ulls. Es va eixugar les llàgrimes. Segur que era una actitud premeditada; sí, ho era: la presència del Ramon-Maria l’anul·lava fins a tal punt que acabaria sentint-se nores, acabaria boja. I no volia acabar boja.

Va remenar per la calaixera. Entre els mitjons, va trobar la funda de plàstic, sense la llibreta però amb bitllets. Els va treure. Quatre de cinc mil i quatre de mil. Se’n va sorpendre. Anava més bé que mai. Va decidir arriscar-se. N’agafaria un de cinc mil. Havia declarat la guerra i tenia la resposta a punt. A més, passaria més desapercebuda l’absència d’un bitllet de cinc mil entre quatre de la mateixa quantitat que no pas la de tres de mil entre quatre. Mentre es ficava el bitllet a la butxaca, es va fixar en els mitjons. N’hi havia de nous. El Ramon-Maria anava sempre amb roba de feia anys i, ara, de cop trobava uns mitjons que, com a molt, se’ls devia haver posat un parell de vegades; remenant, fins i tot en va trobar dos parells que encara duien l’etiqueta cosida. Va obrir del tot el calaix. Hi havia altres novetats. El va tancar. Va obrir el calaix de baix: samarretes. Poques novetats, aquí. Un parell de samarretes que semblaven noves i prou. Va obrir el calaix següent: calçotets i mocadors. Aquí sí que hi havia força novetats: la cosa monocromàtica, que hi havia dominat sempre, s’havia transformat ara en una ampla gamma de colors: hi havia calçotets blancs, novíssims, i a ratlles, i fins i tot uns de seda. I n’hi havia de marrons, de grisos, de verds, i de negres! I mocadors nous. I la llibreta d’estalvis al fons del calaix. Hi va allargar la mà i la va agafar. La va obrir. Quan hi va llegir el saldo se li van posar els cabells absolutament de punta i verds. S’ho mirava una vegada i una altra i no s’ho acabava de creure. Va asseure’s al llit amb la llibreta a les mans. D’on havia tret aquell munt de diners, el pelacanyes? Per què vivien sempre en la corda fluixa, si tenia tants calés? Els havia robat, potser? No el veia capaç. De quins negocis insospitats li devien venir?

Va lamentar no haver dut a la pràctica cap d’aquells somnis on el matava. Estava indignada, no pas amb ell sinó amb ella mateixa. Sent ella l’únic diguem-ne familiar, quedava clar que aquells milions serien per ella. Que els tingués amagats sense dir-ne res era una nova evidència que no era més que un fill de puta que calia eliminar de la faç de la Terra, com més ràpid millor.





2.


Aquell era, doncs, el matí que havia d’inaugurar tot el seguit de dies (fins l’últim) en què dedicaria cada jornada a una activitat diferent. Per començar un propòsit, res millor que fer el primer pas. Qui seria, aquell dia? Va considerar les possibilitats. Havia de decidir fer una cosa o una altra, segons l’humor del dia? No faria això que, si l’humor no li canviava exageradament d’un dia a l’altre (i, en general, l’humor no canvia exageradament d’un dia a l’altre), deixés de banda tota una sèrie de personalitats a adoptar i no fes més que adoptar carotes, lleugerament diferents entre elles, però que s’assemblarien, totes, a la seva manera habitual de ser? Per això, per portar-se la contrària a ell mateix, com que el que més volia aquell matí era tendresa (ho hauria donat tot per una mare que el comprengués, que el prengués entre els braços i el bressolés fins que s’adormís per sempre, sense adonar-se de res; però llavors va recordar la seva mare autèntica i va preferir que no hi hagués ningú que el comprengués ni el bressolés), va decidir que avui havia de ser un individu fred, seductor, sense cap mena de tendresa. I si, un cop decidida una manera d’actuar, en el curs del dia les coses se li escapaven de les mans i acabava adoptant una personalitat no exactament igual a la que havia pensat? Va decidir (i li va semblar que no estava sent gens estricte amb ell mateix) que, en les circumstàncies en què es trobava, es podia ben bé permetre aquella llicència.

Mentre es vestia, tractava d’imbuir-se de la personalitat triada. Però, de cop, ho trobava ridícul, tot plegat. Quina cursileria, considerar-se «fred, seductor, sense cap mena de tendresa»! Aquella malaltia per ventura no devia, en un cert estadi, produir un progressiu atrofiament del cervell que li fes pensar totes aquelles bajanades? Naufragava per moments. Però si no jugava aquell joc, quin joc li quedava per anar-hi jugant, mentre feia temps?

I, on havia d’anar, un home fred, sense cap mena de tendresa i seductor? Era davant de l’aparador d’una botiga de roba de dona, i es veia reflectit al vidre: una silueta a contrallum. Per començar, un individu com el que imaginava que era aquell dia s’hauria d’haver vestit d’una altra manera, i dur els cabells tallats diferentment, encara que fossin escassos. La roba que havia comprat feia dos dies no li servia gaire pel paper que es proposava. Què faria primer? Anar a la barberia o a una botiga de roba d’home? Aquelles preguntes, formulades així (les sentia dins del cap, com si parlés en veu alta) li van semblar dignes d’un concurs televisiu. Era en una rambla que baixava cap al que, un segle abans, havia estat el centre de la ciutat. Va tirar avall. Li semblava haver vist, alguna altra vegada, una barberia per allà. En recordava la imatge: les franges vermelles, blanques i blaves a cada banda de la porta de vidre, amb dues fotos en blanc i negre de dos senyors amb els cabells acabats de tallar; un, ben curts, l’altre, llargs i rinxolats. Però potser era més amunt. No recordava entre quins carrers era la barberia. Quan va haver baixat tres travessies es va aturar. Tan avall, segur que no era. Va tornar a pujar cap amunt; per variar, va travessar a la calçada central. Va tornar a veure la botiga de roba de dona. Va continuar caminant uns minuts. Al lluny, va veure finalment la barberia.

Hi havia dos barbers. Un d’ells atenia un client. L’altre (un home de cabells blancs, entre cinquanta i seixanta anys) el va saludar. El Ramon-Maria es va treure l’americana. De seguida, el barber es va llençar a agafar-l’hi; la va col·locar al penjarrobes. Mentre li assenyalava uns seients que hi havia al fons de la sala, amb una mena de palanganes de plàstic negre a l’altura del coll, li va preguntar si li semblava bé que li rentessin el cap. Al Ramon-Maria li semblava bé. Es va asseure i va emmotllar el clatell a la forma de la palangana. El barber va fer aparèixer una mànega amb aigua calenta i li va començar a rentar els cabells. L’aigua era excessivament calenta, però el Ramon-Maria no es va veure amb cor de fer-l’hi notar, per por que el prengués per un tiquis-miquis. Era un home fred, avui. Per un moment, el suplici va parar: el barber li aplicava el xampú als cabells i l’hi escampava amb dits gairebé obscens. De seguida, però, va tornar a aplicar-hi la mànega. Quan va tancar el doll i li va posar una tovallola al cap, el Ramon-Maria va respirar alleugerit. El barber el va convidar a seure en una de les butaques mòbils.

S’hi va estarrufar. Va tancar els ulls mentre el barber li col·locava un plec al voltant del coll. De sempre, aquell moment que es deixava en mans del barber li produïa una sensació summament agradable. Era com si el cuidessin, amb una atenció ni afectiva ni sensual. Quan acabés amb el cap, li demanaria que l’afaités: també l’entusiasmava sentir la fulla de la navalla lliscant-li, neta, per la cara, i el massatge després. Quants cops més es tallaria els cabells, abans de la mort? Un cop, forçant-ho molt? O era aquell ja l’últim cop que anava al barber? El va despertar una veu de dona:

—Vol que li faci les ungles?

El Ramon-Maria va obrir els ulls. Vestida amb una bata idèntica a la dels dos barbers, hi havia una dona morena, d’ulls claríssims i posat atent. El Ramon-Maria es va fer repetir la pregunta:

—Perdó?

La dona va somriure: li feia por haver despertat el Ramon-Maria de l’ensonyament.

—Vol que li faci les ungles?

La cara era d’una serenor atabaladora. El Ramon-Maria va contestar que sí. Se sentia, ara, dividit entre les mans del barber, que s’encarregava del cap, i les de la dona, que li agafava els dits amb més professionalitat del que hauria volgut. Com dir-li que li agradava moltíssim i que, avui, just aquell dia i només aquell dia, era un home seductor, fred, a qui no aniria malament una dona com ella? Com transmetre-li, a través de la pressió dels dits, que volia saber a quina hora plegava, per ser a la porta esperant-la?

La feina del barber avançava irremissiblement, amb una rapidesa que el Ramon-Maria considerava excessiva, perquè li anunciava que ben de seguida deixaria d’estar en mans de la dona, que ja havia enllestit la primera mà i un parell de dits de la segona. Havia d’actuar ràpid, si no volia perdre l’oportunitat de conèixer-la, ell que no en podia desaprofitar cap, d’oportunitat! Incòmode, va moure el cul al seient. La dona va alçar els ulls, potser pensant que la molèstia li pogués venir de la postura en què ella l’obligava a mantenir la mà. El Ramon-Maria li va somriure; li va estrènyer lleugerament el canell. Ella també va somriure-li i va abaixar els ulls, i va ser en el transcurs d’aquella baixada d’ulls que va veure-hi els pantalons exageradament tibants a l’entrecuix, formant una mena de tenda de campanya. Immediatament, va deixar de somriure, se li van enrojolir les galtes i, amb rapidesa, va acabar els dits que li quedaven per fer.





3.


Va sortir de la barberia enfurismat i sense haver gosat demanar que l’afaitessin. Com ho hauria d’haver fet per explicar-li a la dona que no tenia per què sentir-se ofesa, molesta o torbada, perquè aquella erecció no tenia res a veure amb ella? Però que aquella erecció no tingués res a veure amb ella, l’hauria tranquil·litzada o, al contrari, l’hauria ofesa encara més? El Ramon-Maria repassava la moviola dels fets: fins que li havia estret suaument la mà, tot havia anat com la seda. Fins i tot el mateix estrenyiment de la mà no havia despertat la ira de la dona. Per què havia hagut de moure’s en el seient i fer evident, involuntàriament, l’erecció? Això li passava per portar calçotets i no eslip, que en certa mesura el constrenyiria i l’hi dissimularia. Ara mateix se’n compraria mitja dotzena. Però i si no aconseguia acostumar-s’hi? Tota la vida portant calçotets, suportaria ara l’opressió de l’eslip? Feia anys, una vegada que en va provar, el fregament del camal contra l’ingle l’havia irritat de tal manera que havia hagut de tornar als calçotets. Però ara, ni que la carn se li escorxés, no podia deixar que una niciesa com aquella li tornés a esguerrar cap situació. Com un autòmat, va fer cap a una botiga d’home on havia anat sovint, anys abans. La va trobar molt canviada. L’havien redecorada totalment i hi havien apujat molt els preus. Això el va convèncer que havia encertat el lloc.

En va sortir canviat de roba de dalt a baix. Havia carregat cap a la dreta, de tal manera que (a no ser que fes un moviment brusc) la pressió de l’eslip li impedia que el membre quedés excessivament en evidència. Duia uns pantalons amples, una americana enorme, una camisa gris i dues bosses: una amb la roba vella i una altra amb roba nova. Fins les sabates, s’havia canviat. Ara en duia unes de negres, de punta rodona, amb les quals caminava pomposament. Va anar fins a una paperera i hi va entaforar la bossa amb la roba d’abans.

S’aturava davant de cada aparador, per veure què el podia interessar. En el d’una òptica hi va veure un display d’unes noves lents de contacte de colors. Per un preu que ara li semblava raonable, podia tenir unes lents que li fessin els ulls verds, blaus, ocres, vermellosos… De quin color tenia els ulls, per cert? No ho sabia, i el reflex al vidre de l’aparador no l’hi aclaria pas. Va entrar-hi. Mentre encarregava lents de diversos colors, va pensar que podia ser que es morís amb les lents posades i que, si ningú no se n’adonava, l’enterressin sense treure-les-hi. La idea li va produir una mena de neguit, entre la por i el fàstic. Li van demanar una paga i senyal i li van dir que podia passar a recollir-les una setmana (menys de vida) més tard.





4.


L’Anna-Francesca va decidir que seria més sovint a casa; esperaria i espiaria el Ramon-Maria, per saber quins moviments feia. De debò seria capaç de matar-lo? Tenia el cap com aigua arremolinada. Asseguda en una butaca, a tocar de la finestra, mirava el jardí musti que hi havia més enllà del vidre. Un gos llop, enorme i amb ullals despietats, s’acostava a la finestra, es dreçava sobre les dues potes del darrera, trencava els vidres d’un cop d’urpa i entrava a la casa. Amb una arma a l’abast, seria capaç de matar-lo? Sense cap mena de dubte. Sentiria després cap mena de remordiment pel que hauria fet? En absolut; només una barreja d’alegria i de descans. Per què, doncs, li hauria de fer por, o remordiment, matar el padrastre? Que potser el considerava més que a un gos? En absolut. Que potser trobava diferència entre un gos i un home? Va somriure. No havia matat formigues, de petita i de no tan petita, moltes vegades? No havia agafat, a escola, sargantanes, i les havia sotmès a una tortura finíssima, consistent a obrir-los la panxa amb una gillette, treure’n algun budell i tornà’ls-la a cosir com si no hagués passat res? No havia agafat rates-pinyades, de vegades, i les havia clavat a terra, amb tornavisos a les ales, i havia jugat a fer-hi punteria? No havia matat peixos, aixafat aranyes, matat ratolins i, un cop, amb la Mercè (aquella estúpida), esclafat els cadells de la gata d’una veïna (que no els volia, ni trobava ningú que els volgués) contra la paret? No era més digne de menyspreu el Ramon-Maria que qualsevol d’aquells animals?

Quina hipocresia, els esgarips de la gent que deia que l’home és un animal pacífic de mena! L’home és un animal amb tanta necessitat de violència com qualsevol altre, i que només es frena (de vegades) perquè l’han educat. Si no el matava, quants anys l’hauria de suportar encara? Vint, deu com a mínim? O fins i tot trenta! No podia perdre anys i anys (la flor de la vida, ha!) esperant, una, dues o tres dècades, que es morís. Si es moria (posem) al cap de vint anys, ella en tindria trenta-cinc! Seria una vella, una xacra! Havia d’actuar immediatament. Però com? No es podia guiar per fantasies sense cap base verificable. Jeia al llit, pendent del més mínim soroll que sentís a la casa.

Que va ser el del telèfon. Era el Lluís-Albert, que la trobava a faltar. L’Anna-Francesca l’escoltava pacientment, sense acabar d’entendre com algú podia estar romàntic havent-hi encara tanta escòria damunt del planeta. Tenia ganes d’explicar-l’hi tot, de dir-li que el Ramon-Maria la volia fer tornar boja, que no se n’anava de casa tan sols per turmentar-la, que nedava en l’abundància i es feia el pobre, que això també ho feia per destrossar-la a poc a poc; però va retenir-se. El cervell se li havia disparat; li feia por que més tard hagués de penedir-se’n, de segons quines coses li expliqués. Li va dir que l’estimava, ell li va dir que també, ella li va dir que ella l’estimava més, ell li va dir que no: que ell l’estimava més…





5.


Hora i mitja més tard, va sentir la porta del jardí. L’Anna-Francesca es va dreçar, es va acomiadar ràpidament del Lluís-Albert, va penjar i va pujar a l’habitació. Va sentir un altre cop de porta: aquesta vegada la de la casa. I passes que pujaven. El Ramon-Maria anava a la seva habitació. Després, res. D’on venia? On anava, sempre? Tocant la trompeta en un teatre de mala mort no es guanyen tants milions. Un quart més tard, va sentir que sortia de l’habitació i anava cap al lavabo. Va entreobrir la porta i va parar l’orella. Va sentir l’aigua de la dutxa. Minuts més tard, va sentir com tornava a l’habitació. La noia es va acostar a la finestra i va mirar cap a l’habitació del Ramon-Maria. Devia ser en la zona que quedava fora del seu camp de visió. Un instant fugaç el va veure i va tornar a desaparèixer. Però de seguida el va veure una altra vegada: anava d’un costat a l’altre de l’habitació, eixugant-se els cabells amb la tovallola i, un moment que es va regirar i es va quedar inopinadament al bell mig del camp de visió de l’Anna-Francesca, va veure que ostentava una erecció completa. Va sentir repugnància. Es va allunyar de la finestra, va mirar la foto de sa mare (emmarcada en imitació pell de lleopard) que guardava al calaix de la tauleta de nit, es va repenjar contra la paret, va respirar profundament, va tancar els ulls, va anar fins a l’altra banda de l’habitació, va asseure’s en una cadira, es va tornar a aixecar de seguida, es va mossegar un padrastre i amb ràbia va fer picar els dits contra els vidres de la finestra. Quan va sentir les passes del Ramon-Maria baixant les escales cap al carrer, es va posar la jaqueta i va sortir darrera d’ell.





6.


Les barques feien cabotades lleugeres, acompanyades pel so de l’aigua contra la fusta i la fibra de vidre. L’aigua no era gaire agitada, i no podria mai ser-ho perquè, de banda a banda de l’horitzó, hi havia un mur de ciment gris, amb les paraules PROHIBIT BANYAR-SE I PESCAR escrites, enormes, cada trenta o quaranta metres. El mur impedia, per una banda, que l’aigua prengués cap mena de salvatgia i, de l’altra, que es pogués veure el mar des de la costa. Amb la qual cosa, tots els bars, els restaurants i les botigues del port nàutic es trobaven en una situació ridícula, com de presidiaris que només veuen el mur de la presó i el cel; era evident que tant els promotors com els usuaris haurien volgut poder contemplar el mar, còmodament asseguts en qualssevol de les cadires de les terrasses.

El Ramon-Maria seia en una butaca de vímet amb coixí folrat de roba de llengo blanca i blava. Contemplava un North Wind 38 que tenia al davant. Ell havia tingut, un cop, una mallorquina, d’onze metres, i amb prou feines si la va fer servir un estiu. Aquell port encara no existia i havien d’amarrar al port central, prop de les barques de pesca. Es va alçar les solapes de la gavardina; amb la mà acariciava una copa de pastís. De tant en tant en bevia, tractant de suportar-ne el sabor. Havia demanat pastís perquè l’havia vist pendre a uns francesos, unes taules més enllà, i mentre el cambrer se li havia anat acostant amb l’evident intenció de demanar-li què volia, el Ramon-Maria havia tingut la revelació sobtada que, com que no en prenia mai, era prou més que probable que morís sense haver-lo tornat a tastar. Va agafar l’ampolla d’aigua i se’n va posar més. Es va dur la copa als llavis. No suportava aquell gust anisat. Moriria sense haver-ne pres mai cap altra copa.

Després va aixecar-se, va mirar l’import del tiquet de consumició, va deixar les monedes sobre la taula i va caminar pel moll. A l’esquerra tenia les barques, a la dreta les botigues. Va entrar en una d’accessoris nàutics: brúixoles, suports oscil·lants per evitar que els gots es trabuquessin, rètols de metall daurat amb lletra anglesa, estatuetes de fusta que representaven mariners amb pipa i barba, quadros amb col·leccions de nusos. En una altra botiga venien roba per gent de mar: impermeables grocs i verds, botes de goma, samarretes a ratlles (de diversos gruixos i colors) horitzontals, jerseis de coll alt, barrets, gorres, clauers de plàstic especialment pensats per evitar que les claus s’enfonsessin si queien a l’aigua. Va entrar en una papereria i va tafanejar pels prestatges; llibretes de diverses mides, llapis, carpetes i llibres sobre temes nàutics. Devia vendre gaire, una papereria, allà? La noia que s’estava darrera del taulell feia cara d’avorrir-s’hi. Va comprar un llapis que duia, serigrafiada, una àncora vermella; se’l va posar a la butxaca de l’americana. Es va aturar davant de la carta d’un restaurant que, sota el nom LA CUINA DEL CAPITÀ, ostentava l’especialitat: CUINA MARINERA. Va veure que la proporció de plats de peix no era superior a la de qualsevol restaurant normal.

—S’hi menja bé.

Era la noia de la papereria, que empenyia la porta i, un moment, semblava com si dubtés a mantenir-l’hi oberta per si volia entrar, o tancar-la per no forçar-lo. Tot això ho pensava el Ramon-Maria mentre s’hi llençava al darrera, entrant-hi efectivament, i abaixant-se les solapes. Li va donar les gràcies i, per no deixar cap temps mort, li va preguntar si hi venia gaire sovint, a dinar. La noia va dir que cada dia.

—Deu saber què s’hi pot menjar, doncs.

—Sí.

—I no cansa, menjar sempre al mateix lloc?

—Hi ha un altre restaurant, però són molt antipàtics.

La noia s’havia assegut ja en una taula. El Ramon-Maria no podia perdre el temps, dubtant si demanar-li permís per ocupar el seient del davant o no.

—Que espera algú?

—No —la noia va dubtar un moment i, de seguida, es va decidir—: Segui. —Va acostar la cara a la d’ell, es va col·locar la mà al costat de la boca, com per impedir que li sentissin la veu o li poguessin llegir els llavis, i li va dir, fluix:

—Però tampoc no es pensi que és res de l’altre món, aquest restaurant.

Es deia Maria-Lluïsa. Li va recomanar el filet de vedella. El Ramon-Maria li va preguntar si en tenien de bou. La noia no ho sabia, perquè no en menjava mai, de bou: el trobava massa carnós. Ho van preguntar al cambrer. No n’hi havia. El Ramon-Maria va demanar filet de vedella, i espàrrecs amb maonesa, abans. La Maria-Lluïsa va demanar una amanida i cervells a la romana.

La papereria, efectivament, no era cap negoci. La fotocopiadora era l’únic que donava quatre duros. Però tampoc no calia que fos cap negoci: l’amo era el pare de la noia, que havia comprat el local purament per invertir diners en aquell port (que semblava que algun dia tindria un futur esplèndid, quan s’aprovés el pla de requalificació del sòl que permetria construir-hi tot al voltant), com en tenia invertits per arreu. La Maria-Lluïsa li havia suggerit la possibilitat de muntar-hi una papereria precisament perquè (com que sabia que seria ella qui se n’encarregaria) així s’evitava la feina que hauria tingut si hagués muntat una botiga capaç d’atreure més parròquia. Fet i fet, cada final de mes el pare li passava un sobre amb la mateixa quantitat de diners que li hauria passat si s’hagués encarregat d’un negoci amb més gir. I, per què havia d’encarregar-se de cap botiga, si era evident que el pare d’ella tenia prou diners perquè la nena visqués sense fer res, o estudiant? Sí que estudiava: història, a la universitat, però s’ho podia combinar perfectament. I, si bé era cert que no tenia per què treballar, resultava que el pare havia arribat a dalt de tot des del nores; tenia un alt concepte del treball, i li semblava que un estudiant que no compaginés els llibres amb el treball era un paràsit. Volia que els seus fills sabessin què era treballar.

—Com si en aquesta papereria se sabés gaire què és treballar —va dir la noia.

El Ramon-Maria es va interessar pels germans. En tenia dos: un germà i una germana. El germà era a Alemanya, estudiant química. La germana feia biològiques. També a l’estranger? No. El Ramon-Maria la mirava menjar: com tallava l’enciam i el tomàquet, primer, i els cervells, després, i com acariciava els trossos de menjar amb les dents, unes dents blanquíssimes. El bocabadava veure l’agilitat amb què la Maria-Lluïsa podia xerrar i menjar alhora, sense que en cap moment parlés amb la boca plena, ni semblés que el fet de parlar li impedia de menjar al ritme desitjat. Un instant, la Maria-Lluïsa va callar i el va mirar. De seguida va tornar a parlar, però ara per preguntar-li si hi tenia cap barca amarrada. El Ramon-Maria es va agafar el canell dret amb la mà esquerra per impedir-se acariciar-li els cabells. Li va explicar que, feia temps, havia tingut una mallorquina d’onze metres però que ara era músic. La Maria-Lluïsa es va mostrar molt sorpresa. No pas per la falta de relació absolutament imbècil entre les dues parts de la resposta d’ell, sinó perquè mai no hauria dit que fos músic. Ell no va saber si pendre-s’ho com un afalac o com una crítica. Li va preguntar quin instrument tocava. La trompeta. La Maria-Lluïsa li va parlar de Jim Rudolph, el trompetista que més li agradava, i li va preguntar si el coneixia. El Ramon-Maria va assentir amb el cap, sense que aquell nom li sonés de res i preguntant-se què diria ella si resultava que era un nom que s’acabava d’inventar per fer-lo caure en la trampa de dir que sí que coneixia algú inexistent. No li va caldre explicar res més perquè, a partir de la dada de la trompeta, la Maria-Lluïsa va bastir, durant les postres i el cafè, tot un monòleg que va passar perfectament per conversa. Quan el cambrer els va portar el compte, el Ramon-Maria va insistir (sense gaire convicció) en pagar. La Maria-Lluïsa es va fer pregar poc.

La va acompanyar fins a la papereria. La va ajudar a obrir la porta, es va ajupir a recollir unes cartes que hi devia haver llençat el carter per sota, es va preguntar què hi feia allà, la va ajudar a baixar (d’un prestatge) uns paquets de fulls de paper per fotocòpia i, mentre els hi donava, amb una lentitud exasperant (com si la seguretat que cap dels dos no rebutjaria el petó els fes treure més plaer d’aquell anar retardant la trobada), van avançar els caps fins a besar-se.

El Ramon-Maria es va quedar a la papereria fins a l’hora de tancar. En tota l’estona, la Maria-Lluïsa va fer tres vendes que, sumades, no devien pas pujar més de dues-mil pessetes. Van aprofitar els immensos temps morts per abraçar-se, per mirar-se, per jugar. Quan va arribar l’hora de tancar, la Maria-Lluïsa va recollir la jaqueta, se la va posar, va comptar quant havia fet de calaix, va ficar els bitllets en una caixa metàl·lica i va anar fins a l’interruptor general, que era darrera d’una cortineta, a tocar d’una prestatgeria. Ja abans de girar-se va notar la presència del Ramon-Maria al costat; per això va girar la cara somrient. L’home la va besar, la va abraçar. Els ulls de la noia el miraven com si fos transparent i veiessin més enllà d’ell. Feia la cara que faria una actriu que volgués expressar abandonament, tendresa i desig. Va obrir lentament la boca i li va ensenyar, un instant, la punta de la llengua. El Ramon-Maria la va besar novament i, veient que ella el besava amb una intensitat equiparable, li va passar la mà per sota de la faldilla. Quan va arribar a la vora de les calces, la Maria-Lluïsa va serrar les cuixes.

—No et sembla que vas massa de pressa?

El Ramon-Maria va inspirar profundament. Com podia explicar-li que, efectivament, anava de pressa, però que la seva pressa estava prou justificada perquè no podia perdre temps amb festejos de cap mena?

—Ets casat?

Què en diria, de tot plegat, un extraterrestre que s’ho mirés des d’un ovni? Va recordar que, endut per les abraçades, havia oblidat el paper que s’havia adjudicat.

—Sí.

—N’estava segura.

—Com ho has sabut?

Per tota resposta, la Maria-Lluïsa el va agafar pel clatell i el va atraure cap a ella. Abans de besar-lo, va tancar els ulls. El Ramon-Maria dubtava si afegir, a la confessió, dos o tres fills, i especificar-ne sexe, edat i nom. La Maria-Lluïsa li va mossegar els llavis. El Ramon-Maria s’hi va passar el dors de la mà i va observar el traç de sang. La noia n’hi va demanar disculpes.





7.


L’endemà, o quan fos, hauria de tornar a veure la Maria-Lluïsa? Si s’havia programat de viure d’una manera diferent cada dia, no podia repetir mai el que havia fet el dia abans. Per ser conseqüent, no l’hauria de veure més, perquè la Maria-Lluïsa pertanyia únicament a aquell dia i a la idea (més o menys aproximada) que s’havia fet del que ell seria aquell dia. Si l’endemà anava, posem per cas, d’indiferent o d’honest, quin paper hi jugaria la Maria-Lluïsa? Cap.

I amb la roba, havia de fer el mateix? Comprar cada dia roba adaptada al personatge en què es convertiria? Si duia les coses fins a aquells extrems, també es veuria obligat a canviar de casa cada dia, o anar a l’hotel. Segons quines personalitats, però, no admetien gaire això de viure en un hotel. Es veuria obligat, cada dia (o ni que fos cada tants dies), a comprar una casa nova? Impossible. Els diners que havia aconseguit no donaven per perfilar els detalls d’aquella manera i, a part, cada cop més aquell propòsit li semblava una ximpleria. Per què no es deixaven d’històries i agafaven, ara mateix, un dels iots que hi havia al port i fugien? O en avió. O en tren. Però, si pogués fugir, fugiria tot sol. Per tant, tot era barrinar per barrinar. Perquè no podia ser de cap altra manera. Perquè, si allò pogués ser d’una altra manera, tot seria d’una altra manera. Es va aturar. Què era allò que, si pogués ser d’una altra manera, faria que tot canviés? S’havia perdut. Es va girar cap a la Maria-Lluïsa i li va proposar anar de vacances. La noia se’l va mirar sense entendre gaire res.

—Aquest estiu?

—No, ara.

Jeien darrera del taulell, l’un al costat de l’altra. El Ramon-Maria sentia pudor de peus, i no li semblava que fos pas dels seus. La Maria-Lluïsa va badallar i es va arrapar al pit de l’home. Segons després dormia. El Ramon-Maria va començar a sentir mala consciència cap a ell mateix. Independentment de si decidia abandonar aquell joc, mentre no l’abandonés l’havia de jugar amb un mínim de serietat, i no ho estava fent. Va analitzar el comportament que havia tingut amb la Maria-Lluïsa. L’havia tractada amb prou poques consideracions com perquè pogués jutjar que la seva actitud entrava dins de l’esquema que havia previst pel dia? Evidentment, no. Per solucionar el problema, ni que fos una mica, va decidir aixecar-se immediatament. Per fer-ho, va enretirar bruscament el tors de la Maria-Lluï-sa, que se li havia adormit sobre el pit. La Maria-Lluïsa no es va despertar; va emetre un gruny embotit i es va girar de costat. El Ramon-Maria es va aixecar i, decidit, va començar a vestir-se. Mentre es posava els pantalons, va passar la mirada per la corba immillorable que formaven l’esquena, la cintura i les natges de la noia; va valorar la possibilitat de tornar-hi. Però seria una consideració. Quan es va haver vestit, va raonar que havia de fer alguna cosa que molestés la noia, quan es despertés. No se’n podia anar sense deixar-li algun mal record! Però no tenia gaire clar si l’actuació d’un individu dur incloïa anar deixant mals records darrera seu, i menys quan la gent ja dormia. Deixar-li un parell de bitllets al damunt, i que se sentís tractada de puta? Obrir-li la caixa metàl·lica i pendre-li els diners del dia i els dels dies anteriors, que probablement també eren allà dins? Trencar alguna cosa només per trencar-la li semblava una criaturada. Va sortir al carrer i va començar a caminar lentament (rient per dins només de plantejar-se si la noia devia pendre alguna cosa per no quedar embarassada), seguit, a cosa d’una cinquantena de metres de distància, per l’Anna-Francesca, que tractava de lligar caps dels negocis que devia tenir amb la noia de la papereria. Era d’allà que havia sortir tot aquell munt de milions?





8.


Escanyar-lo? No tindria prou força, i el Ramon-Maria podia revoltar-se-li amb facilitat, amb l’agreujament que des d’aquell instant quedaria en alerta permanent. I agafar un cotxe, seguir-lo i, en el moment oportú, atropellar-lo i, si calia, fer marxa enrera per assegurar-se’n i, de passada, observar amb delectació com les rodes li segaven el coll? Però sense auto era bastant difícil simular un accident com aquell. Podia llogar un cotxe, però això la delataria. I amb una pistola? El problema devia ser com aconseguir-ne cap. Només a les pel·lícules és fàcil trobar-ne. El Lluís-Albert, podria aconseguir-ne cap? Però desbarrava: ni el Lluís-Albert ni ningú no n’havien de saber res. I deixar anar el gas? I empenye’l per la finestra? Des de l’habitació, la caiguda devia ser de cinc o sis metres. Segur que no sobreviuria. I enverinar-li el menjar? I una ganivetada? I, mentre es banyava, llençar-li una estufa elèctrica endollada? I un cop al cap i fer-lo rodolar escales avall? No: els forenses sempre descobreixen que el cop mortal és previ a la caiguda. I una picada mortal d’una bèstia? Però, quina bèstia: una serp, una aranya? Era una ximpleria. I contractar un sicari? El podria pagar amb els diners que ben aviat serien seus. Però i com trobar-ne cap? Com convence’l que esperés a cobrar fins que heretés? I un suïcidi? Com es simulava? Quins detalls hauria d’escampar per la casa perquè s’empassessin la possibilitat del suïcidi? Una carta al senyor jutge, com als tebeos? Impossible imitar-li la lletra. I (no sabia per què) li semblava que la policia no es podria mai creure que un suïcida escrivís a màquina l’última carta. (Havia esmentat la policia amb tota naturalitat i, quan se’n va adonar, no se’n va horroritzar!). Ho fes com ho fes, necessitava una coartada. O no? Per primera vegada va lamentar no haver prestat més atenció a les pel·lícules policíaques que havia vist al llarg de la vida. Havia de llegir llibres sobre el tema. Els clàssics de la literatura negra? Però no suportava la literatura negra. La trobava pesada, pretenciosa, falsa i innocent; com tota la literatura, de fet: la realitat sempre supera la ficció. Li semblava que havia de ser més fàcil del que s’imaginava, tot plegat. Al capdavall, no havia de fer més que el contrari del que faria un metge per salvar una vida, el contrari aproximadament del que diuen els manuals de prevenció d’accidents.





9.


L’Anna-Francesca va examinar, de dalt a baix, tots els llibres de medicina de la biblioteca de la institució pedagògica on estudiava. No en va quedar gens satisfeta; va buscar per altres biblioteques: la del pare d’una companya de classe (amb l’excusa que preparava un treball sobre la circulació sanguínia), la que una caixa d’estalvis tenia oberta prop de casa seva, la del col·legi de metges i la de l’acadèmia de ciències mèdiques. Va consultar tots els manuals de prevenció d’accidents (laborals i no laborals) que havien editat els serveis de publicacions dels organismes de Sanitat i de Treball. Fins i tot va trobar alguns tractats mèdics del segle passat, que estudiaven el tema d’una manera que li podria ser molt útil.

D’aquesta manera va apendre un principi bàsic per qui vol fer servir un arma de foc: no té sentit cosir ningú a bales si cap bala no toca un punt vital. Però, en principi, no veia clar fer servir armes de foc. Va apendre també que un home pot rebre cent ganivetades i que cap no sigui mortal. Que abans de prémer el gallet o clavar la navalla cal saber quin és el lloc ideal per fer-ho. Va apendre que, com que vivim en oxigen, si en tallem el subministrament tallem la vida. Que, des de l’aire, l’oxigen entra al cos per diverses parts. Que els nervis que ens estimulen a respirar són al cervell, just sobre la columna vertebral, i que es poden aixafar amb un bon cop de garrot, o trencar amb una bala. Que, si es volguessin aixafar d’un cop de mà, aquest cop hauria de ser realment molt fort, motiu pel qual va descartar, ja d’entrada, aquest mètode. Una puntada de peu, però, clavada amb una bota adequada, podia fer el fet molt millor. Va apendre també que els cops al clatell, a part de fer mal a l’espinada, poden forçar les vèrtebres cap endavant, fer que col·lisionin amb la tràquea, produir l’asfíxia i deixar la tràquea tallada i els pulmons plens de sang. Va apendre que el sistema respiratori es pot atacar amb gasos. Que ferir amb una bala o amb un ganivet només un pulmó no provoca la mort de seguida, perquè l’altre pulmó por funcionar tot sol. Que cal assegurar-se que siguin tots dos pulmons que fallin. Va apendre que la sang també duu oxigen i que tallar un vas sanguini (sigui amb navalla, bala o un cop de porra) és ideal. Que es poden donar cops a les costelles per esberlar-les, i que aquestes costelles esberlades poden empalar i lesionar el cor. (Un cop de puny, o de peu, ben precís, a les costelles flotants, podia dur-les cap al fetge; però la mort no seria immediata). Va apendre que els llocs ideals per clavar ganivetades són el coll, els canells, els interiors dels colzes, les aixelles, la part de dins de les cuixes i els ronyons. Que també es pot atacar la sang amb gasos i amb verins. Que un altre possible objectiu és el sistema nerviós: l’electrocució, l’atac a l’espinada, les cremades traumàtiques. Que la manera més fàcil de produir un xoc és tallar una artèria major. L’ideal seria aconseguir tres objectius alhora: aturaria respiració del Ramon-Maria, fer que es dessagnés i produir-li un xoc. Que, per matar a mà nua, els llocs més interessants són el cap i el coll. Que, al coll, uns cops ben dirigits contra la tràquea i la laringe poden aconseguir el col·lapse total i aplanar la tràquea. Que un cop prou fort pot fer que la mucosa tanqui la gola. Amb la gola segellada, l’aire no pot ni entrar ni sortir. Ho podia aconseguir amb un cop de puny, o amb el caire de la mà. I quan el Ramon-Maria fos a terra, una trepitjada ben forta sobre la laringe en podria produir el mateix resultat. Va apendre també que, al buit del coll, la pell és molt prima i pot estripar-se amb les ungles, com si fos una bossa de plàstic. I que, un cop estripada, hi ha accés directe a la tràquea. Els vasos sanguinis del coll, les artèries caròtides i les venes jugulars es poden esqueixar amb un cop donat amb el cantell de la mà. O amb les derits. Aquests vasos són just sota la pell; es poden mossegar amb facilitat. L’objectiu no ha de ser esgarrapar-los, sinó arrencar-los: amb les dents del davant i els incisius. Després, quan tenim els vasos entre les dents, al mateix moment que mosseguem hem de tirar el cap violentament enrera; així s’aconsegueix que la ferida produeixi la mort immediata.

Va apendre que es pot escanyar amb les mans, amb l’avantbraç o amb les cames, amb una clau de tisora. Però per escanyar s’ha de tenir molta força, i la clau de tisora s’ha de mantenir durant deu minuts. Va apendre un altre mètode que només requeria el polze i l’índex: amb el polze i l’índex s’havien d’agafar, com si fossin pinces, les banyes del cartílag tiroides, just sobre la laringe. Però (tornava a trobar-se amb el mateix problema) hauria de mantenir una pressió molt forta, amb els dits, fins que el Ramon-Maria expirés. Va apendre que, generalment, els cops a la cara no són mortals. Però que uns cops de garrot forts, a les temples, poden matar. Va apendre que, quan el subjecte és a terra, l’havia d’agafar ben fort pels cabells de damunt del front (malament amb el Ramon-Maria, amb tan pocs cabells, i tan curts, com tenia), alçar-li el cap d’aquesta manera i, sense pietat, esclafar-li la part de darrera del crani contra terra; la base del crani s’enfonsa irremissiblement i la mort és ràpida.

Va apendre que, de la cara, l’únic lloc realment interessant són els ulls. Que, si hi apliquem els dits grossos i pressionem sense compliments en direcció al centre del cap, els dits trenquen l’interior del cervell; s’hi poden arribar a ficar del tot, els dits. Al mateix temps, aquesta manera d’agafar el cap és prou segura per poder fer-hi una estrebada que el lesioni encara més; tot això, a part de destruir els ulls, és clar. Va apendre que, quan el subjecte és a terra, el cop de gràcia se li pot fer saltant-li al cap amb tots dos peus, fins que li quedi esclafat. Que clavar amb molta força el taló contra la part baixa de l’espinada pot trencar la medul·la. Que un altre bon lloc és entre els omòplats. Que, quan es trenca el coll, el subjecte pot morir simplement perquè, com que no pot mantenir el cap alçat, li cau cap endavant i li constreny la tràquea. Que, amb un bon cop, l’estèrnum pot estellar-se i ferir el cor. Que també poden matar els cops forts i acurats al plexus, a la boca de l’estómac, a l’engonal i als ronyons, però que normalment aquests cops només deixen inconscient. Va deduir que tots aquests cops, pels quals calia una força superior a la que creia posseir, els podria donar amb una barra de ferro, amb un maó, amb un martell, amb una clau anglesa o amb un bat de beisbol. Va apendre que, des del darrera de la víctima, els millors llocs són el clatell i els costats del cap, sota les orelles. Que el cop de destral s’ha de donar al coll o al cap, i que s’hi hauria d’aconseguir una decapitació perfecta: res de cops per tot arreu. Que l’ideal és un primer cop per fer caure la víctima i un segon cop per decapitar-la. Que, si havia de fer servir la navalla, l’ideal era clavar-la al coll, vuit o deu centímetres sota l’orella, fins que sortís per l’altra banda, i aleshores treure-la cap endavant, tallant la gola. Que, si la víctima és asseguda, l’ideal és ganivetar-la en sentit descendent, al buit que hi ha entre l’os del coll i les espatlles, perquè així es talla l’artèria subclàvia. Que la navalla s’ha de treure movent-la endavant i endarrera, per tallar al màxim possible el teixit que hi ha sota. Va apendre que qualsevol tall al coll provoca una gran sangonada i que l’agressor en pot sortir fàcilment tacat. Que, frontalment, s’ha de clavar la fulla en sentit horitzontal, entre les costelles. O sota les costelles i, llavors, d’un sol cop, alçar-la, fent palanca, perquè lesioni el cor. Per arribar al cor n’hi ha prou amb punxar uns cinc centímetres de carn; cinc o vuit centímetres més van bé per assegurar-se’n. Que no s’han de fer servir ganivets d’una sola fulla. Que amb una agulla de fer mitja podia punxar els ulls fins al cervell; o bé ficar-la pel canal de l’orella, també fins al cervell; o bé pel nariu, també fins al cervell. Que punxar el coll és poc segur, perquè hauria de tocar l’artèria i és molt difícil ser tan precís. Que es pot arribar a la medul·la des de la base del crani. Va deduir que, per aquesta comesa, una taladradora elèctrica podia ser molt efectiva.

Va apendre que els verins poden ser inhalats, injectats, beguts, absorbits o menjats. Que alguns dels més letals són el cianur, l’àcid cianhídric i el gas cianogen. Que inhalar gas cianogen o pendre cianur porten a l’anèmia histotòxica, que fa que el cos no pugui absorbir l’oxigen de la sang i la mort arribi de seguida. Que el gas cianogen es pot treure dels aerosols. Que l’estricnina és molt efectiva. Que (per compensar l’efecte i disfressar el verí) també es dóna una porció de cianur: provoquen la mort, però els símptomes de tots dos verins es compensen de tal manera que no queden símptomes exteriors d’enverinament. Que amb quatre grams de morfina n’hi ha prou per matar algú que no hi sigui addicte. I el Ramon-Maria no n’era, suposava. Que, per dissimular els símptomes, es poden posar gotes de belladona als ulls (la morfina els deixa estrets i la belladona els dilata). Que les sobredosis d’heroïna també són efectives. Igual que injectar benzè de nicotina de fulla negra a l’estómac. O aire en una vena, amb una xeringa hipodèrmica de vint centímetres cúbics o més: es crea una bombolla en el sistema sanguini i la mort arriba per embòlia. Que l’arsènic i el sulfat de tal·li es poden treure dels matarrates. Que també serveix el mercuri dels termòmetres i dels baròmetres. Que, si el subjecte fa servir líquids per eixugar-se la boca, o gotes pels ulls (els líquids per les lents de contacte del Ramon-Maria!), podia canviar el contingut de les ampolletes per àcid sulfúric o muriàtic. (Però aquests àcids, no devorarien el plàstic de les ampolletes?). Va apendre que, abans de ficar la safata dels glaçons al congelador, hi podia afegir vidre en pols: un cop fets els daus de gel és impossible veure’n les estelles suspeses. El resultat: estralls a la regió intestinal i mort per hemorràgia interna. Va apendre que el clor és un gas verinós que es pot obtenir fàcilment: es fa servir per purificar les piscines. Que el lleixiu barrejat amb vinagre deixa anar aquest mateix clor. Que, amb els verins, calia assegurar-se fent-ne servir el doble de la dosi necessària. Va apendre la utilitat d’un cable elèctric connectat a la reixeta de desguàs d’un d’aquells urinaris que fan servir els homes per pixar drets: l’orina (que és un líquid salat i un perfecte conductor de l’electricitat) fa contacte amb el cable elèctric connectat i el xoc mata el subjecte.

La llista de plantes verinoses que va fer ocupava pàgines i pàgines: azalees, ruibarbre, baladre, safrà de tardor, teix, vesc… Fins les fulles i les branques de la patatera podien produir greus desordres digestius i nerviosos, perquè contenien alcaloides amb verí. I les fulles i les branques de les tomaqueres també. Va apendre que és força efectiu forçar algú a vomitar i, quan ho fa, tapar-li completament la boca i el nas. Que la defenestració era el sistema amb el qual executaven els criminals a Buhara, a l’Àsia soviètica. Els pujaven dalt d’un minaret, els empenyien, i esclataven contra les lloses. Va apendre que la distància de caiguda necessària per morir és ben variable: hi ha gent que rellisca dins de la banyera i es mor. Va passar per alt tots els capítols dedicats a serps, dòbermans i alsacians. Va apendre què es podia fer amb el diòxid de carboni, congelat en daus: deixar-lo sota el llit de la víctima i esperar. Mentre dorm, el diòxid de carboni puja a un grau letal; a més, l’evidència s’evapora. Va arribar fins i tot a apendre que els dies càlids d’estiu són els ideals per apunyalar algú: perquè la sang flueix lliure per les venes. Que, en canvi, els dies freds d’hivern són els ideals per escanyar, ofegar, i per alguns verins: perquè la sang flueix espessa. Que les llunes creixents o plenes són perfectes per matar amb arma blanca o de foc. I que la lluna minvant és ideal per ofegar i escanyar.





CAPÍTOL TRETZÈ





1.


Era exactament d’aquella manera com volia esmerçar les poques setmanes que li quedaven de vida? Aviat hauria de començar a comptar per dies el temps que tenia de coll. Seia a l’escala de la porta de casa, contemplant una rata que es movia pel jardí. Era grossa i beix, amb el pèl brut de fang. Havia sortit de sota d’un test trencat i es passejava tranquil·lament entre les mates i la runa. Lluny, se sentia algun automòbil. Va mirar l’hora: les cinc. Faltava relativament poc perquè el cel comencés a fer-se cada cop més clar. Si es ficava al llit, no es llevaria ben bé fins a les dotze, i això si hi posava voluntat. Perquè podia ser que s’hi deixés estar i no es llevés fins a les tres, o més tard encara: podia fins i tot llevar-se quan aquest dia que començava hagués desaparegut per sempre més, i així se l’hauria estalviat. Però això volia dir un dia menys, i si un dia menys no té gaire importància en una vida que no en coneix els límits (i, per tant, és en certa mesura infinita), en una que els coneix perfectament és moltíssim. Va tornar a fer-se la pregunta: era exactament d’aquella manera com volia esmerçar les setmanes que li quedaven de vida? Va mirar cap al cel, fixament, decidit a no deixar de percebre cap ni un dels matisos que anirien fent que aquell negre o blau fosc (que ja era una mica menys fosc que feia una estona) arribés a convertir-se en un blau claríssim i enlluernador.

Quan, efectivament, el cel va ser d’un blau claríssim i enlluernador, va tancar els ulls. Els tenia eixuts. Li feien mal. Va entrar a la casa, va pujar al lavabo, es va rentar la cara, les dents; es va posar unes gotes de lubricant de lents als ulls. Aquell dia viuria com un solitari. Va abaixar les persianes, va córrer les cortines i es va enfonsar en una butaca. Però, era allò el que faria un autèntic solitari? No estaria més aviat jugant el paper d’anacoreta, o d’ermità? O d’apàtic? Un solitari, no era, aproximadament, algú que viu voltat de gent però sense tenir-hi gaire tracte? Un solitari, no és l’home que està sol en una punta de la barra del bar, o el que menja en silenci, en una taula petita, en un restaurant on a totes les altres taules hi ha dues, tres o quatre persones que riuen i parlen? Però això voldria dir sortir al carrer i enfrontar-se als altres, i (tal com ho veia) enfrontar-se als altres volia dir córrer el risc de no saber mantenir, amb la fermesa necessària, l’actitud adoptada. Com li va passar l’altre dia amb la noia de la papereria. Es va adonar que els pensaments li ressonaven, ben clars, dins del cap. I aquest pensament (que els pensaments li ressonaven, ben clars, dins del cap) el sentia fortíssim, com si el dugués dins, gravat amb la seva veu en una cassette, i sonés per un altaveu.

Li sabria realment greu estar dibuixant el paper d’un abúlic, sobretot perquè trobava que, realment, la solitud li esqueia més que cap altra cosa. (Les paraules li ressonaven, ara, amb el volum altíssim; es va tapar les orelles amb les mans; inútilment, perquè el so no venia de fora). Sempre havia estat un solitari, en el fons. Es va col·locar l’erecció a un costat. Li van venir unes ganes enormes d’esforçar-se per plorar, però un solitari no tenia per què plorar i no ho va fer. Va sentir l’Anna-Francesca que baixava les escales i, minuts més tard, les tornava a pujar. Es va quedar quiet, durant hores, escoltant la seva veu ampliada que no callava mai, i es va despertar l’endemà al matí, assegut a la mateixa butaca. Es va llevar amb sensació de fracàs i decidit a fer de persona comprensiva.

L’endemà va fer de delinqüent. L’altre de desganat. L’altre de pervers. L’altre, d’aficionat a escriure cartes als directors dels diaris. L’altre de criaturer. L’altre de nicotinòman. L’altre, d’home amb els dies comptats. L’altre, de melòman. I, successivament: d’amargat, de trist, de ganassa, de mandrós, d’impetuós, de turista (i es va instal-lar en un hotel, amb maleta, pantalons bermudes, ulleres de sol i una camisa hawaiana), d’exhibicionista, de corruptor de menors, de rosegaaltars, de borratxo, de col·leccionista de discos antics, de músic ambulant, d’ex-exiliat… (I trobava que no s’enganyava gaire, que no es traïa en cap de les personalitats adoptades, perquè en el fons recuperaven un tros veritable d’ell, amagat fins aleshores). L’Anna-Francesca el seguia, cada cop més amb la sensació irritant de no entendre’n res.

Un dia, es va llevar decidit a anar d’home profundament religiós. Mentre es vestia, intentava convence’s que la vida era una cosa absolutament fútil, que el que havia de fer era preparar-se pel més enllà imminent. Només al més enllà (fos quin fos) obtindria la pau anhelada. Quan es va cordar les sabates ja estava absolutament convençut que l’espiritualitat és l’únic valor important de l’home, i començava a pensar que havia perdut el temps, tots aquells anys, amb una vida purament material. Gairebé va estar a punt d’alegrar-se perquè la malaltia irreversible li permetia, per primer cop i encara que fos només per uns dies, viure sense la bena als ulls.





2.


L’Anna-Francesca va observar com el Ramon-Maria entrava a l’església amb el cap cot i un respecte total. Quan ella hi va haver entrat, ell just havia sucat els dits en l’aigua beneita i se senyava. Què hi anava a fer? S’havia tornat creient? era boig del tot? El Ramon-Maria alçava la vista cap al sostre, incapaç de veure’l, de tan elevat. Més enllà dels arcs i entre les cúpules difuminades, va veure un tros de cel, amb gent passejant dalt dels núvols. Caminava amb passes lentes, tractant de no fer soroll, però en el silenci gairebé total que hi havia (només trencat, de tant en tant, per una tos, o pel fregament d’una faldilla amb la fusta del reclinatori) cada vegada que posava el peu a terra era com un cop de maça. (I el ressò se li multiplicava dins del cap). A l’altar, el sacerdot alçava la copa enlaire. El va sorpendre veure’l de cara a la gent; de seguida va recordar que feia molts anys que els sacerdots havien deixat de donar l’esquena a la parròquia.

Va asseure’s en una de les últimes files. La parròquia la formaven, exclusivament, dones de mitja edat, vestides de gris, de marró o de blau fosc, i amb mocadors al cap. No n’hi havia gaires: sis, exactament. I ara s’agenollaven totes. El Ramon-Maria no recordava absolutament res del ritual. Per no desentonar, feia segons veia fer: quan les dones s’aixecaven, s’aixecava; quan s’asseien, s’asseia; quan es posaven dretes, es posava dret.

Després de la missa va passejar pels laterals. Hi havia tot de capelles amb imatges: de santa Llúcia, de santa Àgata, de la Mare de Déu dels Dolors, de la Mare de Déu dels Desemparats i de la Mare de Déu de Montserrat. A cada capella, una estesa més o menys considerable de ciris encesos. El va sorpendre que hi hagués reproduccions de maresdedéu conegudes. Sabia que, per exemple, de reproduccions de la Mare de Déu de Montserrat n’hi havia a països llunyans, dutes per mariners i emigrants, però en aquesta ciutat li semblava ridícul. Havia anat a triar una parròquia de segona?

Agenollada davant de la reproducció de la Mare de Déu de Montserrat hi havia una dona de pell fosca, que el va impressionar profundament. La cara d’aquella noia negra i, just davant, la de la Mare de Déu de Montserrat formaven un paisatge simètric, accentuat encara més pel fet que la cara de la dona tenia la mateixa dolçor que la de la verge: una mica com pa sense sal. La noia resava amb ulls alegres. El Ramon-Maria estava xocat per la vestimenta de la dona: una americana fosca i uns texans ben cenyits. Es va col·locar a una certa distància. Per no estar-s’hi sense fer res, va encendre un ciri i va iniciar una oració. Déu meu, com li costava trobar les paraules per pregar! Va sentir un batec d’ales: un colom s’enlairava, del púlpit cap a la cúpula, seguint el camí del feix de llum que entrava per un dels vitralls.

La dona no va trigar gaire a aixecar-se i anar cap a la porta. La va seguir. Pel carrer, la dona caminava lentament, observant tot el que veia: la gent, els aparadors, els autobusos, les plaques dels carrers. Duia una bossa de vicunya al braç i, un moment, es va deturar i va treure’n un mapa. El Ramon-Maria no acabava de decidir-se a acostar-se-li i preguntar-li si necessitava cap ajut; li semblava que seria un atac massa frontal i que la dona es faria enrera.

Es va decidir mentre la dona bevia un got d’orxata a la barra d’un bar. El contrast de la blancor de l’orxata (que xuclava amb una palla transparent) amb la foscor de la pell li va provocar un caos d’idees (ara, en segons quins moments, ja li costava fins i tot sentir la veu dels altres, de tan fort com sentia la seva) que va dissimular mentre ella li explicava que era de Puerto Rico, que es deia María-Brígida i que estava de vacances. L’espiritualitat de la noia era tan intensa que no necessitava ser obsessiva. Van xerrar més d’una hora: sobre Déu, sobre el dimoni, sobre el món, sobre el pecat, sobre l’esperit. Inflamats per l’espiritualitat de la conversa, van continuar xerrant mentre caminaven, fins que xinoxano van arribar davant de la parròquia de la Preciosíssima Sang de Nostre Senyor Jesucrist. Hi van pregar. El Ramon-Maria creia que, si es lliurava totalment a la idea de Déu (si aconseguia convence’s que allò a què s’abocava era la Veritat), podria passar feliç i esperançat els dies que li quedaven de vida.

Una altra vegada al carrer, la conversa va derivar cap a l’ecumenisme. La María-Brígida creia que no era bo tancar-se i que, si de fet la major part de les esglésies busquen el mateix Déu, les divisions no fan més que nosa. Amb aquest esperit van visitar l’Església Evangèlica Baptista del Turó de la Peira i, en acabat, l’Església de Jesucrist dels Sants de l’Últim Dia. Però el Ramon-Maria, inflamat pel diàleg mantingut amb la dona, encara volia més: havien de sortir del cercle cristià, abraçar fraternalment altres creences, més llunyanes. Van voler visitar la sinagoga del carrer de l’Avenir però la van trobar tancada. Van tenir més sort a la mesquita del carrer de l’Hospital i al centre islàmic de la Meridiana. Però l’esperit del Ramon-Maria ja s’ofegava en l’àmbit tancat del monoteisme pur, i volava cap a l’Orient: proposava a la María-Brígida conèixer el que quedés del zoroastrisme (si és que en quedava res), i visitar el bressol del budisme.

—Hi podem anar de vacances.

Eren encara davant del centre islàmic, agafats de la mà. Ella va argüir que ja era de vacances. Ell li va proposar de continuar-les. Ella va fer que no amb el cap: havia de tornar a la feina; si no ho feia, perdria el lloc. Ell va mirar a terra. Ella li va passar la mà pels cabells. Amb por que li barrés el pas, ell va avançar els llavis cap a aquells altres llavis, tan gruixuts. Ella va separar les dents, unes dents blanques i com pales d’excavadora; va tancar els ulls. L’Anna-Francesca va observar com s’apressaven a agafar un taxi. Va decidir que ja en tenia prou, va girar cua i va fer cap a casa, a poc a poc, repassant com ho havia de fer, mentre el Ramon-Maria era talment com si estigués amb la Mare de Déu de Montserrat. En el moment oportú, fins va sentir l’escolania cantant el Gloria de Vivaldi.

—He d’anar al lavabo —es va excusar la dona.

El Ramon-Maria va rodolar cap a un costat. Des de la porta del bany, la María-Brígida li va proposar de demanar alguna cosa per beure: es moria de set. El Ramon-Maria va despenjar el telèfon i va marcar el número de recepció. Com que, una vegada, a Nova Orleans havia pres un batut de vainilla excel·lent (i sense que acabés de veure si la discreta relació que hi pogués haver entre Nova Orleans i Puerto Rico ho justificava prou) va encarregar dos batuts de vainilla. Va penjar. Va sentir córrer l’aigua de l’aixeta. Va sentir la cadena del wàter. Durant una estona, no va sentir cap soroll.

Era al migdia. L’habitació era petita: dos llits d’estil funcional separats per una tauleta de nit. Un tamboret, una taula amb un llum, un quadro (una reproducció d’una aquarel·la que representava la Rambla, amb les parades de flors) i una finestra que donava a un celobert ple d’altres finestres d’altres habitacions. Va esbufegar. Es va girar. Es va estirar al llit. Va obrir el calaixet de la tauleta de nit. Hi havia una capsa amb pólvores per la cara, un pintallavis, una guia de la ciutat, nou monedes, tres bitllets de cinc mil pessetes i dos de mil, un bolígraf, unes arracades de plàstic blau, quatre segells, una capsa de mistos (propaganda d’un restaurant) i una caixa de plàstic negre amb un diafragma dins. Que no l’havia fet servir? Tampoc no li produïa cap alegria especial. Quan ja fos mort, què en sabria ell, del que pogués néixer al món? Es va aixecar. Va tornar a la finestra. Cap activitat a les habitacions que es veien. Van trucar a la porta. Es va cobrir amb un llençol. Va anar a obrir. Era la cambrera, amb una safata a la mà.

—Han demanat dos batuts de vainilla?

El Ramon-Maria va assenyalar la taula perquè hi deixés la safata. De cua d’ull, la cambrera va mirar el llit extraordinàriament desfet. Quan va haver deixat els batuts, es va girar. El Ramon-Maria li va allargar una moneda de propina i va sentir l’olor de llimones que s’escapava dels cabells de la noia. Es miraven fix. Li va acariciar una galta. La cambrera es va mossegar el llavi inferior i va refregar la galta contra la carícia. Es va obrir la porta del lavabo. El Ramon-Maria va enretirar la mà; la noia va dreçar el cap. La María-Brígida va preguntar què havia demanat per beure. La cambrera va tocar l’ase, es va retirar i el va mirar ardentment des de la porta, entreoberta més segons dels necessaris. El Ramon-Maria va dir que batuts de vainilla. La María-Brígida ho va trobar original, va fer un glop d’un dels gots, va tornar al lavabo i en va sortir de seguida; a la mà duia una caixa de plàstic idèntica a la que hi havia a la tauleta. Va anar fins a una de les dues grans bosses que hi havia al costat de l’armari i hi va ficar la caixa. En tenia dos, de diafragmes: un posat i l’altre a la tauleta! Per previsió? Quina religiositat tan curiosa! Encara que, abans, tant se li’n donés, ara se sentia boirosament estafat. Un home tan religiós com ell amb una dona amb diafragma de recanvi! Va buscar paraules per insultar-la però no en va saber trobar cap. Es va vestir apressadament, va mirar la María-Brígida sense veure-la (i negant-se a compendre cap de les paraules que li deia) i va sortir de l’habitació deixant-la sense entendre res i tancant la porta amb un cop tan fort que va fer que es bellugués (perquè estava mal collat) el zero del 106 que hi havia. Quan es va girar per enfilar cap a l’ascensor, va xocar amb una dona pelroja i d’ulls d’abisme, que es cobria amb un abric de pell de tigre i anava carregada amb tres o quatre bosses, algunes de les quals, de la trompada, van caure per terra. El Ramon-Maria les va recollir i es va excusar. La pelroja hi va treure importància en un anglès tan americà i escandinau a la vegada que el Ramon-Maria va haver d’allargar les orelles cinc centímetres. La dona li va dir que no es preocupés, que no s’havia pas d’excusar, que hauria d’haver dit al grum que l’ajudés, però que l’havia trobat massa jove, que a quina edat començaven a treballar els nois en aquest país, que (de vegades) la gent més interessant es coneix precisament per casualitat, i que si era tan amable d’ajudar-la amb les bosses. El Ramon-Maria va ser, efectivament, tan amable i les va dur fins a l’habitació (la 114, infinitament més confortable que l’altra). La dona li va demanar que les deixés sobre una cadira, es va treure l’abric (sota, duia un vestit d’un vermell de cireres), li va allargar la mà i es va presentar: es deia Ann. Que si volia pendre una copa. Ell va acceptar. L’Ann va anar fins a l’altra sala de la suite, va obrir la nevera i va servir dos whiskies. Mentre se’ls bevien, l’Ann li va preguntar si, abans d’anar-se’n, podia dir-li què opinava del que havia comprat. Amb dits experts, va treure una caixa violeta d’una de les bosses, la va obrir i, d’entre el paper de seda, en va treure una brusa blanca. Per emprovar-se la qual va demanar al Ramon-Maria si seria tan amable de baixar-li la cremallera del vestit, cosa que el Ramon-Maria va fer sense dilació, divertit pel somriure còmplice de la dona i cavil·lant que, d’ençà que es trobava en la situació en què es trobava, era com si totes les dones fossin a l’abast: només havia d’allargar el braç i servir-se’n. Era perquè ja no podia permetre’s el luxe de perdre el temps amb romanticismes? era que (com que, comparat amb el drama que vivia, que una dona li digués que sí o que no li era bastant indiferent) no tenir-hi un interès obsessiu li feia guanyar punts?

Van haver d’afanyar-se perquè a les cinc l’Ann esperava una trucada del seu agent. A les cinc en punt va sonar el telèfon. A les cinc i cinc van trucar a la porta i, com que l’Ann encara hi parlava, el Ramon-Maria es va cobrir amb la vànova i va anar a obrir. Es va trobar amb un immens ram de roses grogues i verdes, que ocupava tota l’amplada de la porta, i una targeta adreçada a la senyoreta Margret. De darrera del ram va treure el cap la mateixa cambrera que, feia cosa de mitja hora, li havia servit els batuts a l’habitació 106. El Ramon-Maria va agafar el ram, el va col·locar sobre una taula del dormitori (l’Ann va tapar un moment l’auricular per enviar-li un petó des del llit), va buscar una moneda de propina i va tornar a la porta. La noia feia la mateixa olor de llimones que mitja hora abans; va acceptar novament la mà a la galta, i la va retornar en forma de carícia a la cuixa. No podien perdre temps; ho van fer contra la porta de la suite, parant tota l’estona l’orella per si l’Ann deixava de parlar per telèfon. Van acabar gairebé tots tres alhora: mentre l’Ann s’acomiadava de l’agent, la cambrera s’esmunyia per la porta i el Ramon-Maria es posava en ordre els cabells escassos. L’Ann el va rebre amb un petó. Li va explicar que a les sis s’havia de trobar amb un productor local; si volia, podien quedar més tard. Van acordar una cita; a les deu al bar de la cantonada tal. El Ramon-Maria es va acomiadar amb un petó, convençut que a les deu no seria al lloc acordat.





3.


A les nou se sentia tan ensopit que l’hora fins a les deu va ser un suplici. Va esperar l’Ann davant del bar; bon punt va arribar (amb puntualitat nòrdica) van començar a passejar. El Ramon-Maria notava, amb certa alegria, que la veu ja no li ressonava tant, dins del cap. No aconseguia recordar, però, de què anava aquell dia. Tot seguit, va veure clar que allò de fer cada dia un paper diferent era decididament idiota. Va decidir plegar, tant d’aquell joc com de totes les altres ximpleries, el nombre de les quals li semblava elevadíssim, encara que (tot i que ho intentava) no aconseguia recordar cap acció de les que anomenava ximpleries, potser perquè no estava ja gaire segur de ser capaç de mantenir quieta la ment, ni que fos un instant: feia hores que d’un pensament passava a l’altre, sense aconseguir-ne aturar cap prou temps per reflexionar-hi. Els diners: sabia que havia aconseguit una quantitat important de milions, recentment. Què en faria? Unes hores abans, en plena febre religiosa (ser capaç de recordar això el sorprenia) els hauria donat a un convent, a una secta, a un gurú, o a la María-Brígida, amb qui s’havia emprenyat no sabia ben bé per què. Quan se’n va adonar eren al barri del teatre. Hi van fer cap. Enormes i il·luminades, les cames de la Maria-Eugènia a banda i banda de la porta principal. Va explicar-li que hi havia treballat. L’Ann va voler saber per què havia deixat el món de l’espectacle.

—Per un cop de sort, com si diguéssim.

L’Ann semblava, de sobte, molt interessada a saber de què treballava el Ramon-Maria, què feia, què pensava, quina havia estat la seva vida fins que s’havien conegut. Van fer cap al restaurant on havia sopat la primera nit que va sortir amb la Maria-Eugènia. Quant de temps havia passat d’ençà que havia travessat aquella mateixa porta? Hi tornaria mai? Va asseure’s a taula convençut que era l’últim cop que hi anava. Estava tip de pensar el mateix a cada lloc, de preguntar-se si no veuria mai més la Maria-Eugènia, o el carrer tal, o el barber de feia unes setmanes, o la manicura, o potser l’Anna-Francesca. Inopinadament, la possibilitat de no veure-la mai més el va omplir de pena. Ara sentia una enorme tendresa per l’Anna-Francesca; però no aconseguia decidir si era cap llàstima que no s’haguessin entès mai.

—En què penses?

Des de l’altra banda de la taula, a un metre de distància, l’Ann agitava la mà per atreure-li l’atenció, com si fos ben lluny. El Ramon-Maria es va despertar de l’ensonyament i va obrir la carta. Van comentar els plats que ella desconeixia, van valorar les possibilitats i van demanar. Quan el cambrer se’n va haver anat, el Ramon-Maria va veure que, a l’altra punta del menjador, hi havia una altra mà que s’agitava, saludant-lo. Era una nova moda que els havia agafat, allò d’agitar les mans? Qui ara el saludava era el Gil-Eudald. Davant d’ell, la Caterina, amb un somriure de compromís, mirava cap al Ramon-Maria, que va alçar la copa per saludar-los.

—Que escoltes el que dic? —preguntava l’Ann.





4.


—És molt bo, realment, pixar quan en tens ganes.

El Ramon-Maria va deixar d’observar-se el procés de micció i va girar el cap. Al compartiment del costat hi havia el Gil-Eudald.

—Què?

—Que quan tens la bufeta plena és fantàstic.

El Ramon-Maria va tocar l’ase: se li havia acabat d’acudir. Li va preguntar si encara s’hi dedicava.

—Et vaig donar la targeta. No te’n recordes?

—No sé què n’he fet.

El Gil-Eudald es va espolsar, es va apujar la cremallerar, es va rentar les mans, se les va eixugar, va pinçar la cartera de la butxaca de darrera dels pantalons i en va treure una targeta. Amb la targeta a la mà, va esperar que el Ramon-Maria es cordés (ara ja hi havia adquirit pràctica: amb facilitat, se la dissimulava ràpidament) i l’hi va allargar. El Ramon-Maria va veure el nom (ben centrat: GIL-EUDALD FOIX; va recordar aleshores que l’altra l’havia deixat al calaix de la tauleta de nit) i, sense alçar els ulls, va preguntar-li com invertiria trenta milions. El Gil-Eudald va alçar una cella.

—No deies l’altre dia que encara estaves a zero?

Van quedar per l’endemà a la direcció que posava la targeta. Mentre s’eixugava les mans, el Ramon-Maria rumiava si ho faria per no deixar l’Anna-Francesca tant a l’estacada o perquè, si les inversions eren bones (i el Gil-Eudald no li havia fallat mai, tret d’aquell cop fatídic), quan ell fos mort ella se sentís en deute amb ell i, doncs, culpable (ni que fos una mica) de no haver-lo apreciat prou.





5.


L’Anna-Francesca es va trobar el Lluís-Albert a la porta de casa, assegut a la vorera, esperant-la amb un globus color verd poma a la mà.

—Quina sorpresa —va dir l’Anna-Francesca—. Es que no volies veure’m?

Que no volia veure-la? L’havia trucat tants cops que n’havia perdut el compte. Havien quedat diverses vegades i, cada vegada, un dia abans o el mateix dia de la cita, ella al·legava algun compromís ineludible que impedia que es poguessin veure. I per la institució pedagògica no hi apareixia mai. I ara li sortia amb aquella pregunta? L’Anna-Francesca mirava si hi havia res a la bústia. El va convidar a passar. Ell li va regalar el globus. Per què? Perquè, tot venint, havia vist un home que en venia i havia decidit comprar-n’hi un. Malgrat el globus, el veia preocupat. Ell va negar estar preocupat per res. Van pujar a l’habitació. Ella va deixar anar el globus, que va volar fins al sostre i s’hi va quedar. Ella va asseure’s al llit. Ell va descobrir, a la tauleta de nit, la foto de la Rosa-Margarida emmarcada en imitació pell de lleopard. La mirava de prop, amb atenció. Havien passat tants anys.

—Ta mare era una gran dona.

L’Anna-Francesca s’hi va acostar. Com s’havien conegut? A l’escola d’idiomes on ella ensenyava. Ell hi va treballar una temporada. Ensenyant-hi llatí? No: francès. Van ser amics molt de temps? Sí. Com era que els últims anys de la vida de sa mare no es veien? L’Anna-Francesca, com a mínim, no recordava haver-lo vist per casa. Perquè es van distanciar quan el Ramon-Maria i la Rosa-Margarida es van casar. Per què? El Lluís-Albert dubtava si feia bé explicant tot allò a la noia. Per què?, insistia ella. Perquè la Rosa-Margarida i ell s’estimaven. A l’Anna-Francesca li semblava un somni. Sabia que havien estat amics, però no que s’haguessin estimat. Que (amb molts anys de diferència) sa mare i ella coincidissin a estimar el mateix home li refermava la convicció que no s’equivocava en desitjar-lo. El Lluís-Albert seia a terra, just davant d’ella. Coneixia el Ramon-Maria? Havien estudiat plegats; quan encara existia l’editorial, ell havia col·laborat en una col·lecció de clàssics grecs i llatins. A l’Anna-Francesca li havia semblat sempre que el Ramon-Maria només editava llibres juvenils. En absolut. L’Anna-Francesca li va agafar les mans, el va estirar perquè s’aixequés i, mirant-lo fix, li va preguntar si l’estimava. Perquè ella (li va dir) l’estimava com mai no havia estimat ningú (i mentre deia això sentia que mai no havia dit una veritat tan absoluta), i si ell volgués estimar-la de debò (encara que se li escapava el sentit exacte d’aquell «de debò», li semblava que el verb estimar, tot sol, no tenia prou força) mai més no miraria cap home. Però si precisament (va contestar ell) el que volia era fer-li cas, fer-li cas del tot. I, com més en parlaven, més difícil semblava. El Lluís-Albert estava decidit a deixar-se endur per l’enamorament, cosa que no feia des de molts anys abans (tants, potser, com anys tenia l’Anna-Francesca). Hauria volgut tenir la mateixa edat que ella, i ser igual d’innocent. Estava decidit a començar una nova vida amb ella. Deixaria de vegetar, faria la tesi que feia anys que havia d’acabar, faria oposicions a la universitat: tot el que feia lustres que havia de fer i mai no feia, ho faria per ella.

Allò de viure plegats va emocionar profundament l’Anna-Francesca: el cor se li va omplir de llàgrimes; arreglarien aquella torre, en repararien les esquerdes, hi posarien una capa de pintura. L’única pega d’aquella casa era haver estat deixada durant anys. Però amb quatre duros (l’Anna-Francesca calculava dedicar-hi uns quatre o cinc milions dels que hi havia a la llibreta del padrastre) la torre quedaria perfecta. Seria un lloc alegre, un lloc per viure-hi i, algun dia… Aquest «algun dia…» va posar el Lluís-Albert en un lleuger estat d’alerta. Estava parlant, ni que fos en abstracte, de la formació d’una família? El Lluís-Albert va anar cap al tocadiscos. Era conscient que, de fet, havia estat ell qui havia introduït la proposta, quan havia parlat de viure plegats. Va remenar entre els discos que hi havia. Va escollir la Bachiana brasilera número 1, d’Heitor Villa-Lobos. Va preguntar a l’Anna-Francesca si podia posar-lo. La noia va dir que sí. El Lluís-Albert va posar en marxa el tocadiscos. Va començar a sonar la música. Per què tenia, ara, aquella prevenció? L’Anna-Francesca no sabia ben bé a què s’havia referit quan havia parlat d’«algun dia…». Però ara que ell li preguntava si es referia a formar una família i tenir nens, no sabia què dir-hi. No hi havia pensat mai. Però, de moment, nens no. Més endavant, algun dia… Van riure alhora. El Lluís-Albert va exposar el convenciment que la relació entre tos dos s’havia de basar en la llibertat i en l’amor, en una comprensió mútua. L’Anna-Francesca va pensar en la Mercè. A l’Anna-Francesca li costava seguir-li el fil, sobretot perquè se li havia ficat al cap, impensadament, la imatge de la Mercè. Per fer-la fugir, va abraçar el Lluís-Albert, el va besar just a la piga que tenia al costat del nas i li va fer notar que ella també en tenia una, ben bé al mateix lloc. Els hipotàlems de tots dos feia estona que modulaven la pressió sanguínia, la temperatura i la velocitat de la respiració, de tal manera que cada cop sentien més ganes d’abraçar-se. Els músculs del Lluís-Albert es tensaven. Es van besar. Els batecs de tots dos cors van fer-se més ràpids, i les pupil·les se’ls van dilatar. L’Anna-Francesca feia anar la mà amunt i avall per l’esquena del Lluís-Albert, l’artèria cavernosa del penis del qual es va obrir, gràcies a la contracció de les tires musculars que l’allotjaven. Alhora, sota la influència del nervi erector d’Eckardt, totes les vàlvules de derivació se li van tancar. La sang es va precipitar a l’interior de l’artèria i es va entaforar dins dels cossos esponjosos erèctils. La compressió de les venes de l’àrea feia que la sang que havia omplert els espais cavernosos no s’escolés, com hauria passat normalment. A l’Anna-Francesca, per la seva banda, l’augment de l’estrogen en circulació li humitejava les parets vaginals. Els pits i les aurèoles que envolten els mugrons se li inflaven; els mugrons erectaven. La part interior de la vagina se li va eixamplar, i el clítoris (en una reacció semblant a la del penis del Lluís-Albert, que de tou i flàccid havia passat a una rigidesa de ferro) es va fer més gros. El Lluís-Albert, però, hi va aplicar una estimulació digital excessivament forta; la noia li va enretirar la mà.

—Em fas mal, tan fort.

Per part de l’home, la producció d’esperma s’accelerava; els testicles es van elevar cap al cos i es van fer més grossos. El Lluís-Albert, que havia anat despullant l’Anna-Francesca, es va trobar amb una forta resistència quan va arribar a les calces.

—Si vols… —va insinuar ella, avançant els llavis en un gest inequívoc.

El Lluís-Albert no va dubtar a negar-s’hi. Tenia clar que, si s’estimaven tant com deien, no podien viure de fel·lacions i prou. No es tornaria a rendir, com l’altre dia. Amb un braç va aferrar el cos de l’Anna-Francesca, la va acabar d’ajupir al llit, i amb l’altra mà va apartar el camal de les calces. Però de seguida va veure que haver-lo d’apartar durant tota l’estona li restaria maniobrabilitat; va optar per treure-les-hi. La mirava amb tanta intensitat que l’Anna-Francesca va creure que era en un lloc que no existia, en un llimb ple d’estrelles, com els ulls d’ell, que l’embolicaven. Quina sensació estupenda, com si el riu (un riu que fluïa d’una deu secreta i inexhaurible) s’endugués totes les llàgrimes dels temps passats. La vagina estava humidíssima. L’úter es feia gran, i s’elevava dins de la cavitat pèlvica. Els llavis interiors s’havien inflat i enfosquit. El Lluís-Albert va acostar el gland al trau. L’aixafada de les venes per l’augment dels cilindres esponjosos li havia bloquejat el reflux de la sang. Els músculs bulbocavernosos, situats entre l’escrot i l’anus, es contreien, redoblant la rigidesa del penis, que lluitava per obrir-se camí. L’Anna-Francesca era en un matalàs de fantasmes i cotó. No era cap somni. El Lluís-Albert l’estimava de debò. (I si no l’estimava de debò?). Havia arribat finalment el moment imaginat tantes vegades? Era així i allà, i d’aquella manera, com es lliuraria? I aquell l’home? El Lluís-Albert empenyia. L’Anna-Francesca, sense saber per què, empenyia també, buscant la connexió. Li va preguntar si l’estimava. El Lluís-Albert li va dir que sí, aturat per l’himen. Va empènyer: una, dues, tres, quatre, cinc; cada vegada amb més força. L’Anna-Francesca sabia que, perquè tot fos més fàcil, s’havia de relaxar: va inspirar profundament i es va alliberar de tanta tensió com va poder. Es va produir l’esquinçament de la membrana i de l’artèria que la vascularitzava. Van caure gotes de sang vermella, d’un vermell molt més rutilant que el de la sang que surt, per exemple, d’una punxada al dit. (L’Anna-Francesca, més tard, se’n sorpendria, mentre posava els llençols a la rentadora. Sempre havia cregut que el vessament de sang en la desfloració era un mite de les iaies d’abans de l’època dels tàmpax). Poc després, la tensió neuromuscular (que havia anat incrementant-se en els estadis precedents) va esclatar. La vagina de l’Anna-Francesca va començar a contraure’s regularment, igual que l’úter. La pituïtària va alliberar oxitocina. Va tenir una contracció muscular espàstica de tres segons de durada. Ara, els músculs que li envoltaven la vagina es contreien rítmicament cada vuit dècimes de segon. També se li contreien l’úter i el recte, i aquestes contraccions van provocar l’alliberament de la sang retinguda a les venes de la pelvis. Va ser a temps, però, de recordar-li que anés amb compte perquè no prenia res. Els cops de pelvis del Lluís-Albert es van fer més brutals i més profunds. Els músculs bulbocavernosos se li tornaven a contraure. L’adrenalina brollava, alliberada pels centres nerviosos de la columna vertebral. Va notar que el ritme cardíac se li accelerava, que la tensió arterial li augmentava. Quan va notar que els músculs de l’escrot i el perineu es contreien rítmicament, es va afanyar a enretirar-se. La pròstata li bategava, del membre li sortia semen a glopades, que queia sobre l’estómac de l’Anna-Francesca (allò li va recordar unes escenes de la pel·lícula porno que havia vist, un cop, amb dos antics companys de mili, que mesos més tard van ser arrestats per presumpta pederàstia) i s’hi va deixar caure al costat, exhaust. La respiració de tots dos era molt ràpida, i els músculs continuaven tensos. El gland estava inflat. La part exterior de la vagina es va anar contraient a poc a poc, i el clítoris retractant-se. Els músculs del Lluís-Albert cedien. L’esponja del penis passava per una vasoconstricció secundària, la sang l’abandonava. L’erecció dequeia. L’Anna-Francesca l’abraçava amb força i el besava a les parpelles. Plorava. Si ara fes un bot, volaria. Estava molt contenta d’haver arribat a l’orgasme ja aquella primera vegada, en contra de la creença i l’experiència personal de moltes de les seves amigues, i no dubtava que l’èxit de l’empresa era degut, en part, a la competència del Lluís-Albert, a qui acariciava els cabells. El Lluís-Albert li pentinava les celles.

—Escolta —li va dir, empès per la confiança neixent—, és veritat que diuen que tinc un lio amb el cap d’estudis?





CAPÍTOL CATORZÈ





1.


L’Anna-Francesca va obrir l’aixeta. En va sortir un rajolí ridícul. Ja hi tornaven a ser. Es va rentar les mans com va poder i, mentre se les eixugava als pantalons (li feia fàstic el drap que penjava d’un clau de ganxo, tan prim que alguns trossos transparentaven) es va adonar que ja ho tenia. Així de fàcil. Encara que pujava les escales fins i tot més lentament que d’habitud, era com si corregués. Va obrir la finestra que hi feia de porta, va recollir el tub que utilitzava el Ramon-Maria (que va trobar repenjat a l’angle que formaven les dues parets), va posar un peu sobre l’ampit, va pujar-hi i va sortir amb molta precaució. Les teules se li bellugaven sota els peus. Va recollir unes quantes pedretes, però les va tornar a deixar, formant un munt. Va aixecar la tapadora del dipòsit i la va col·locar, en un equilibri precari, sobre les teules, estintolada contra la paret. Va tornar a recollir les pedretes, i grumolls de ciment, i ho va anar llençant sobre el pòsit que obturava parcialment el forat del desguàs. Amb el tub metàl·lic va anar empenyent les pedretes i els grumolls fins a entaforà’ls-hi. Li va semblar que l’obturació era, ara, total. Va respirar, cansada. Va tornar a tapar el dipòsit, es va ajupir per passar per la finestra, va fer un bot, va deixar el tub a lloc i va baixar a la cuina. Va obrir l’aixeta: després d’un rajolí que va durar cinc segons, ja no queia ni una gota. Va pujar a l’habitació, va arrencar un full d’un bloc amb la foto de Prince a la portada; hi va escriure una nota al Ramon-Maria, demanant-li que arreglés el dipòsit. La va enganxar amb cel·lo a la porta de l’habitació, es va fregar les parpelles amb els capcirons de l’índex i del polze, va sortir al jardí, va escoltar el silenci que hi regnava, va contemplar el carrer. Un cotxe feia lentament marxa enrera: s’hi havia ficat sense adonar-se que era un culdessac. Quan el cotxe va haver desaparegut, va veure un nen que tornava d’escola amb la cartera a l’esquena i xiulant, de tant en tant, a un gos de Terranova en flames que el seguia de prop, fregant-se contra l’arrebossat de les parets, intentant apagar-se. L’Anna-Francesca va tornar dins, va anar a la cuina, va agafar l’escombra, la galleda i el pal de fregar. Va escombrar tota la casa. Va recordar que no rajava aigua. Si n’hagués rajat, l’hauria fregada. Va tornar a desar la galleda al racó d’on l’havia treta, sota el marbre de la cuina; i l’escombra, el recollidor i el pal de fregar en els ganxos corresponents, darrera la porta. A l’habitació, va alinear les potes del llit perquè coincidissin amb els límits de les rajoles. Va fer el mateix amb la tauleta. En la graella d’una antiga barbacoa abandonada en un racó del jardí, va cremar els apunts que havia pres a les biblioteques mèdiques. Va desembarassar de jerseis i de pantalons la cadira i la taula, i els va posar a l’armari, en un ordre escrupolós. A un quart d’onze va donar la feina per enllestida, tot i que era conscient que podia haver-la millorat força. No podia dutxar-se, tampoc, per falta d’aigua. Irritada, va alinear (al prestatget de porcellana que substituïa dues de les rajoles de la paret) el sabó líquid, el xampú, l’esponja, el raspall de dents i el tub de pasta, encara que no pogués fer-los servir. Sobre el tamboret: la tovallola. Sota el tamboret: les sabatilles. Ja no sentia repugnància ni menyspreu pel Ramon-Maria, sinó una indiferència bel·ligerant, si és que tal cosa era possible. Amb veu aguda, una de les sabatilles va opinar que sí que era possible.





2.


El Ramon-Maria va sortir del despatx del Gil-Eudald amb els sentiments confusos. Valia la pena haver assegurat el futur de l’Anna-Francesca, encara que fos perquè se sentís culpable quan s’adonés que ell l’havia tractada millor que no pas ella a ell? Quant de temps, a més, li duraria el sentiment de culpabilitat? Un dia, una hora, un minut? Si les inversions funcionaven tan bé com el Gil-Eudald havia anunciat, treuria prou diners per trobar-se en una situació millor que la que havien viscut fins aquell moment. Però el Ramon-Maria no podia pensar-hi clarament, amb tranquil·litat, perquè tota l’estona li donava voltes pel cap la idea que, si havia calculat bé (i havia calculat bé), ja es complia el termini i no passava res. I si s’havien equivocat? No tenia ganes de tornar a casa, però tampoc no en tenia de quedar-se voltant pels carrers. Va anar caminant fins al bulevard de les galeries d’art. Va passar per aquella òptica on havia encarregat lents de contacte de colors. No se n’havia recordat més. Hi va entrar, va mostrar el tiquet. Continuava angoixant-lo morir amb les lents posades i que ningú no se n’adonés. Per això creia que (encara que no hagués estat aquest el motiu de comprar-les) era una bona idea dur-les de colors. Així s’adonarien que duia els ulls d’un color diferent del seu i que, doncs, alguna cosa hi devia portar! Les va recollir: n’havia encarregat de blaves, de verdes i de grogues. Al carrer, va aturar un taxi; un cop a la cantonada de casa, va dir al taxista que l’esperés. Al bany, se les va emprovar. Va decidir deixar-se posades les de color verd, tot i que, si es posava una d’un color en un ull i una altra d’un altre color en l’altre ull, encara seria més evident que en duia. Va tornar al carrer. Va entrar al taxi. No s’havia de trobar amb l’Ann fins unes hores més tard. (Unes hores: gairebé res!). Va demanar al taxista que el portés al centre. El taxista li va preguntar on exactament. El Ramon-Maria havia tingut l’esperança que els taxistes devien tenir (per tradició, per costum o per tòpic) un centre de la ciutat fixat. Mai no hi havia pujat cap turista i li havia demanat, simplement, de dur-lo al centre? No hi va voler rumiar més (perquè li semblava una pèrdua de temps esforçar-se en pensaments sense una importància bàsica) i va dir el nom d’una plaça. Va veure una cafeteria i hi va fer un cafè. Quan se’n va atipar, va sortir. A l’altra banda de la plaça va veure una cerveseria i hi va fer una cervesa.





3.


Es van fer un petó de pel·lícula. L’Ann va constatar que el rouge havia desaparegut gairebé del tot.

—No sé per què em pinto els llavis.

Agafats del braç, van passejar amunt i avall (entre dues travessies) divuit vegades. El Ramon-Maria va dir d’anar a l’hotel. L’Ann va explicar-li que trobava que anava massa per feina: atacava molt directament, i de seguida! Cada cop que s’havien vist havien acabat igual; era com si ell sortís amb un pla de treball, amb l’ordre del dia ja previst. Ell va al·legar que el primer dia, quan es van conèixer, no li havia pas semblat malament, a ella, anar de pressa. L’Ann va dir que tenia raó: el primer dia no li havia semblat pas malament perquè, com que no es coneixien, havia suposat que la relació entre els dos seria d’una tarda i prou. Però feia dies que sortien (tot i l’oposició de l’agent, que considerava que l’Ann no assistia a totes les trobades de promoció del film que li havia previst, i per les quals havia vingut) i notava que entre tots dos s’estaven creant uns lligams més profunds, i quin futur els esperava, a aquests lligams més profunds, quan ella se’n tornés als Estats Units, l’endemà? Ell no va saber, francament, què respondre. L’Ann havia considerat la possibilitat de proposar-li si volia anar-se’n amb ella a Califòrnia, però finalment havia cregut més oportú deixar que fluís l’atzar, el mateix atzar que havia fet que es coneguessin casualment, gràcies a una trompada en un passadís de l’hotel i a les bones sensacions que havia tingut quan el va mirar als ulls. Ella es movia per intuïció (en el terreny emotiu, va aclarir: en el professional era tota una altra cosa) i, en canvi, el Ramon-Maria ja ho duia tot quadriculat; això li feia una mala sensació i per aquest motiu es negava a anar directament a l’hotel.

Mitja hora més tard eren al llit, en un hotel distint d’aquell en què ella s’hostatjava. L’Ann havia acceptat d’agafar una habitació d’hotel allà a prop, a condició de dormir i prou, aquella nit. No ho havien fet mai, això de dormir junts. Ell sempre se n’anava. Ella volia carícies, amor. No tenia ganes de sexe, aquella nit. El Ramon-Maria va preguntar si haver llogat una habitació per dormir plegats i punt no era també un pla de treball, una ordre del dia. L’Ann es tapava amb el llençol, fins a la barbeta. Li va dir que, com molts homes, no entenia res de res. El Ramon-Maria li acariciava els cabells; mirant-la als ulls li va preguntar si no li notava res d’especial. L’Ann no sabia a què es referia, a no ser que al·ludís a aquesta excitació permanent tan llatina. Ell va preguntar-li si no s’havia fixat que duia els ulls verds. Ella va badar la boca, sorpresa no pas perquè dugués els ulls verds sinó perquè el Ramon-Maria ho trobés tan especial. Ell va aprofitar el bocabadament per aixecar-se i anar cap al lavabo, fatxenda com el torero que s’allunya del toro després d’atabalar-lo una estona amb la muleta. Es va tancar amb balda, es va descordar els pantalons i va començar a masturbar-se. Va trigar a penes mig minut. Quan es va deixar anar sobre la pica, se li va glaçar l’espinada: barrejada amb el semen va aparèixer sang, molta més sang que no pas semen. Va sentir por; per primer cop por de debò. D’ençà que tot allò havia començat, havia cregut tenir por, però la por que havia tingut fins aleshores no era res comparada amb la que sentia en aquell moment. Va pensar a tallar-se: un cop sec, amb un ganivet de carnisser, amb una destral. Va començar a suar, a raig. La suor li regalimava pel front (li xopava les celles i li relliscava fins als ulls, cegant-lo), pels omòplats, pel coll, pel pit; li degotava dels colzes i de les orelles. Immediatament, el cos se li va refredar: la suor li glaçava el cos. Plorava. I si tornés al metge, tal com li havien demanat? Però els dos metges que l’havien visitat no li oferien cap mena de confiança, i se li confonien en un muntatge obsessiu, barrejats amb visions a les quals no aconseguia posar ordre. La pel·lícula havia de començar pel principi, li semblava. Es va esforçar per recordar les primeres imatges de què era conscient: a casa, amb el pare i la mare, als tres anys, sorprès per la coincidència entre els tres anys que tenia, el fet que a casa fossin tres (ell, son pare i sa mare) i que també fossin tres els reis d’Orient. Va recordar l’escola (totes les escoles cavalcaven l’una damunt l’altra) i no va poder fixar la cara de cap amic en concret. Va recordar un dia que es va cagar a classe, cames avall, per no gosar demanar permís per anar al wàter. Va recordar la tieta que va morir al maquis. Va recordar el dia, als set o vuit anys, que va robar un imant del plumier d’un company de classe, un imant que havia arrossegat tota la vida amb ell: encara ara, si el buscava, el trobaria per algun calaix de casa (si era a temps d’arribar-hi). Va recordar una noia a la qual havia fet proposicions, als nou anys, i com la noia li havia dit que no. Va recordar una cantonada amb una parada de gelats. Va recordar un polo de sarsaparella, una tarda, tornant de classe. Va recordar el quarto dels comptadors de l’aigua, on guardaven caixes de plàtans els amos de la botiga de queviures que hi havia als baixos de l’edifici on vivia. Va recordar els genolls de la noia que seia a l’altra banda del passadís, a l’últim curs del batxillerat, i que es deia Nebot, de cognom; va recordar les visites a l’editorial, aquell ambient de pols i de silenci on son pare feia migdiades de dues hores; va recordar un viatge a Itàlia, i una ampolla d’aigua mineral, beguda a la vora d’un llac del qual no recordava el nom; va recordar aquella borratxera amb el Lluís-Albert, la nit que li va presentar la Rosa-Margarida, després que rebessin un premi per la col·lecció de clàssics; va recordar la mort dels seus pares com si hagués estat coincident en el temps; va recordar l’olor de les boles de naftalina, als armaris; va recordar les flors del casament amb la Rosa-Margarida, i l’Anna-Francesca, vestida de blanc, amb els llavis pintats de xocolata i mirant-lo fix, en un costat de la taula; va recordar un conserge d’hotel que reia, i la Rosa-Margarida i ell rient també mentre recollien les claus; va recordar un cop que li van estafar un munt de dòlars al mercat negre, en un país que havia oblidat; va recordar un cop, a l’hotel París de Valls, que havia ensumat unes flors de plàstic pensant que eren naturals. L’havia aprofitada prou, la vida? No hauria pogut fer res més interessant? Segons com, trobava que l’havia malaguanyat. Una vida, no hauria de donar per més? No li sabia greu no haver fet cap proesa especial? Tants anys, tants mesos, tantes setmanes, tants dies, tantes hores, tants minuts perduts. When I think of all the good times that’ve been wasted having good time… La música li arribava distant; ni la seva veu ja no li ressonava dins del cap. Va recordar la Rosa-Margarida morta; va recordar el dia que va baixar la persiana de l’editorial per sempre més; va recordar una paperera de plàstic gris, un bidell d’universitat, una radiocassette, una mà de dona, una boina, un obrellaunes, un cigne de l’estany de Puigcerdà, i unes sabates de dos colors: blanc i blau marí. Era evident que aquella repassada a la seva vida era incompleta i matussera (per compensar-ho, es va obligar a recordar, com a punt final, la primera visita al metge), però no li venia gens de gust esforçar-s’hi més, sobretot tenint en compte que el fet luctuós es produiria més tard i, doncs, aquella repassada no havia estat més que un assaig involuntari per, al moment de la veritat, fer-ho a la perfecció.





4.


Va anar directament a l’habitació de l’Anna-Francesca. La noia seia a tocar de la finestra, mirant cap enfora. El Ramon-Maria li va dir que havia de parlar amb ella. La noia va girar el cap i li va preguntar si havia vist la nota que li havia deixat. El Ramon-Maria va tornar a dir-li que volia parlar amb ella, però es va adonar que no sabia ben bé què volia dir-li, ni per on havia de començar. Què volia: dir-li adéu? La noia va sortir de l’habitació.

—No ens podem ni rentar, en aquesta casa.

La va seguir fins al lavabo; en el camí, va arrencar la nota que hi havia a la porta de l’habitació. L’Anna-Francesca va obrir l’aixeta: no en rajava ni una gota. Va mirar aquella cara que el mirava i va constatar que, ni en aquella situació, no podia trencar el doble vidre que els separava. Va fer mitja volta i va pujar escales amunt. L’Anna-Francesca li pujava al darrera. El Ramon-Maria va obrir la finestra, va enfilar-se a l’ampit i va sortir a la teulada, vigilant on posava els peus, cosa que el va fer somriure (no es podia treure del cap la imatge de la sang brollant-li de l’uretra): era entendridor, l’esperit de supervivència dels humans.





5.


Amb calma (ara ja no calia córrer per res: sobretot, sobretot havia de conservar la serenitat), l’Anna-Francesca va baixar les escales i va sortir al jardí. Hauria de sentir remordiments, ni que fos un instant? Hauria de voler tornar enrera, hauria de desitjar que tot allò no hagués passat, i consolar-se pensant que, com que ja era tot fet, havia de tirar endavant com fos? S’havia de sentir criminal? Havia de pensar que acabava de travessar la frontera entre la innocència i la depravació, que la vida ja no seria mai més igual? Havia de pensar en el càstig que li podia caure al damunt? Va tractar de perfilar què sentia exactament, com si ho descrivís a algú que no se’n pogués fer cap idea. No sentia més que un lleuger nerviosisme. El Ramon-Maria era a terra, estès. Amb una empenta n’hi havia hagut prou. Li sortia sang del cap i de la boca. I si, malgrat tot, no era mort? S’hi va acostar. Amb molt de compte, li va buscar el pols. No n’hi va trobar. Quan va deixar anar la mà va caure amb un cop sec contra la pedra. Va tornar dins de la casa, hi va buscar un mirallet, va tornar a sortir i l’hi va acostar a la boca. Cap baf. Va tornar a dins, va desar el mirallet a lloc i va buscar una lot. Va tornar a sortir, li va aixecar les parpelles. Tenia els ulls mig enrera, i verds! Mai no s’hi havia fixat, que els tingués d’aquell color. Va engegar la lot i la va enfocar als ulls. Les pupil·les no es van bellugar gens. Va tornar a dins, va desar la lot i va buscar una agulla de cap. Va tornar a sortir, li va clavar l’agulla a la mà. Quan l’hi va treure, en va quedar el forat. Amb fàstic va observar com els pantalons li tibaven a l’entrecuix. Havia sentit a dir que als que morien penjats els venia una erecció; i als que morien estavellats també? Va tornar a dins, va pujar al lavabo, va llençar l’agulla de cap dins de la tassa del wàter, va estirar la cadena, va baixar a la sala, va anar a la cuina, va engegar la ràdio. Havia estat més senzill del que havia imaginat. Havia pujat a arreglar el dipòsit i, just abans d’acabar d’arreglar-lo, havia relliscat lamentablement. Ningú no podria descobrir-hi res més. I la coartada, però? On era ella, mentre ell pujava a la teulada? Passejant pel carrer. Va decidir que havia de sortir ara mateix i caminar pel carrer, perquè la veiessin i per poder recordar ella mateixa què havia vist pel carrer, si l’hi preguntaven. Ningú no recordaria si l’havia vista dos minuts abans o després. Però i si cap veí la veia sortint de casa, per comptes d’entrant-hi? Va sentir ganes de fumar un cigarret. Va decidir que l’endemà mateix s’habituaria a fumar. Es va asseure a la butaca, va tancar els ulls, va respirar profundament. A la ràdio, entrevistaven un home que el dia abans havia aconseguit arrossegar un camió Tir amb les dents. Quan va acabar l’entrevista, van posar una cançó:


Un dia, anant no sé a on,

vaig encontrar no sé qui,

i me va dir no sé què,

i jo no sé què li vaig dir.



Va posar el cap sota l’aixeta, però no rajava aigua. Hauria hagut d’esperar que netegés el desguàs, abans d’empenye’l! L’endemà hauria de cridar un lampista. (Els lampistes s’encarregaven també d’aquella mena de feines, o només tocaven la qüestió elèctrica?). Va apagar la ràdio, va despenjar el telèfon i va marcar el número de la policia.





6.


Li havia desaparegut del tot el pessigolleig a l’estómac que havia sentit mentre era a la comissaria. La policia l’havia tranquil·litzada: no havien trigat gaire a descobrir que el Ramon-Maria tenia una malaltia irreversible, i que havia de morir just aquells dies. Feia cosa de dos mesos que un metge l’hi havia detectat. El forense, quan es va trobar davant d’un mort amb una erecció d’aquelles característiques, va parlar amb un especialista que tenia un amic (especialista com ell) que, feia un parell de setmanes, havia sentit a parlar a un amic seu (també especialista) d’un conegut (així mateix especialista) que s’havia trobat amb un cas que responia a la descripció que n’hi donaven; el pacient havia de ser el mateix per força.

L’Anna-Francesca no se’n sabia avenir. Feia dos mesos que havia de morir? Se sentia inundada de ràbia. I, per quina malaltia? Ni la recordava, tot i que, davant de l’interès que havia cregut necessari mostrar, el policia li havia explicat el que en sabia, que no era gaire, i li havia donat el telèfon del metge que s’havia encarregat del seu pare, per si en volia saber res més. Fins li havia explicat com ho havia de fer per solucionar tot el paperam de l’enterrament. El policia comprenia que l’atabalament de la noia fes que no sabés per on havia de començar; per això l’hi va explicar, punt per punt. De cop, a l’Anna-Francesca la medicina li semblava un assumpte repugnant. No s’hi dedicaria. Ben administrats, amb els milions que tindria (ara s’adonava que, amb el neguit, un cop mort el padrastre, no havia comprovat quants milions hi havia a la llibreta) es podria dedicar al teatre, amb tota tranquil·litat, i potser fins i tot anar a l’estranger, a estudiar en una d’aquelles escoles gairebé mítiques de què havia sentit a parlar als actors consagrats, en les entrevistes. Abans, però, es faria fer una liposucció; o potser un multinjèctor.

Era al mig del carrer; caminava cap a una nova vida. Tornaria a casa i el Ramon-Maria no hi seria; no hi seria mai més! Tota la casa per ella. Començaria a fer reformes de seguida. Aixecaria tot el terra i hi posaria gres. O ceràmica? A quadrats negres i blancs. O en un únic to? I faria fora les butaques que hi havia, i hi posaria butaques de pell, negres, de disseny italià. O potser ho lacaria tot de blanc: les parets, els sostres, el terra i els mobles. Però se’n cansaria. I si hi barrejava mobles de diversos estils? A la sala, ara veia clar que, a terra, hi quedaria preciós un kilim amb figures geomètriques: blaves, blanques, vermelles i blau clar. I cortines clares, de les que s’aixequen: de baix cap a dalt. I un sofà gran, tapissat de setí color cru. I una butaca de venaflex color cafè. I una taula de vidre amb potes de fusta. I molts coixins, amb estampats diversos. I biombos. I una taula de granit rosa, amb potes metàl·liques pintades al foc. I cadires Thonet? Potser sí. I un sofà de loneta ratllada. I una taula de centre feta de bambú. Però (si hi posava la taula de centre feta de bambú) potser seria millor posar-hi cadires de fusta de faig. I cortines d’estampat francès. I les estovalles per la taula, també d’estampat francès, de cotó. I les cadires, tapissades amb la mateixa tela. I la cuina, tota renovada. De fusta clara, vernissada, lluminosa, molt còmoda. Potser de freixe tenyit de color verd fulla. I teteres i cafeteres d’aquelles dissenyades per Richard Sapper, que tenien a casa de la Mercè. I un frigorífic amb tres nivells de fred i centre de control amb senyals d’alarma òptica i acústica. I un forn compacte i multifuncional, amb el microones incorporat, i que descongela, cuina i dóna als plats un acabat cruixent i uniforme, i que té un grill amb tres nivells de potència. I una rentadora-assecadora, amb elecció automàtica del programa, del temps i de la temperatura de la rentada. I molts armaris, i molts calaixos. I un rentavaixelles amb selecció automàtica del temps, de la temperatura i de la quantitat d’aigua de la rentada. I moltes vaixelles: de porcellana portuguesa, de porcellana de Bidasoa (que resisteix el rentavaixelles), de porcellana txeca, de vitro-porcellana i, sobretot, de porcellana imitació granit, que l’entusiasmava. I de melamina, per un sopar divertit: de colors groc, vermell i negre. I ompliria el jardí de plantes; hi plantaria gespa i hi posaria mobles blancs: una taula, unes butaques, unes hamaques, alguna ombrel·la. I al dormitori hi posaria un llit enorme, amb edredons blancs, i a terra una catifa. O dues, o tres. O dhurries, amb dibuixos diferents. I un tapís a la paret. I, al costat del llit, un ficus enorme. I una calaixera antiga, i un canterano. (El ficus no l’hi posaria). I espelmes. Faria servir molt les espelmes: per sopars íntims, per crear un ambient relaxat. I, potser, el terra no el posaria ni de gres ni de ceràmica, sinó de fusta de sicòmor, o de pangapanga. A la piscina sí que hi posaria ceràmica: tot al voltant, rajoles de ceràmica marró. I al fons de la piscina, perquè tingués un aspecte més fresc i més profund, rajoles de ceràmica blaves. I tot al voltant de la piscina: lligaboscos i heures. I si, al dormitori, per comptes de llit hi posava un futon? I, al bany, totes les aixetes amb acabat de crom-or. I, a una distància prudencial de la banyera, hi posaria una cadena d’alta fidelitat i un televisor. I la banyera rodona, potser d’aquelles que fan hidromassatge. I les piques negres. I miralls enormes, de dalt a baix, i tots els prestatges de marbre blanc, o rosat.

I allò de viure plegats, amb el Lluís-Albert… Calia deixar passar un temps prudencial. Que els sentiments se solidifiquessin. La diferència d’edat no era una cosa a menystenir. Necessitava un home de la mateixa edat que ella, aproximadament. I, a més, el veia immadur. Va aturar-se davant d’un restaurant. L’Eva-Cristina l’ajudaria a arreglar tota la paperassa dels canvis de nom. L’havia ajudat molt, a la comissaria. Va entrar al restaurant. Va asseure’s a una taula. La va atendre un cambrer guapíssim, de cabells curts i barra prominent. A part d’aquest cambrer, n’hi havia dos més darrera la barra. I quatre homes en una taula, menjant i discutint amb passió. De cop, va adonar-se que tots tenien una erecció: en veia clarament els membres, grotescos i vermells, dibuixats damunt dels pantalons amb guix fluorescent. Va tancar els ulls i es va passar la mà pel front. El cambrer li va portar el cafè. Aquella mirada possessiva i aquelles mans perfectes. Podia haver-se enamorat d’un home amb el qual havia creuat només unes paraules? I si endevinava què sentia? El desig li oprimia amb força el pit. Va estar a punt de deixar-li, junt amb la propina, una nota amb el nom i el número de telèfon. Però no calia. Podia tornar-hi sempre que volgués, i hi seria. O n’hi hauria un altre, potser encara més interessant.

Va agafar un taxi. Va obrir el diari per rellegir la nota de la mort, motivada per l’estranya malaltia. Després va fullejar-lo: a l’Àfrica austral havia esclatat un conflicte entre estats veïns, de la mateixa ètnia; un nen, a Varsòvia, recitava (sense que ningú l’hi hagués ensenyat) els mars de la Lluna; un equip de futbol n’havia guanyat un altre; una vella marsellesa feia dos anys que no dormia; s’havia mort el rei d’un país escandinau; la borsa acabava de fer un crac superior als tres últims cracs i tan sols comparable al de finals de la tercera dècada del segle; Brooke Shields havia anunciat el compromís matrimonial amb un militar dos anys més jove que ella.

Va arribar a casa que el sol petava sobre totes les plantes músties, sobre les parets d’aquella torre que aviat pendria nova vida. Va obrir la reixa i la bústia. Hi havia un sobre de la caixa d’estalvis, a nom del padrastre. El primer que faria seria netejar la casa de qualsevol cosa que l’hi recordés: llençaria la roba, els objectes, tot el que l’hi fes present. Mentre travessava el jardí cap a la porta de casa, va estripar el sobre. Era una mena de notificació que primer no va entendre gaire bé. Va anar a la cuina, va preparar una cafetera, la va posar al foc i, mentre esperava que es fes el cafè, es va asseure a rellegir la notificació. Però es va tornar a aixecar, va despenjar l’eixugamans del clau de ganxo i el va llençar a les escombraries. Va tornar a asseure’s. Després de llegir dos cops la notificació, va entendre que li deien que (tal com era l’acordat) havien procedit a descomptar-li el primer termini de la hipoteca. Quina? La cafetera va regurgitar. L’Anna-Francesca es va aixecar, va apagar el foc i, mentre se’n servia una tassa ben plena, va mirar per la finestra. A fora, un mastí molós observava un gat de color whisky. El gat va arrencar a córrer. El gos el va perseguir. El gat va intentar fugir, però es va trobar acorralat al culdessac que formava el carrer, sense cap forat per on escapar i amb els murs massa alts per enfilar-s’hi. Es va girar amb tots els pèls de punta. El mastí es va aturar. Tots dos es miraven, immòbils. Lluny, es va sentir el grinyol d’una porta. El gat va fer un moviment gairebé imperceptible, va saltar amb les potes estirades i va esgarrapar la galta del gos, que es va ratllar de sang. Va intentar aprofitar el desconcert del mastí per fugir, però el gos s’hi va abraonar amb un salt àgil, va obrir la boca i el va tenallar amb les mandíbules.





QUIM MONZÓ i GÓMEZ (Barcelona, 1952). Narrador, articulista i traductor, és una de les figures més rellevants i representatives de la literatura catalana contemporània.

Treballa com a grafista i com a corresponsal de premsa i l’any 1976 publica la seva primera novel·la, L’udol del griso al caire de les clavegueres (premi Prudenci Bertrana, 1976). Aviat destaca en el terreny de la narrativa breu amb obres com Uf, va dir ell (1978), Olivetti, Moulinex, Chaffoteaux et Maury (1980), L’illa de Maians (1985), El perquè de tot plegat (1993) o Guadalajara (1996). Aquests cinc llibres són revisats i aplegats a Vuitanta-sis contes (1999), obra que li val el Premi Nacional de Literatura i la Lletra d’Or, l’any 2000. Autor, també, de les novel·les Benzina (1983) i La magnitud de la tragèdia (1989), Quim Monzó té una trajectòria especialment extensa com a articulista. Les obres El dia del senyor (1984), Zzzzzzzz (1987), La maleta turca (1990), Hotel Intercontinental (1991), No plantaré cap arbre (1994), Del tot indefens davant dels hostils imperis alienígenes (1998), Tot és mentida (2000), El tema del tema (2003) i Esplendor i glòria de la Internacional Papanates (2010) són una mostra de la mirada lúcida de l’autor.

Ha traduït autors com Truman Capote, Roald Dahl, Ernest Hemingway, Arthur Miller, J. D. Salinger o Mary Shelley, entre d’altres, i les seves obres s’han traduït a més d’una vintena d’idiomes. L’any 2007 va fer el discurs inaugural de la Fira del Llibre de Frankfurt. L’any 2018 va rebre el Premi d’Honor de les Lletres Catalanes atorgat per Òmnium Cultural.





