En la tradició de Montaigne, Bacon i Addison, els Assaigs de Hume són peces d’extensió diversa que s’ocupen d’una gran varietat de temes. Els compilats ací tracten de les passions, la tragèdia, el gust estètic i els seus criteris, la millor classe d’escriptura, la moralitat del suïcidi i la immortalitat de l’ànima. Són textos amens i entenedors, argumentatius però d’orientació pràctica. Hume pren com a model el dinamisme de la conversa entre persones cultivades. El mou l’afany d’«entretenir el públic», però sense que això comporte la banalització del contingut, ans al contrari. L’escocès pensa que aquest estil serà beneficiós per al mateix pensament teòric o acadèmic, i per al filosòfic, en particular, el qual tendeix a recloure’s en la ciutadella dels murs universitaris.





David Hume





Assaigs d’ètica i estètica




ePUB v0.9

Reynus 09.06.22





Títol original: Essays

David Hume, 1741

Traducció: Sergi Rosell, 2015

Disseny de portada: Enric Solbes

Edició digital: Reynus (v0.9)

ePUBCat base r1.3





Introducció


David Hume (1711-1776) és conegut avui dia, sobretot, com a filòsof. Si haguéssem d’esmentar les seues principals obres, començaríem amb el Tractat de la naturalesa humana (1739-40), seguiríem amb les dues Investigacions (sobre l’enteniment humà, 1748; i sobre els principis de la moral, 1749) i potser afegiríem també els Diàlegs sobre la religió natural (1749). Tanmateix, foren els assaigs i les dissertacions i les obres d’història –escrits dirigits a un públic més ampli– el que li permeté forjar-se un nom com a escriptor entre els seus coetanis.

Hume va ser un pensador precoç. Als divuit anys ja havia concebut les idees fonamentals de la seua filosofia, que s’esforçaria de seguida a plasmar en la que havia de ser la seua obra magna: el Tractat de la naturalesa humana. Però en ser publicada, una dècada després, no tindria la repercussió que ell esperava, la qual cosa li provocà una gran desil·lusió. Hume arribà a la conclusió que aquella obra «havia nascut morta» a causa principalment d’una expressió i una argumentació deficients que impediren que fos correctament compresa. La seua reacció positiva va ser esforçar-se a exposar, millor, les idees que al Tractat havien estat presentades descuradament, i d’ací la composició de les dues Investigacions. Alhora, aquest entrebanc també va reforçar la seua vocació més estrictament literària: l’afany per aconseguir una expressió més estètica –assagística– de les seues idees; una vocació que, de totes maneres, ja li venia d’abans. Cal tenir en compte que els primers assaigs (Assaigs morals i polítics, 1741-42) es publicaren immediatament després del Tractat, i deuen haver estat escrits de manera si no simultània, sí consecutiva. No començà, doncs, a compondre’ls com a reacció al «fracàs» del Tractat, però aquest fet sembla haver contribuït decisivament a fer-lo dedicar-se més plenament al conreu d’aquest vessant de la seua obra; disposició que consolidaria l’excel·lent recepció dels Assaigs per part del públic. Hume continuà tota la vida escrivint nous assaigs i refent els ja publicats per a les constants ampliacions i reedicions. I encara un segle després de la seua mort seguirien sent molt llegits.


Els Assaigs

Els Assaigs morals, polítics i literaris són peces d’extensió i intenció diversa –n’hi ha de breus i de prou llargs, d’efectistes i de conscienciosos– que tracten d’una gran varietat de temes d’una manera planera, entenedora i amena. En contrast amb l’estil dens i tècnic del Tractat, són textos molt més lleugers, d’orientació pràctica i amb una qualitat literària molt superior. En general, es distingeixen tant dels Essais (1580) de Michel de Montaigne –ja que són menys retòrics i tenen una estructura argumentativa més palesa–, com de l’estil aforístic condensat dels Essays or Counsels (1625) de Francis Bacon.

Hume és fill de l’anomenada època augusta de la literatura britànica, caracteritzada per la imitació conscient de Virgili, Horaci, Ovidi i altres escriptors del segle d’August, i en comparteix els ideals estètics. El seu model més immediat eren els assaigs senzills i elegants que Joseph Addison publicava regularment en The Spectator. Aquest diari, que el mateix Addison contribuí a fundar, fou una de les publicacions periòdiques més influents al segle XVIII, no sols a Anglaterra, sinó també a l’Escòcia de després de la Unió (1707), i tenia com a propòsit instruir les classes mitjanes en les àrees de coneixement general per convertir-los en «educated citizens» –ciutadans amb cultura.

Hume comparteix la idea que l’objectiu del conreu de l’assaig és acostar el coneixement al gran públic. Com diu en «Sobre l’escriptura d’assaigs»: «La separació entre els doctes i el món conservador [els llecs] sembla que ha estat el defecte més gran del nostre temps». Però aquesta separació ha tingut conseqüències adverses també per al món del coneixement. Hume veu en l’assaig no sols una via destacada per a la difusió del saber, per a l’educació popular, sinó també, en la direcció oposada, una oportunitat perquè el mateix coneixement abandone l’empobridora reclusió acadèmica i entre en contacte amb el gran públic.

…l’aprenentatge ha estat el gran perdedor en ser reclòs en les universitats i les cel·les, i apartar-lo del món i de la bona companyia. Per aquest mitjà, cadascuna de les anomenades Belles Lettres ha esdevingut totalment bàrbara, en ser conreada per homes sense gens de gust per la vida i les bones maneres, i sense aquella llibertat i capacitat de pensament i expressió que només poden adquirir-se amb la conversa. Fins i tot la filosofia quedà arruïnada per aquesta desoladora reclusió del seu mètode d’estudi, i esdevingué tant quimèrica en les seues conclusions com inintel·ligible en el seu estil i en la manera de ser presentada.1

L’adopció de l’assaig com a forma d’expressió escrita no va en detriment del contingut, ans al contrari. Hume creu en l’estreta connexió entre el contingut i la forma, entre el que hom vol dir i com ho diu. L’estil d’escriptura influeix en la manera d’argumentar, i les necessitats de l’argumentació –d’una argumentació efectiva i no merament especulativa, especialment quan es tracta de temes morals–, demanen un estil determinat, una manera eficaç d’escriure. I el model de Hume per a l’assaig és la conversa entre persones cultivades: l’intercanvi de raons i parers respecte d’una qüestió d’una manera entenedora i profitosa.

El resultat es preveu beneficiós per a totes dues bandes:

Cal esperar que aquesta unió entre els doctes i el món conservador, que afortunadament ha començat, millorarà encara més amb l’avantatge mutu, i, per a aquest fi no conec res de més profit que uns assaigs com aquests amb els quals pretenc entretenir el gran públic.

I l’assaig pot «entretenir el gran públic» perquè té la virtut d’aproximar-se més a la vivacitat típica de la conversa; la qual, entre persones racionals, no hauria de circumscriure’s a temes trivials.

¿Quina possibilitat hi ha de trobar temes de conversa bons per a distraure les criatures racionals, sense recórrer en algun moment a la història, la poesia, la política i als principis més obvis, almenys, de la filosofia? ¿Ha de ser tot el nostre discurs una sèrie continuada d’històries de xafarderies i de comentaris ociosos?

Cal assenyalar que, contra el que s’ha pressuposat durant un cert temps, els Assaigs no estan al marge de la filosofia de Hume, ni en són un capítol apart. En l’Advertiment que els encapçalava en algunes edicions, l’escocès expressa el desig que es reconega que «contenen els seus sentiments i principis filosòfics». I, de fet, no sols mantenen una gran coherència amb les obres més purament filosòfiques, sinó que, a més a més, algunes de les seues aportacions més destacades a la filosofia apareixen formulades en els assaigs. És el cas, en particular, de les seues idees estètiques, que trobem fonamentalment en «Sobre la norma del gust» –assaig que, d’haver seguit amb el pla inicial, hauria constituït una de les parts del Tractat.

Com dèiem, Hume pren la conversa com a model per a l’escriptura assagística. Certament, el seu estil està molt allunyat de la confessió agustiniana; i no fa d’ell mateix «la matèria del meu llibre», com Montaigne. L’assaig humeà se centra més directament en l’objecte de reflexió, sense un jo tothora interposat ni divagacions excessives. Però això no significa que no construesca un punt de vista des del qual es consideren les qüestions, se sospesen les raons, s’opina, etc., que no deixa de transmetre la idiosincràsia de l’autor. Malgrat les grans diferències entre els distints assaigs humeans, hi trobem sempre l’afany per fer valdre una tesi determinada per argumentar-la, tot i que sense la pretensió d’aconsellar, com en el cas de Bacon. El punt de vista defensat està immers en un diàleg continu amb altres punts de vista, representats per opinions convencionals, consideracions contràries, possibles objeccions, sàvies citacions d’autors clàssics, etc. En aquest intercanvi de raons, Hume assaja la defensa d’una posició basada sempre en el sentit comú i l’experiència, i hostil als prejudicis i a les conviccions dogmàtiques. La conversa entre persones sol menar a algun lloc –que és probable que siga més remarcable quan es duu a terme entre esperits cultivats–, per bé que normalment caldrà donar-li algunes voltes. Encara que no s’hi arribe a un acord final, com passa la major part de vegades, els enraonadors acaben tenint una millor comprensió de la qüestió, que inclou l’apreciació dels motius i les raons d’uns i altres amb tots els pros i contres, i habitualment s’ho passen bé conversant. Aquest pot ser un bon model per a la filosofia mateixa.

En definitiva, els Assaigs de Hume assoleixen el propòsit de combinar amb solvència la lucidesa en la reflexió i la bellesa en l’expressió. El seu amic John Home afirmava que aquesta obra és «alhora popular i filosòfica, i conté una estranya i afortunada unió de ciència i bella escriptura». Per a Eugene F. Miller, editor contemporani de l’obra, «els assaigs són elegants i entretinguts en estil, però completament filosòfics en el temperament i el contingut». No debades, el crític i filòsof Leslie Stephen considerava el seu autor «el pensador més agut de la Gran Bretanya del segle XVIII, i l’intèrpret més qualificat de les seues tendències intel·lectuals.» Fet i fet, és molt probable que siga en els assaigs, i no en els tractats abstractes, on trobem el vertader Hume; no sols per totes les raons anteriors, sinó també per la tendència d’aquest «diletant» –si fem cas de la presumpta acusació de Jeremy Bentham–, a caure en la digressió, com ell mateix ens confessà en la seua autobiografia.


La selecció

Els Assaigs (Morals i Polítics, originàriament) es publicaren per primera vegada en dos volums els anys 1741 i 1742 i foren constantment revisats per Hume, per a continues reedicions i ampliacions. Però només dos dels assaigs que presentem ací –«Sobre la delicadesa del gust i la passió» i «Sobre la simplicitat i el refinament en l’escriptura»– apareixien ja en aquesta primera edició. Els altres quatre no foren escrits fins una quinzena d’anys després (al voltant de 1755), quan Hume preparava el volum que havia d’anomenar-se Five Dissertations i on s’havien d’incloure inicialment «Sobre el suïcidi», «Sobre la immortalitat de l’ànima », «Sobre la tragèdia», «Sobre les passions» i «La història natural de la religió». Però advertit del perill que, per les opinions expressades, suposava publicar els assaigs sobre el suïcidi i la immortalitat de l’ànima, l’escocès acceptà substituir-los per un de nou–«Sobre la norma del gust»–, escrit expressament, i el volum acabà convertint-se en les Four Dissertations, publicades el 1757. Tanmateix, de «Sobre el suïcidi» i «Sobre la immortalitat de l’ànima» –els anomenats «assaigs no publicats»– circularen còpies prèvies i en 1770 aparegué també una traducció francesa, sembla que no autoritzada. Acabarien publicant-se pòstumament, l’any 1777, precedits d’una advertència de l’editor que volia servir d’«antídot al verí contingut en aquests escrits», com deia la portada. La reedició de 1783 fou la primera en què figurà el nom de l’autor.

Els assaigs que presentem ací són alguns dels més importants i d’interès més ampli dels continguts en la col·lecció d’assaigs de Hume. N’hi ha tres –«Sobre la tragèdia», «Sobre la norma del gust» i «Sobre la simplicitat i el refinament en l’escriptura»– que són principalment de tema estètic; dos més –«Sobre el suïcidi» i «Sobre la immortalitat de l’ànima»– són de tema moral o existencial, amb una clara dimensió metafísica; i, finalment, un altre –«Sobre la delicadesa del gust i de la passió»– fa de pont entre les dues esferes.

En el primer assaig ací inclòs, «Sobre la delicadesa del gust i de la passió», Hume compara la naturalesa d’aquests dos tipus de delicadesa. Si conreem la primera tant com evitem la segona, és perquè, si bé –en augmentar la nostra sensibilitat als plaers i als dolors– totes dues poden fer-nos més feliços, la delicadesa de la passió ens deixa desprotegits davant dels accidents de la vida. En aquest sentit, el caràcter temperat és més desitjable. Però Hume defensa que el conreu del gust estètic pot ser una bona guia per a la passió, ja que ens fa molt més selectius. La delicadesa del gust millora el temperament: fa que controlem més les nostres emocions, que estiguem menys sotmesos a la fortuna i que tinguem amistats més duradores. Aquest assaig, que connecta el gust estètic i el sentiment moral, constituiria també un pont entre el Tractat i els mateixos Assaigs.

A continuació, «Sobre la tragèdia» s’ocupa de l’aparent paradoxa que suposa el fet que les emocions desagradables, especialment en la ficció, ens siguen alhora plaents. Hume presenta i discuteix l’explicació que donà Fontenelle i proposa la seua pròpia teoria, que es basa en un joc entre emocions subordinades i dominants que estan presents en una mateixa experiència emocional. Addueix també altres fenòmens que confirmarien aquest mecanisme: l’encís per la novetat, la impaciència que provoca la curiositat, l’atracció per les coses difícils i l’ingredient de la gelosia i l’absència de la persona estimada en l’amor. Aquest és un tema important en la teorització estètica, que és també d’interès per a tota persona que reflexione sobre el poder de l’art i la literatura.

Però més influent per al pensament estètic modern i contemporani ha estat l’assaig «Sobre la norma del gust». El seu caràcter innovador rau en el fet que trasllada el focus d’atenció de l’objecte al subjecte o receptor, però sense renunciar a trobar paràmetres d’apreciació estètica compartits. Hume comença presentant la posició que considera que la bellesa és un sentiment plaent causat per un objecte però que existeix només en la nostra ment, de manera que cap resposta no és superior a una altra. Aquest punt de vista contrasta amb el del sentit comú –tal com el defensa Hume–, segons el qual les respostes avaluatives són sentiments i, per tant, no són vertaderes ni falses, però sí que n’hi ha de millors i de pitjors. Podem fer aquest tipus de judicis perquè tenim normes que representen consensos a què s’ha aplegat a partir de l’experiència. La mesura de l’objectivitat ve de la uniformitat de les respostes, que fa possible l’existència de sentiments comuns a tota la humanitat, el refinament i la receptivitat del gust a la reflexió, etc. Hi cal també, però, l’exercici en un art particular, així com la pràctica del judici, que requereix el coneixement de les obres diverses que han estat admirades en diferents èpoques i països i l’hàbit de comparar obres i estils i sospesar el seu valor relatiu. En això, el paper dels crítics aguts, de les persones de gust cultivat i versades en el judici estètic, és fonamental. L’obstacle al consens ve, però, dels biaixos i cobejances personals, que cal maldar per neutralitzar, tot adonant-nos que hi ha certes diferències degudes al tarannà, l’edat, les inclinacions i el punt de vista moral que són, en bona mesura, irreductibles. L’assaig s’ocupa, així, de temes fonamentals per a la reflexió estètica contemporània, com són la diversitat d’opinions, la universalitat del sentit estètic, la formació del gust estètic, els criteris de judici estètic, la comunitat dels crítics, etc.

D’altra banda, «Sobre la simplicitat i el refinament en l’escriptura» aborda la qüestió relativa a en què consisteix escriure bé. Hume recorre a la definició d’Addison: es tracta d’expressar-se d’una manera natural però no òbvia. Per a escriure bé, cal tant evitar la mera naturalitat, com fer-ho recaure tot en la sorpresa, l’efecte de la qual no és durador, o en l’ornamentació excessiva, que resulta forçada i carregosa. Hume defensa tres tesis en relació amb la combinació justa de simplicitat i refinament en l’escriptura. En primer lloc, manté que cal cercar el just mitjà, tot i que aquest és variable. D’altra banda, és difícil teoritzar sobre el just mitjà, o oferir-ne una regla, per la qual cosa la millor manera de tractar la qüestió és amb abundància d’exemples. Finalment, l’escocès veu que el perill es troba, sobretot, en els excessos del refinament, perquè és molt fàcil deixar-se enlluernar.

Els dos darrers assaigs, de caràcter moral i existencial, foren en el seu temps particularment polèmics. «Sobre el suïcidi» comença amb una lloança del poder excepcional de la filosofia per a combatre la superstició i la falsa religió. Però l’objectiu específic de Hume en aquest escrit és mostrar que les actituds tradicionals respecte del suïcidi no són més que supersticions. En primer lloc, confronta la idea tomista segons la qual el suïcidi viola l’ordre del món establert per Déu; usurpa la prerrogativa de la providència de decidir qui ha de morir. La resposta de Hume descansa en la idea que no és menys part de l’acció de la providència que algun accident pose fi a la meua vida que ho faça jo. També ofereix raons contra la posició que afirma que el suïcidi viola els drets d’altres persones o, fins i tot, els d’un mateix. D’una banda, ningú no està obligat a contribuir a la societat quan això li suposa un gran greuge; a més del fet que pot arribar a ser una càrrega de massa pes per als altres. De l’altra, una vida de grans penúries pot ser pitjor que la mort. Cal destacar que «Sobre el suïcidi» motivà una carta de rèplica de Rousseau.

Finalment, tanca la selecció «Sobre la immortalitat de l’ànima». En la línia anterior d’oposició a la tradició religiosa, aquest assaig és un atac ben mesurat als fonaments racionals de la idea d’immortalitat. Hume exposa i respon a tres tipus d’arguments en favor d’aquesta idea. En primer lloc, els arguments metafísics es basen en el dualisme: en el supòsit que l’ànima és immaterial i que el pensament, la ment, no pot ser material. No obstant això, la mera postulació d’una substància immaterial difícilment pot solucionar el problema del pensament. Hume també addueix el caràcter obscur de la noció de substància i la impossibilitat de decidir qüestions de fet sense atendre a l’experiència. Però, sobretot, encara que la substància immaterial de les ànimes fos immortal, això no asseguraria la supervivència de les persones que les posseeixen en aquesta vida. En segon lloc, hi ha els arguments morals, que es basen en la idea de justícia divina: si no hi ha vida futura, no hi pot haver vertadera justícia. Cal una vida futura de premis i càstigs que siga reflex de tot allò que hem fet en aquesta. Però, com hem de pensar que es distribueixen aquests premis i càstigs eterns? D’una banda, el cel i l’infern semblen pressuposar dos tipus d’homes –els bons i els dolents– quan en la nostra experiència la majoria de persones tenen vicis i virtuts. De l’altra, el càstig etern no concorda amb la nostra idea de proporcionalitat. En suma, els nostres criteris per a castigar i premiar són el sentiment humà i els interessos de la societat; però poden aquests ser també els de la divinitat? Sembla que no. Per últim, els arguments físics es basen en l’experiència que tenim del món. Si tot allò que coneixem en aquest món apareix com a mortal, per què hauria de ser la ment diferent? També el canvi radical de condició de vida sol dur a l’extinció. La conclusió de Hume és que la creença en la immortalitat de l’ànima no té un fonament racional, sinó que només pot basar-se en la fe en les Escriptures.


Aquesta edició

Les edicions canòniques modernes dels Assaigs, que segueixen l’edició pòstuma de 1777, són la versió inclosa en The Philosophical Works of David Hume, edició de T. H. Greene i T. H. Grose (Longman’s, Green, and Co., Londres, 1882-6 [volums 3 i 4]), i la d’Eugene F. Miller, Essays, Moral, Political, and Literary (Liberty Classics, Indianapolis, 1985), que es basa en l’anterior; i per la qual cosa són fonamentalment coincidents. L’única diferència significativa, pel que fa a un dels assaigs ací recollits té a veure amb «Sobre el suïcidi», ja que Miller en reprodueix la versió no publicada de 1755 –sobre la qual Hume féu una vintena de correccions–, no recollides en la versió pòstuma, a la que Greene i Grose no tingueren accés. En conseqüència, he pres l’edició de Miller com a text base per a la meua traducció. (Cal consignar que actualment hi ha en curs una edició crítica de l’obra de Hume: The Clarendon Edition of the Works of David Hume, publicada per Oxford University Press. Els volums 6 i 7 estaran dedicats als Assaigs, però encara no s’han publicat.)

El meu objectiu no era fer-ne una edició filològica, amb totes les variants textuals de les diferents edicions –de fet, només n’he consignat una, a peu de pàgina, que sembla significativa–, sinó aconseguir una versió catalana sense molts artificis, que fos com més agradable a la lectura millor, tal com Hume volia que fossen els seus Assaigs per als lectors del seu temps. Per això, sense descurar la fidelitat a l’original, no he dubtat a deslliurar el text de certs obstacles visuals (com l’abús innecessari de majúscules i cursives, o una puntuació obsoleta) i a simplificar l’estructura sintàctica (reordenant algunes oracions massa forçades o massa llargues perquè no es perda el sentit), però he procurat mantenir el vocabulari de Hume i no interpretar el text més de l’estrictament necessari. De tant en tant, m’ha estat de certa ajuda la versió anglesa actualitzada del text d’alguns assaigs feta per Jonathan Bennett (que es pot consultar en www.earlymoderntexts.com). Per coherència amb el costum de l’època, seguit per Hume, he respectat l’ús com a genèric del terme «home», encara que crec que en la filosofia actual s’hauria d’evitar per complet.

Les notes al text tenen bàsicament dues funcions: o bé clarificar algun passatge, o bé presentar autors, obres, personatges o circumstàncies referits en el text el coneixement dels quals no puga pressuposar-se. En tot cas, la meta és sempre contribuir a la comprensió del text. Per elaborar-les, he tingut presents les notes de l’edició de Miller i els comentaris de Bennett (que en alguns casos reproduesc íntegrament), i he consultat diverses fonts enciclopèdiques. Per a les citacions clàssiques, he acudit a la traducció consagrada, quan n’hi havia. Les notes de Hume, que en són poques, van marcades amb un asterisc (*).

Estic especialment agraït a Miracle Garrido, sempre tan generosa amb mi, per les seues esmenes i els seus assenyats suggeriments, que sens dubte han contribuït a millorar la traducció. Tobies Grimaltos també ha llegit el manuscrit i m’ha fet observacions útils. Finalment, a Vicente Sanfélix, reconegut estudiós del pensament de Hume, li agraesc els seus precisos i encertats comentaris a la introducció. No cal dir que tots els errors són responsabilitat només meua.


Traduccions d’obres de Hume

Investigació sobre l’enteniment humà. Traducció de J. M. Sala-Valldaura; edició a cura de V. Camps. Laia, Barcelona, 1982. (Reedició: Edicions 62, Barcelona, 1998.)

Investigació sobre l’enteniment humà. Antologia mínima. Presentació de Ricard Costa; selecció i traducció d’Antoni Martínez Riu. Casal del Mestre, Santa Coloma de Gramenet, 1993.

Investigació sobre els principis de la moral [inclou: Apèndixs I-IV i Un Diàleg]. Traducció i edició de Miquel Costa. Edicions 62, Barcelona, 1994.

Resum del Tractat de la naturalesa humana; Carta d’un gentleman al seu amic d’Edimburg; La meva vida; i La mort de David Hume (d’Adam Smith). Edició de Miquel Costa. La Busca, Barcelona, 2005.


Edicions per a l’ensenyament

Extracte del Tractat de la Naturalesa Humana. Introducció, traducció i notes a càrrec de Manuel Satué. Institut de Ciències de l’Educació de la UAB, Barcelona, 1990.

Compendi d’un Tractat de la naturalesa humana (1-25); Investigació sobre els principis de la moral (Apèndix 1: «Sobre el sentiment moral»). Estudi de Federico Ruiz Company; trad. de Manuel Satué i Vicente Vilana. Editorial Diálogo, València, 2009.

Llegir el Resum d’un llibre recentment publicat intitulat «Tractat de la natura humana» (1-25) i la Investigació sobre els principis de la moral (Apèndix I). Edició de Marta I. Moreno i Guillermo Patiño Díaz-Alejo. PUV, València, 2011.





1.Aquest i els dos fragments següents també pertanyen a «Sobre l’escriptura d’assaigs».





Sobre la delicadesa del gust i de la passió


Algunes persones estan subjectes a una certa delicadesa de la passió que les fa extremament sensibles a tots els accidentes de la vida i els dóna una alegria intensa arran de cada esdeveniment pròsper, alhora que un dolor punyent quan es troben amb l’infortuni i l’adversitat. Els favors i el bon ofici atrauen fàcilment la seua amistat, mentre que els greuges més nimis provoquen el seu ressentiment. Qualsevol honor o senyal de distinció els eleva sobre mesura, però són també d’allò més sensibles al menyspreu. Les persones amb aquest caràcter, sens dubte, experimenten gaudis més vívids, i també afliccions més fortes, que els homes de temperament fred i apaivagat. Però trobe que, al capdavall, ningú no seria del darrer tipus de caràcter, si pogués dominar per complet les seues disposicions. Bona o mala, la fortuna és ben poc en la nostra mà. I si la persona que té aquesta sensibilitat de temperament es troba amb la desgràcia, llavors sent un pesar o un ressentiment que se li apodera enterament, que la priva de tota mena d’entusiasme envers els esdeveniments comuns de la vida, el gaudi adequat dels quals constitueix la part principal de la nostra felicitat. Els plaers més grans són molt menys freqüents que els grans dolors, de manera que un temperament sensible es trobarà menys amb els primers que amb els darrers; per no dir que els homes amb aquestes passions intenses tendeixen a veure’s arrossegats més enllà dels límits de la prudència i la discreció, i fan passos en fals en la vida que solen ser irreparables.

Hi ha una delicadesa del gust que podem observar en alguns homes que s’assembla molt a aquesta delicadesa de la passió, i que produeix la mateixa sensibilitat respecte de la bellesa i la deformitat de tota mena que aquesta altra respecte de la prosperitat i l’adversitat, de les obligacions i els greuges. Quan li ensenyes un poema o un quadre a un home amb aquest tarannà, la delicadesa dels seus sentiments fa que tot el seu ésser es commoga. Percep les pinzellades magistrals amb un entusiasme i una satisfacció tan exquisits com el fàstic i el malestar que li fan sentir les negligències o les absurditats. Una conversació educada i assenyada l’entreté d’allò més, mentre que la rudesa o la insolència li suposen el càstig més gran. En definitiva, la delicadesa de gust té el mateix efecte que la delicadesa de la passió: eixampla l’esfera tant de la nostra felicitat com de la nostra malaurança, i ens fa sensibles a dolors i a plaers que escapen a la resta de la humanitat.

Crec, tanmateix, que tothom estarà d’acord amb mi que, més enllà d’aquesta semblança, la delicadesa del gust es desitja i es conrea tant com la delicadesa de la passió es lamenta i s’hi posa remei, quan és possible. Els bons i els mals accidents de la vida no depenen gaire del que nosaltres disposem, però està en el nostre poder triar els llibres que llegim, les diversions que consumim i les companyies que conreem. Els filòsofs han maldat per fer de la felicitat una cosa totalment independent de les coses externes a nosaltres. Però aquest grau de perfecció és impossible d’aconseguir, per bé que tot home savi procurarà situar la seua felicitat en aquells objectes que depenen principalment d’ell; cosa que com millor s’ateny és per mitjà d’aquesta delicadesa de sentiment.1 Quan un home posseeix aquest talent, és més feliç per causa d’allò que agrada al seu gust que per allò que afalaga els seus apetits, i gaudeix més d’un poema o d’un raonament que dels luxes més cars que s’hi puga permetre.2

Siga quina siga la connexió que hi puga haver en origen3 entre aquestes dues espècies de delicadesa, estic persuadit a creure que no hi ha res tan apropiat per a guarir-nos d’aquesta delicadesa de la passió que el conreu del gust més alt i més refinat, que ens permeta jutjar els caràcters dels homes, les composicions del geni i els productes de les arts més nobles.4 Un entusiasme més o menys gran per aquestes belleses òbvies, que colpeixen els sentits, depèn completament d’una major o menor sensibilitat de temperament; per bé que, en relació amb les ciències i les arts liberals, un gust refinat és, en certa mesura, igual al bon sentit, o almenys en depèn tant que resulten inseparables. Per a jutjar correctament una composició dotada de geni, són tantes les concepcions que s’han de prendre en consideració, tantes les circumstàncies a comparar, i cal conèixer tan bé la naturalesa humana, que cap home que no posseesca el judici més sòlid no serà mai un crític acceptable d’aquestes obres. I vet ací una altra raó per a conrear l’entusiasme per les arts liberals. El nostre judici s’enfortirà amb l’exercici, ens formarem nocions més justes de la vida, no pararem atenció a moltes de les coses que plauen o afligeixen als altres perquè ens semblen massa frívoles, i perdrem gradualment aquesta sensibilitat i delicadesa de la passió, que és tan inconvenient.

Però potser he anat massa lluny dient que un gust cultivat en les belles arts amorteix les passions i ens fa indiferents a objectes pels quals la resta del gènere humà té molta estima. Reflexionant-hi més, trobe que això millora la nostra sensibilitat respecte de totes les passions tendres i agradables, alhora que ens incapacita per a les emocions més grolleres i turbulentes.

Ingenuas didicisse fideliter artes, emollit mores, nec sinit esse feros.5

En defensa d’això, crec que hi ha dues raons molt naturals que podem subscriure. En primer lloc, res no millora tant el temperament com l’estudi de les belleses –de la poesia, de l’eloqüència, de la música o de la pintura–, ja que donen una elegància de sentiment que la resta de la humanitat desconeix. Susciten emocions dèbils i tendres, que aparten la ment del tràfec dels negocis i de l’interès propi, estimulen la reflexió, predisposen a la serenitat i causen una agradable malenconia que, comptat i debatut, és de totes les disposicions de la ment la que més escau a l’amor i a l’amistat.

En segon lloc, la delicadesa del gust afavoreix l’amor i l’amistat, en confinar la nostra elecció a unes poques persones i fer-nos indiferents a la companyia i la conversació de la majoria dels homes. Rarament trobaràs que els senzills homes del carrer, per molt entenimentats que siguen, sàpiguen distingir amb exactitud els caràcters, o assenyalar les inapreciables diferències i gradacions que fan un home preferible a un altre. Amb qualsevol persona que tinga un judici competent poden entretenir-se: li parlen dels seus plaers i dels seus assumptes amb la mateixa franquesa que ho farien a qualsevol altra persona, i, com que troben que molts podrien ocupar el seu lloc, no senten cap enyorament o mancança si hi és absent. Però fent servir l’al·lusió d’un cèlebre autor francès,6 el judici7 pot comparar-se amb un rellotge, car la màquina més correnta és suficient per a dir-nos l’hora, però només els més sofisticats poden marcar els minuts i els segons i discriminar les diferències més petites de temps. Qui assimila adequadament el coneixement que es pot extraure dels llibres i dels homes no fruirà molt si no és en companyies selectes. Serà massa sensible a la manca d’accés de la resta de la humanitat a les nocions que ell ha comprés. I, en estar les seues emocions confinades d’aquesta manera a un cercle tan estret, no és estrany que les duga més lluny que si fossen més generals i mediocres. Amb ell, l’alegria i la gresca d’un company de botella evoluciona en una amistat sòlida, i l’enardiment d’un apetit jovenívol esdevé una passió elegant.





1.Hume empra de vegades el terme «sentiment» en un sentit ampli, volent dir «passió» o «emoció» en general, i d’altres, com ací, com a sinònim de «gust», referint-se a l’emoció particular d’aprovació o desaprovació que segueix a la contemplació d’objectes, personatges o accions. El gust, o sentiment en aquest darrer sentit, subjau tant als judicis de bellesa com als de valor moral. En la primera Investigació, Hume defensa que: «Les morals i la crítica no són tan pròpiament objectes de l’enteniment com del gust i el sentiment. La bellesa, tant moral com natural, és més aviat sentida que no pas percebuda.» Investigació sobre l’enteniment humà, sec. XII, part III; versió de J. M. Sala-Valldaura, p. 205.

2.El següent fragment va ser suprimit per a l’edició de 1777, que seguim: «Fins a quin punt estan connectades la delicadesa del gust i de la passió en la configuració originària de la ment és una cosa difícil de determinar. Per a mi, és considerable, perquè podem observar que les dones, que tenen passions més delicades que els homes, també tenen un gust més delicat pels ornaments de la vida, la roba, els carruatges i la decència en la conducta quotidiana. Qualsevol excel·lència d’aquestes coses colpeja el seu gust molt abans que el nostre, i si plaus el seu gust, aviat captives les seues afeccions.»

3.Una connexió és «originària» quan rau en la naturalesa humana mateixa. Hume vol dir que el «gust» és una passió que té coses en comú amb altres passions. La connexió entre passions diverses l’examina en el llibre II («Sobre les passions») del Tractat de la naturalesa humana i en la «Dissertació sobre les passions».

4.«Les arts referides a la ment –diu Ben Jonson– tenen una reputació més noble que aquelles que serveixen al cos». Citat per Samuel Johnson en el seu Dictionary (accepció «Art»).

5.«L’estudi fidel de les arts liberals ha assuaujat el teu caràcter i no permet que sigui cruel»: Ovidi, Pòntiques, vol. I, II, 9, 47-48; versió de Carme Boyé, Fundació Bernat Metge, Barcelona, 1984.

6.*Mons. Fontenelle, Pluralité des Mondes. Soir, 6. [Bernard Le Bouyer de Fontenelle (1657 – 1757), escriptor francès, autor tant d’obres teòriques, principalment divulgatives, com literàries. «Entretiens sur la pluralité des mondes habités» es publicà en 1986 (en ŒuvresComplètes, vol. II, edició d’Alain Niderst, París, 1990-2001, pp. 7-130); és una obra de divulgació de les idees copernicanes.]

7.Tal com és caracteritzat en el Tractat, «el judici» és l’operació de la ment per la qual fem inferències partint de les impressions sensorials, com ara els judicis de causa i efecte. Les emocions produïdes pel sentiment moral també es tracten, de vegades, però no sempre, com a judicis.





Sobre la tragèdia


Sembla un plaer inexplicable el que els espectadors d’una tragèdia ben escrita obtenen de la pena, el terror, el desassossec i altres passions que, per si mateixes, són desagradables i pertorbadores. Com més colpits i afectats estan els espectadors, més encantats es mostren amb l’espectacle; i tan aviat com cessen les passions pertorbadores, l’obra conclou. Una sola escena d’alegria, complaença i seguretat és tot el que pot suportar una composició d’aquest tipus, i ha de ser, sens dubte, la darrera. Si l’estructura de l’obra entremescla escenes de satisfacció, aquestes no creen més que tènues espurnes de plaer, que hi són per a donar varietat, i per a submergir els personatges de l’obra en una angoixa més profunda per efecte del contrast i la decepció. Tot l’art del poeta1 s’empra per a provocar la compassió i la indignació, la inquietud i el ressentiment del públic. Com de complaguts estiguen dependrà de com d’afligits es troben, i no estaran mai tan feliços com quan vessen llàgrimes, sangloten i rompen a plorar tot expressant pena i alleujant el seu cor, inflat per la simpatia2 i la compassió més tendres.

Els pocs crítics que tenen una mínima capacitat de raonament filosòfic han remarcat aquest fenomen tan singular i han tractat d’explicar-lo. L’abat Dubos,3 en les seues reflexions sobre la poesia i la pintura, afirma que en general no hi ha res més desagradable a la ment que el lànguid i apàtic estat d’indolència en què caiem quan desapareix tota passió i ocupació. Per deslliurar-nos d’aquest estat dolorós, diu l’abat, la ment cerca tota mena de passatemps i activitats –ocupacions, jocs, espectacles, execucions públiques– que desperten les nostres passions i ens distraguen de pensar en el nostre estat d’ànim. No importa de quina passió es tracte: siga desagradable, dolorosa, malenconiosa, pertorbadora; qualsevol d’aquestes és millor que la insípida languidesa produïda per la tranquil·litat i el repòs absoluts.

És impossible no admetre que aquesta explicació és, almenys en part, satisfactòria. En un casino podeu observar, quan el joc està en marxa en diverses taules, que tots els presents concorren a la taula en què les travesses són més altes, fins i tot si no hi ha els millor jugadors. L’espectador veu, o almenys s’imagina, les passions intenses que produeixen les pèrdues i els guanys, i per mitjà del mecanisme de simpatia experimenta en part aquestes mateixes passions, cosa que li proporciona un entreteniment momentani. Això fa que, per a ell el temps transcórrega amb més facilitat, i l’alleuja una mica de l’opressió que normalment senten els homes quan s’abandonen per complet als seus pensaments i meditacions.

Trobem que, en els seus relats, els mentiders habituals sempre exagerenno sols tota mena d’alegries, bellesa, felicitat imagnificència, sinó també el perill, el dolor, l’angoixa, la malaltia, la mort, l’assassinat i la crueltat. Aquest és el secret, aparentment absurd, que tenen per a afalagar a les seues companyies, de qui mantenen l’atenció i a qui embadaleixen amb relats meravellosos que exciten les seues passions i emocions.

Hi ha, tanmateix, una dificultat a l’hora d’aplicar aquesta solució al fenomen en qüestió, en tota la seua dimensió, més enllà de si l’explicació que ofereix ens sembla més o menys enginyosa o satisfactòria. És cert que el mateix objecte inquietant, que ens plau en una tragèdia, ens produiria l’angoixa més sincera i inconfusible si estigués realment davant nostre; per bé que esdevindria, llavors, la cura més efectiva a la languidesa i la indolència. Monsieur Fontenelle4 sembla haver estat conscient d’aquesta dificultat, ja que tracta d’oferir una explicació diferent del fenomen, o almenys d’afegir alguna cosa més a la teoria que acabem d’esmentar. Escriu:

El plaer i el dolor, diferents com són en si mateixos, són sentiments bastant semblants en la seua causa. Com el fenomen de les cosquerelles sembla indicar, quan el plaer es duu una mica massa lluny esdevé dolor, i quan el dolor es modera un poc esdevé plaer. D’ací se segueix que hi ha tal cosa com una pena suau i agradable. És un dolor afeblit i disminuït. Al cor li plau ser mogut i afectat, i es complau amb els objectes malenconiosos, fins i tot amb els catastròfics i dolorosos, sempre que alguna circumstància els esmorteesca. És cert que, en el teatre, la representació té gairebé l’efecte de la realitat; gairebé, però no del tot. Per molt que siguem arrossegats per l’espectacle, per molt que els sentits i la imaginació usurpen el lloc de la raó, encara hi ha en el fons de la nostra ment certa idea de falsedat en tot el que veiem. I encara que siga una idea dèbil i implícita, és suficient per a a lleugerir el dolor que patim pels infortunis de qui estimem, i per a reduir l’aflicció fins arribar a convertir-la en plaer. Plorem per les dissorts d’un heroi a qui ens sentim units, alhora que ens reconfortem pensant que és només ficció. I és precisament aquesta barreja de sentiments allò que constitueix una pena agradable, i unes llàgrimes que ens fan gaudir. Però com que aquesta aflicció, que és produïda per objectes externs i sensibles, és més forta que el consol que procedeix de la reflexió interna, són els efectes i símptomes de la pena els que han de predominar en aquesta composició, per damunt dels del plaer.5

Aquesta solució sembla justa i convincent, però potser escau alguna cosa més per tal de donar compte, completament, del fenomen que ens ocupa. Totes les passions que desperta l’eloqüència són agradables en el grau més alt, com també els sentiments que ens produeixen la pintura i el teatre. Aquesta és la raó principal per la qual els discursos de Ciceró6 són una delícia per a tot lector amb bon gust, i és difícil llegir-ne cap sense sentir la simpatia i la pena més profundes. Sens dubte, el seu mèrit com a orador rau en gran mesura en el fet d’haver reeixit en aquest aspecte en concret. Quan tenia els jutges i tot el públic amb els ulls plorosos, era quan tots ells estaven més encantats, i expressaven la satisfacció més plena amb l’al·legat. La descripció patètica de la carnisseria que Verres7 escometé amb els capitans sicilians és una obra mestra d’aquesta mena, però no crec que ningú digués que ser present en una escena d’una naturalesa tan llòbrega li seria en absolut divertit. Ni tampoc alleuja la pena pensar que és només ficció, perquè el públic estava convençut de la realitat de cada detall. Per tant, ¿què produeix en aquest cas el plaer que sentim en el si del desassossec, per dir-ho així; un plaer que reté encara tots els trets i símptomes externs de l’angoixa i la pena?

Jo hi responc. Aquest extraordinari efecte prové de la mateixa eloqüència amb què es representa l’escena melangiosa. El geni8 necessari per a descriure els objectes d’una manera vívida, l’art utilitzat per a recollir totes les circumstàncies patètiques, el judici que es mostra en l’arranjament, en definitiva, l’exercici d’aquests talents nobles, juntament ambla força de l’expressió i la bellesa dels moviments oratoris, produeixen la satisfacció més gran en el públic, i susciten les emocions més delitoses. D’aquesta manera, no sols queda subjugat i esborrat el desassossec que causen les passions malenconioses per quelcom més fort de signe contrari, sinó que tota l’embranzida d’aquestes passions es converteix en plaer, i augmenta així el deler que ens produeix l’eloqüència. La mateixa força de l’oratòria, utilitzada sobre una matèria indiferent, ens plauria la meitat, o ens semblaria del tot ridícula; i la nostra ment, deixada en un estat d’absoluta calma i indiferència, no trauria res d’aquestes beutats de la imaginació o de l’expressió que li suposen un entreteniment tan exquisit quan es combinen amb la passió. L’impuls o la vehemència que susciten la pena, la compassió, la indignació, rep una nova direcció per l’efecte dels sentiments de bellesa. Aquests darrers, que constitueixen l’emoció predominant, prenen el control de la ment i transformen les primeres en ells mateixos, o almenys les tenyeixen tan substancialment que modifiquen per complet la seua naturalesa. I l’ànima,9 que és despertada per la passió tant com encisada per l’eloqüència, experimenta un sentiment molt intens, que és completament deliciós.

El mateix principi entra en joc en la tragèdia, amb un afegit: que la tragèdia teatral és una imitació, i la imitació és sempre agradable per si mateixa. Aquesta circumstància serveix per a fer encara més suau la transformació d’unes passions en altres, i convertir tot el sentiment en un gaudi uniforme i profund. Quan observem un quadre, ens plauen els objectes que són d’allò més terrorífic i angoixant, i ho fan més que els objectes més bells que se’ns presenten d’una manera encalmada i indiferent.10 L’afecció, que deixondeix la ment, provoca una gran provisió d’ímpetu i vehemència, que es transforma enterament en plaer per mitjà de la força de l’emoció dominant. Així és com la ficció de la tragèdia suavitza la passió negativa, no sols afeblint o amainant la pena, sinó injectant un sentiment nou. Podeu fer disminuir gradualment una pena real fins que desaparega del tot, però en cap moment el decurs d’aquesta disminució ens produirà plaer –llevat, potser per accident, del cas de l’home enfonsat en una letargia indolent que és despertat d’aquest estat lànguid.

Per a confirmar aquesta teoria, només cal esmentar altres exemples en què l’emoció subordinada es converteix en la dominant i li dóna força, tot i ser de naturalesa diferent i, de vegades, fins i tot contrària. En presentaré quatre.

La novetat excita naturalment la ment i atrau la nostra atenció. I les emocions que causa es converteixen sempre en aquella passió que l’objecte nou evoca, i hi uneixen la seua força. Qualsevol esdeveniment que provoque alegria o pena, orgull o vergonya, ira o benevolència, sens dubte causarà una afecció més intensas i és nou o inusual. I tot i que és agradable per si mateixa, la novetat intensifica les passions doloroses tant com les agradables.

D’altra banda, si tens la intenció de commoure en extrem a una persona amb el relat d’un esdeveniment, el millor mètode és fer-li esperar amb astúcia la informació, despertant-li la curiositat i la impaciència abans de fer-li saber el secret. Aquest és l’artifici utilitzat per Iago en la famosa escena de Shakespeare. Tothom qui veu aquesta obra és conscient que la gelosia d’Otel·lo adquireix una força addicional per la seua impaciència, i que l’emoció subordinada es transforma fàcilment en la dominant.11

En tercer lloc, les dificultats intensifiquen totes les passions, i per mitjà de despertar la nostra atenció i excitar els nostres poders actius produeixen una emoció que nodreix l’afecció predominant. Per exemple, els pares solen estimar més el fill la criança del qual, per les seus condiciones físiques malaltisses, els ha comportat més patiments, problemes i inquietuds. El sentiment agradable d’afecció que hom hi sent obté ací una força complementària de la sensació de desassossec causada per la malaltia de l’infant. D’altra banda, no hi ha res que ens faça estimar més un amic que la pena que ens causa la seua mort. El plaer de la seua companyia real no enforteix tant el nostre afecte per ell.

Hi ha una observació assenyada de Plini el Vell12 que il·lustra bé aquest principi:13

És molt remarcable que les darreres obres dels artistes cèlebres, les que deixaren inacabades, són sempre les més estimades. És el cas de l’Iris d’Arístides,14 les Tindàrides de Nicòmac,15 la Medea de Timomac16 i la Venus d’Apel·les.17 Aquestes obres són encara més valorades que les produccions acabades d’aquests artistes. S’estudien curosament els esbossos esgarrats de la peça i la idea mig elaborada del pintor; i el dol mateix que sentim per la mà fascinant que la mort va aturar incrementa el nostre plaer més encara.18

Per últim, la gelosia és una passió dolorosa i, tanmateix, sense incloure’n algun bri, l’agradable afecció de l’amor té difícil subsistir amb tota la seua força i violència. L’absència de la persona estimada és també una gran causa de plany entre els amants, en produir-los el desassossec més agut, però no hi ha res més propici per a la passió que els uneix que els intervals curts d’allunyament. Si en períodes llargs resulta fatal per a l’amor, és només perquè, amb el pas del temps, els amants s’habituen a no estar junts i deixen de sentir-se intranquils. En l’amor, la gelosia i l’absència suposen el dolce peccante dels italians, que ells consideren tan essencial per a qualsevol plaer.

Aquests exemples –i molts d’altres que podrien adduir-se– són suficients per a fer-nos una idea de l’analogia de la natura,19 i adonar-nos que el plaer que poetes, oradors i músics ens fan sentir, en despertar en nosaltres el dol, la pena, la indignació o la compassió, no és tan extraordinari o paradoxal com pot semblar a primera vista. La força de la imaginació, l’energia de l’expressió, el poder dels versos, l’encís de la imitació, són tots naturalment agradables a la ment, per ells mateixos. I quan l’objecte presentat també implanta certa afecció, el nostre plaer augmenta encara més per la conversió d’aquesta emoció subordinada en dominant. Fins i tot si una passió d’aquest tipus és dolorosa, si l’origina la simple aparició de l’objecte real, quan és produïda per les belles arts, se suavitza, s’afebleix i s’apaivaga tant que ens proporciona una diversió del tipus més gran.

Per a confirmar aquest raonament, podem observar que quan les emocions agradables a la imaginació no predominen sobre les desagradables de la passió, es produeix l’efecte contrari. Les primeres, que estaven subordinades, es converteixen en les segones, i augmenten el dolor i l’aflicció de qui les pateix.

¿Qui podria arribar a creure que una bona manera de consolar una persona afligida seria exagerar, amb tota la força de l’elocució, la pèrdua irreparable que ha patit per la mort d’un fill favorit? Com més poder de la imaginació i l’expressió es fa servir en un cas com aquest, més s’augmenta el desesper i l’aflicció dels pares.

La vergonya, la confusió i el terror de Verres augmentà, sens dubte, en proporció a l’eloqüència i la vehemència de Ciceró, com també passà amb el seu dolor i el seu desassossec. Aquestes passions eren massa intenses per als plaers que desperten les beutats de l’eloqüència, i operaren segons el mateix principi, però en sentit contrari: per a produir la simpatia, la compassió i la indignació del públic.20

Lord Clarendon,21 quan s’acosta a la catàstrofe del partit reialista, assumeix que el seu relat esdevindria infinitament desagradable i decideix passar ràpidament per damunt de la mort del rei,22 sense oferir-nos cap detall concret del succés. Clarendon creu que és una escena massa horrible perquè siga contemplada amb gens de satisfacció, o, de fet, sense un dolor i una aversió màximes. Tant ell com els seus lectors coetanis estaven massa immersos en aquests esdeveniments, i sentien així un gran dolor per qüestions que els historiadors i els lectors posteriors considerarien les més patètiques i interessants, i, per tant, les més agradables de llegir.

Una acció representada en una tragèdia pot ser massa sanguinolenta i atroç. Pot excitar sensacions d’horror que no puguen esmorteir-se i tornar-se plaents, i pot ser que l’energia d’expressió més gran, conferida a descripcions d’aquesta naturalesa, només servesca per a augmentar la nostra inquietud. És el cas d’un episodi de l’obra The Ambitious Stepmother,23 en la qual un venerable ancià, portat al súmmum de la fúria i de la desesperació, l’escomet a cabotades contra un pilar, fins a tenyir-lo d’una mescla de sang i trossos de cervell. El teatre anglès té massa imatges esgarrifoses d’aquesta mena.

Fins i tot els sentiments més comuns de compassió han de suavitzar-se per mitjà d’algun sentiment agradable per a poder satisfer totalment el públic. El patiment descarnat de la virtut planyívola, sota la tirania triomfant i l’opressió del vici, suposa un espectacle desagradable de ser contemplat, i tots els mestres del drama l’eviten amb cura. Per a acomiadar el públic en un estat d’entera satisfacció i acontentament, la virtut ha de convertir-se en noble desesperació coratjosa, o el vici ha de rebre el càstig que mereix.

Sembla que, des d’aquesta perspectiva, la majoria de pintors hagen escollit molt malament els seus temes. Com que treballaren tant per a esglésies i convents, pintaren sobretot coses tan horribles com les crucifixions i els martiris, on no hi ha més que tortura, ferides, execucions i sofriment passiu, sense cap mena d’acció o d’afecció. Quan començaren a apuntar el seu pinzell a altres coses distintes d’aquesta mitologia horripilant, recorregueren sovint a Ovidi. Les ficcions d’aquest són apassionades i agradables, però amb prou feines són naturals o prou probables per a ser pintades.

La mateixa inversió d’aquest principi, en el qual s’ha insistit ací, té lloc tant en l’oratòria i en la poesia, com en la vida quotidiana. Si la passió subordinada s’intensifica fins al punt de convertir-se en la dominant, engoleix l’afecció que havia nodrit i fet augmentar prèviament. L’excés de gelosia extingeix l’amor; l’excés d’entrebancs ens fa indiferents; i l’excés de malaltia i debilitat fastigueja el pare egoista i cruel.

Què hi ha tan desagradable com les històries llòbregues, fosques i calamitoses amb què la gent malenconiosa entreté les seues amistats? Quan això passa, la passió desagradosa s’excita tota sola, sense l’acompanyament de cap ànim, geni o eloqüència; d’aquesta manera és pur desassossec, sense res que puga afeblir-la fins a fer-la agradable o satisfactòria.





1.Hume diu «poeta» perquè té al cap els drames poètics, com ara els grecs i els de l’Anglaterra isabelina.

2.Al segle XVIII, «simpatia» s’aplicava a tota mena de sentiment compartit. Actualment, en diríem «empatia».

3.Jean-Baptiste Dubos (1670 – 1742) és autor d’un tractat molt influent a l’època, Réflexions critiques sur la poésie et sur la peinture (1719-33), que inaugura una nova concepció del gust que dóna més protagonisme als sentiments. L’opinió referida per Hume apareix en aquesta obra, part 1, cap. 1.

4.Vegeu l’afegit a la nota de Hume de l’assaig anterior.

5.*Réflexions sur la poétique, sec. 36. [«Réflexions sur la poétique» (1742), en les ŒuvresComplètes, publicades pòstumament (vol. III, edició d’Alain Niderst, París, 1990-2001, pp. 111-160); és un escrit de maduresa. ]

6.Marc Tul·li Ciceró (106 – 43 aC). Orador, polític i filòsof llatí. Divulgador de la filosofia grega a Roma i promotor de la unió entre filosofia i retòrica, el seu pensament es caracteritzà principalment per l’oposició a l’epicureisme.

7Gai Verres (112 – 43 aC), polític romà que governà tirànicament Sicília, per la qual cosa va ser jutjat i condemnat a Roma. Ciceró va ser-ne el fiscal i va escriure una sèrie de discursos per al cas, recollits en In Verrem (70 aC). La seqüència referida apareix en aquesta obra, Actionis Secundae, 5. 118-38.

8.És a dir, la «capacitat» o «habilitat». En l’anglès de l’època de Hume, «genius» designava primerament les capacitats, habilitats i qualitats mentals d’una persona, que no calia que fossen extraordinàries. El sentit actual de capacitat mental excepcional, o de persona dotada d’aquesta capacitat, no era encara el principal.

9.Cal entendre ací «ànima» com equivalent a «ment», sense cap connotació religiosa.

10.*Els pintors no tenen escrúpols de representar l’angoixa i la pena, ni cap altra emoció. Però no semblen insistir tant en aquests sentiments malenconiosos com ho fan els poetes, els quals copien cada sentiment humà però passen de pressa per damunt dels agradables. Un pintor només representa un instant, que, si conté prou emoció, afectarà i encantarà amb seguretat l’espectador, però el poeta necessita una varietat d’escenes, incidents i sentiments, i no hi ha res que li ho puga proporcionar, llevat de l’angoixa, el terror i la inquietud. El gaudi i la satisfacció complets suposen seguretat, la qual clou l’acció.

11.William Shakespeare, Otel·lo, acte tercer, escena tercera.

12.Gai Plini Segon (c. 24 dC – 79 dC), més conegut amb el nom de Plini el Vell. Escriptor, naturalista i militar romà, és autor de l’obra enciclopèdica Naturalis Historia, que veurem citada en més ocasions.

13.Seguint Jonathan Bennett, hem intercanviat l’ordre d’aquest paràgraf i el següent perquè l’observació sembla illustrar la qüestió de les dificultats més que no la de la gelosia.

14.Arístides de Tebes (segle IV aC). Destacat pintor grec que deixà obres de gran valor, a més de l’Iris inacabada. Plini diu que pintà els sentiments, les expressions i les passions de la vida.

15.Nicòmac de Tebes és un altre gran pintor tebà que excel·lí en el segle IV aC. D’estil ràpid en l’execució i de tècnica molt acurada, utilitzà quatre colors. A més de Tindàrides, Plini cita el Rapte de Prosèrpina, Nike amb quadriga, Apol·lo i Àrtemis, etc.

16.Timomac de Bizanci (I aC), important pintor antic, elogiat per l’expressivitat de les seues obres, entre les quals destaca Àiax i, especialment, Medea. Pels testimonis clàssics, sabem que aquesta última obra, que quedà sense acabar, representava a Medea debatent-se entre lliurar-se als impulsos de venjança i matar els seus fills o atendre al sentiment de compassió.

17.Apel·les de Colofó (IV aC) fou el pintor més famós de l’època clàssica, excel·lint en els efectes de color. Les seues obres es coneixen per les descripcions d’autors antics i per algunes còpies pompeianes. Plini en dóna una llista, entre les que cal destacar la Venus Anadyomene i la Venus que restà inacabada, i ens parla de la seua relació amb Alexandre el Gran, a qui retratà. Llucià descriu La calúmnia, que recrearia Boticcelli.

18.*«Illud vero perquam rarum ac memoria dignum, etiam suprema opera artificum, imperfectasque tabulas, sicut, IRIN ARISTIDIS, TYNDARIDAS NICOMACHI, MEDEAM TIMOMACHI, & quam diximus VENEREM APELLIS, in majori admiratione esse quam perfecta. Quippe in iis lineamenta reliqua, ipsæque cogitationes artificum spectantur, atque in lenocinio commendationis dolor est manus, cum id ageret, extinctæ. » Lib. xxxv, cap. 11. [Història natural, llibre XXXV, cap. 40, en l’edició de Loeb. ]

19.Això és, dels mecanismes psicològics generals que guien les nostres reaccions a la tragèdia teatral, i en l’àmplia varietat de successos que estem veient.

20.És a dir, en comptes que els plaers absorbissen i transformassen les emocions negatives, succeí el contrari: el temor, la vergonya i altres emocions negatives absorbiren i transformaren els plaers i foren intensificades per aquests. El mateix mecanisme funciona tant per a Verres com per a la resta del públic de Ciceró, encara que en la direcció contrària.

21.Edward Hyde, Primer Comte de Clarendon (1609-74). L’obra en qüestió és una història de la Guerra Civil anglesa (1642 – 1651) que duu per títol The True Historical Narrative of the Rebellion and Civil Wars in England (1702-04). Vegeu-ne la narració dels esdeveniments de 1649.

22.El rei en qüestió és Carles I d’Anglaterra, que morí decapitat en execució pública el 30 de gener de 1649, després de ser jutjat i declarat culpable de traïció, arran del canvi polític produït per la revolta liderada per Oliver Cromwell (1599 –1658).

23.Tragèdia escrita per Nicholas Rowe (1674 – 1718), duta a escena i publicada l’any 1700.





Sobre la norma del gust


La gran diversitat de gustos, i d’opinions, que impera al món, és massa palesa perquè tothom no se n’haja adonat. Fins i tot els homes amb el coneixement més limitat són capaços de veure la diferència de gustos dins l’estret cercle dels seus coneguts, encara que s’hagen educat sota el mateix govern i hagen adquirit aviat els mateixos prejudicis. Però aquells qui estan en disposició d’eixamplar el seu punt de vista i contemplar nacions distants i edats remotes se sorprendran encara més de la gran inconsistència i contrarietat entre els gustos. Tendim a qualificar de «bàrbar» tot allò que s’aparta en excés del nostre gust i comprensió, però aviat ens adonem que aquest epítet de retret se’ns aplica, en resposta, també a nosaltres. I l’arrogància i l’envaniment més grans s’esvaeixen, finalment, en descobrir la mateixa seguretat en totes les persones. Enmig d’aquesta lluita de sentiments,1 hom dubta a pronunciar-se amb rotunditat en favor d’ell mateix.

Aquesta diversitat en el gust, que és evident per a l’observador més irreflexiu, quan s’examina en detall, resulta ser encara més gran del que sembla. Els homes solen divergir en els seus sentiments respecte a la bellesa i la deformitat de tota mena, fins i tot quan coincideixen en el discurs general.2 En totes les llengües hi ha termes que comporten aprovació i d’altres que comporten reprovació, i tothom qui fa servir una llengua ha d’estar d’acord en com cal aplicar-los. Totes les veus concorden a aplaudir l’elegància, la decència, la senzillesa i la vivacitat en l’escriptura; i a reprovar la grandiloqüència, l’afectació, la fredor i la brillantor espúria. Però quan els crítics s’ocupen de casos particulars, aquesta aparent unanimitat s’esvaeix i resulta que aquestes paraules tenen significats molts diferents. En les qüestions d’opinió i de ciència succeeix a l’inrevés: les diferències entre els homes solen trobar-se més en les proposicions generals que en les particulars, i solen ser menors del que sembla. L’explicació dels termes ve a cloure, molt sovint, la controvèrsia, i els disputants se sorprenen d’adonar-se que s’han estat barallant per una cosa sobre la qual, al remat, estan bàsicament d’acord en el judici.3

Aquells que fonamenten la moral en el sentiment, més que en la raó, s’inclinen a concebre l’ètica en termes de l’observació anterior4 i mantenen que, en totes les qüestions de conducta i estils de vida, els homes divergeixen més del que semblen fer-ho a primera vista. És, de fet, evident que els escriptors de totes les nacions i de totes les èpoques estan d’acord a aplaudir la justícia, la humilitat, la magnanimitat, la prudència i la veracitat, i a reprovar les qualitats contràries. Fins i tot els poetes i altres autors, des d’Homer a Fénelon,5 les composicions dels quals tenen com a objectiu principal afalagar la imaginació, inculquen, amb tot, els mateixos preceptes morals i aplaudeixen les mateixes virtuts i reproven els mateixos vicis. Aquesta gran unanimitat normalment s’atribueix a la influència de la mera raó, que en tots aquests casos manté sentiments similars en tots els homes, i evita les controvèrsies a què les ciències abstractes estan tan exposades. En la mesura que la unanimitat siga real, podem considerar satisfactòria aquesta explicació. Però també hem de reconèixer que certa part de l’aparent harmonia en la moral pot explicar-se com a resultat de la mateixa naturalesa del llenguatge. La paraula «virtut» –com els seus equivalents en totes les llengües– implica lloança, i «vici» implica blasme. Seria completament impropi donar-li un significat reprovatori a un terme l’accepció general del qual té un sentit positiu, o atorgar aplaudiment a un mot que requereix desaprovació. Els preceptes generals d’Homer, quan siga que els proporcione, no seran mai contradits; però és obvi que quan descriu maneres particulars de comportar-se, i representa l’heroisme en Aquil·les i la prudència en Ulisses, assigna molta més ferocitat al primer, i molta més astúcia i impostura al darrer, dels que admetria Fénelon. El sagaç Ulisses del poeta grec sembla sentir gran deler amb les mentides i les farses, i sovint les empra sense tenir-ne cap necessitat, o fins i tot sense fer-li cap bé. Mentre que el seu fill,6 més escrupolós –en l’obra del poeta èpic francès–, s’arrisca a caure en els perills més imminents abans que apartar-se de la línia més recta de la veritat i la veracitat.

Els admiradors i seguidors de l’Alcorà insisteixen en els excel·lents preceptes morals intercalats al llarg d’aquesta composició absurda i plena de disbarats. Però presumiblement les paraules àrabs que corresponen a les nostres «equitat», «justícia», «temprança», «modèstia», «caritat», siguen tals que sempre s’hagen de prendre en un bon sentit, conferit per l’ús comú en àrab; i hauria suposat la ignorància més gran, no de la moral, sinó del llenguatge, si s’haguessen usat amb epítets que no expressassen aplaudiment o aprovació. Però si volem saber si el presumpte profeta realment va atènyer un sentiment moral adequat, haurem de parar atenció a la narració, i veurem de seguida que elogia casos de traïció, inhumanitat, crueltat, venjança i fanatisme que són decididament incompatibles amb la societat civilitzada. Sembla que no s’hi té en compte cap regla estable del que és just, sinó que les accions són blasmades o lloades només en la mesura que són beneficioses o ofensives per als veritables creients.

El mèrit d’oferir vertaders preceptes generals en ètica és de fet molt escàs. Qui recomana una virtut moral, en realitat, no fa més que ajustar-se a les implicacions que tenen els termes mateixos.7 Les persones que inventaren la paraula «caritat» i l’empraren en un sentit positiu inculcaren el precepte «Sigues caritatiu» més clarament i molt més eficaçment que qualsevol autoproclamat legislador o profeta que inclogué aquesta màxima en els seus escrits. De totes les expressions, les que, juntament amb altres significats, impliquen un grau de blasme o de lloança són les menys susceptibles de ser tergiversades o malenteses.8

És natural que cerquem la norma del gust, això és, una regla per mitjà de la qual els diversos sentiments dels homes puguen reconciliar-se o, almenys, puguem assolir una decisió que confirme un sentiment i en condemne un altre.

Hi ha un tipus de filosofia que acaba amb totes les esperances de reeixir en aquest afany, en mantenir que és impossible que hi haja cap norma del gust. La diferència, es diu, entre el judici i el sentiment és massa gran.9

Tot sentiment és correcte, perquè el sentiment no fa referència a res més enllà de si mateix, i és real, sempre que un home en siga conscient. Però no totes les determinacions de l’enteniment són correctes, perquè aquestes fan referència a coses que n’estan més enllà, a saber, el fet real, i no sempre s’ajusten a aquest fet. D’entre el miler d’opinions diferents que sobre la mateixa cosa poden tenir els homes, n’hi ha una, però només una, que és l’encertada i vertadera; l’única dificultat és saber quina és. Per contra, del miler de sentiments diferents causats per un mateix objecte, no n’hi ha cap d’incorrecte, perquè els sentiments no representen el que és de fet en l’objecte. Només assenyalen una determinada conformitat o relació entre l’objecte i els òrgans o facultats de la ment. No obstant això, si aquesta conformitat no s’escaigués, el sentiment tampoc no podria existir. La bellesa no és una qualitat de les coses mateixes, sinó que només existeix en la ment de qui les contempla, i cada ment percep una bellesa diferent. Una persona pot percebre la deformitat fins i tot allà on una altra percep la bellesa, i cadascú ha d’acceptar el seu sentiment sense voler regular els sentiments dels altres. Cercar allò que és realment bell, o realment deforme, és tan inútil com tractar de determinar què és realment dolç i què és realment amarg. Depenent de la disposició dels òrgans, un mateix objecte pot ser igualment dolç que amarg,10 i el proverbi ha establert amb raó que sobre gustos no hi valen disputes. És molt natural, i fins i tot prou necessari, estendre aquest axioma al gust de la ment, tant com al gust del cos.11 I, així, el sentit comú, que està tan sovint en desacord amb la filosofia –en especial, amb la filosofia escèptica–, hi concorda, per una vegada almenys, en la mateixa conclusió.

Però, encara que aquest axioma, en forma de proverbi, sembla que s’ha guanyat el reconeixement del sentit comú, hi ha sens dubte un tipus de sentit comú que s’hi oposa, o que serveix, almenys, per a modificar-lo i contenir-lo. D’algú que afirma la igualtat en geni i en elegància d’Ogilby12 i Milton13, o de Bunyan14 i Addison15, hem de creure que defensa una cosa tan extravagant com la d’asseverar que un muntijol és tan alt com Tenerife,16 o que un estany és tan ample com l’oceà. Potser hi ha persones que prefereixen Ogilby i Bunyan, a Milton i Addison, però ningú no para gens d’atenció a aquest gust, i no titubegem a dir que el sentiment d’aquests suposats crítics és absurd i ridícul. En aquest context, el principi de la igualtat natural dels gustos s’oblida per complet; i, si bé l’admetem algunes vegades quan els objectes semblen gairebé iguals, ens apareix com una paradoxa extravagant, o, més aviat, una absurditat palmària, quan comparem objectes la relació entre els quals és tan desproporcionada.

És evident que cap de les regles de composició17 és el resultat d’un raonament a priori, ni poden considerar-se conclusions abstractes a les quals ha arribat l’enteniment per mitjà de comparar les relacions entre idees eternes i immutables. El seu fonament és el mateix que el de totes les ciències pràctiques: l’experiència. No són altra cosa que observacions generals sobre allò que universalment s’ha vist que agrada en tots els països i en totes les èpoques. Moltes de les belleses de la poesia i també de l’eloqüència estan basades en la falsedat i la ficció, en hipèrboles, en metàfores i en un abús o perversió del significat natural dels termes. Frenar els rampells de la imaginació i reduir cada expressió a la veritat i exactitud geomètriques seria totalment contrari a les lleis de la crítica, perquè produiria una mena d’obra que l’experiència universal ha mostrat que és d’allò més insípida i desagradable. Però la poesia, tot i que no pot en cap circumstància sotmetre’s a la veritat exacta, sí que ha de respectar les regles de l’art, que l’autor descobreix bé pel seu geni, bé per l’observació. Si alguns escriptors negligents o irregulars ens ofereixen obres agradoses, ho fan malgrat les seues transgressions de la regla o de l’ordre, no a causa d’això. Aquestes obres tenen altres belleses que serien conformes a la crítica justa, i la força d’aquestes belleses, que han pogut superar la censura, ens dóna una satisfacció que supera el nostre desgrat per les seues tares. Ariosto ens és grat, però no per les ficcions monstruoses i improbables que ens presenta, ni per les barreges estrambòtiques dels estils seriós i còmic que fa, ni per la manca de coherència de les històries que ens conta, ni per les contínues interrupcions en la narració. Ens encisa per la força i la claredat en l’expressió, per la preparació i la varietat de les seues inventives, i per la representació natural de les passions –en especial, les alegres i amoroses–, de manera que els seus defectes, tot i que poden reduir la nostra satisfacció, no són capaços de destruir-la totalment.18 I si el nostre plaer realment sorgís de les parts del poema que considerem defectuoses, això no seria una objecció a la crítica en general, sinó sols a les regles particulars de la crítica que establesquen que els passatges en qüestió són defectuosos, i en la mesura que els representen com a universalment blasmables. Si resulta que ens plauen, no poden ser defectuosos, per molt sorprenent i inexplicable que siga el plaer que ens produeixen.

Però, per bé que les regles generals de l’art es fonamenten purament en l’experiència i en l’observació dels sentiments comuns de la naturalesa humana, no hem d’imaginar que, en cada ocasió, les emocions dels homes s’adiuen amb les regles. Aquestes emocions de la ment més refinades són d’una naturalesa molt tendra i delicada, i requereixen la concurrència de moltes circumstàncies favorables per a realitzar la seua funció amb facilitat i exactitud, segons els seus principis generals establerts. Tant el destorb extern com el desordre intern més lleugers pertorben el moviment d’aquestes emocions subtils i trastoquen el funcionament de tota la maquinària. Si volem fer un experiment d’aquesta mena, i posar a prova el poder de qualsevol bellesa o deformitat, hem d’escollir amb cura el moment i el lloc adequats per a fer-ho, i mantenir la imaginació en bones condicions i actitud. Ens cal una perfecta serenitat mental, el record dels nostres pensaments i l’atenció adequada a l’objecte. Si qualsevol d’aquestes coses no hi és, el nostre experiment no serà vàlid i no serem capaços de jutjar sobre la bellesa universal. O, en tot cas, la relació que la natura ha establert entre la forma i el sentiment serà més obscura,19 i per a seguir-li la pista i reconèixer-la caldrà una precisió major. Serem capaços de determinar la seua influència20 a partir no tant d’examinar el funcionament de cada bellesa particular, com de l’admiració duradora que envolta les obres que han sobreviscut a tots els capricis de la moda i les tendències, a tots els errors de la ignorància i l’enveja.

El mateix Homer que complagué a Atenes i a Roma fa dos mil anys és encara admirat avui a París i a Londres. Tots els canvis de clima, govern, religió i llengua no han pogut enfosquir la seua glòria. L’autoritat o el prejudici poden crear una moda transitòria a favor d’un mal poeta o orador, però la seua reputació no serà duradora o general. Quan les seues composicions siguen examinades per la posteritat o pels estrangers, l’encant desapareixerà i els seus defectes es mostraran amb tota cruesa. En canvi, es tracta d’un geni vertader, com més temps perduren les seues obres i més àmpliament es propaguen, més sincera és l’admiració amb què es troba. L’enveja i la gelosia ocupen massa espai en els cercles íntims, i la relació personal amb l’artista pot disminuir l’aplaudiment que l’obra mereix. Però quan aquestes obstruccions s’eliminen, les belleses, que exciten naturalment els sentiments agradables, mostren immediatament la seua energia i, mentre haja de perdurar el món, mantindran l’autoritat sobre les ments dels homes.

Així doncs, trobem que entre tota la varietat i tots els capricis del gust hi ha determinats principis generals d’aprovació o de censura, la influència dels quals poden detectar uns ulls curosos en totes les operacions de la ment. Atesa l’estructura originària de la constitució humana, certes formes o qualitats particulars són calculades per a agradar i d’altres per a desagradar, i, si el seu efecte falla en qualsevol cas particular, és a causa de cert defecte o imperfecció evident en l’òrgan. Un home amb febre no insistiria a dir que el seu paladar és un bon jutge dels sabors, i qui pateix icterícia no demanaria de judicar sobre els colors. Per a cada criatura hi ha un estat adequat i un estat defectuós, i sols l’estat adequat podem creure que ens donarà la norma vertadera del gust i el sentiment. Si, en un estat adequat de l’òrgan, hi ha una uniformitat completa o considerable de sentiment entre els homes, hi podem extraure una idea de bellesa perfecta, de la mateixa manera que l’aparença dels objectes a la llum del dia i a vista d’un home sa n’indica el color vertader i autèntic, encara que estiguem d’acord que el color és només una imatge creada pels sentits.

Són molts i freqüents els defectes dels nostres òrgans interns que impedeixen i afebleixen la influència dels principis generals de què depèn el nostre sentiment de bellesa o deformitat. Per bé que, a causa de l’estructura de la ment, certs objectes estan naturalment calculats per a complaure, no hem d’esperar que els individus senten el plaer d’igual manera. Ocorren incidents i situacions particulars que projecten una llum falsa sobre els objectes, o impedeixen que la llum vertadera transmeta a la imaginació el sentiment i la percepció apropiats.

Una causa òbvia per la qual moltes persones no experimenten el sentiment de bellesa apropiat és la manca de la delicadesa de la imaginació que cal tenir per a ser sensible a aquestes emocions subtils. Tothom assegura tenir aquesta delicadesa; totes les persones en parlen, i reduirien cada tipus de gust o sentiment a la seua norma corresponent. Però, com que la nostra intenció en aquest assaig és combinar certa llum que ens dóna l’enteniment amb les emocions del sentiment, cal oferir una definició més acurada de delicadesa del que fins ara s’ha assajat. I, per a no extraure la nostra filosofia de fonts massa profundes, recorrerem a una coneguda història narrada en Don Quixot.21

És amb bona raó, li diu Sancho a l’escuder nassut, que pretenc tenir judici respecte del vi: aquesta és una qualitat hereditària en la nostra família. Dos dels meus parents foren una vegada cridats a donar la seua opinió sobre una bóta de vi, que se suposava que era excellent, perquè era anyenc i de bona vinya. Un d’ells el tasta, el degusta i, després d’una reflexió madura, es pronuncia: el vi seria bo si no fos pel regust de cuir que hi percebia. L’altre, després de prendre les mateixes precaucions, també dóna un veredicte favorable al vi, però amb la reserva que té un regust de ferro, que ell podia distingir amb facilitat. No podeu imaginar-vos com els van ridiculitzar pel seu judici. Però, qui va riure l’últim? En buidar la bóta descobriren que al fons hi havia una clau vella amb una cinta de cuir lligada.

La gran semblança entre el gust de la ment i el del cos ens ensenyarà com aplicar aquesta història amb facilitat. Encara que la bellesa i la deformitat, més que la dolçor i l’amargor, no són qualitats dels objectes, sinó que pertanyen per complet al sentiment, intern o extern;22 cal admetre que hi ha certes qualitats en els objectes que per naturalesa tendeixen a produir aquests sentiments particulars. Ara bé, aquestes qualitats de vegades estan presents en l’objecte només en un grau baix, de manera que el gust no es veu afectat per qualitats tan menudes; o estan completament barrejades amb altres qualitats d’aquesta mena, i no es poden distingir els sabors particulars dins del potipoti en què es presenten. Quan els òrgans són tan subtils que no res se’ls escapa i, alhora, són tan exactes que perceben cada ingredient de la mescla, això és el que hem anomenat delicadesa de gust, ja s’empre l’expressió en un sentit literal, ja en un sentit metafòric.23 Ací, per tant, les regles generals de la bellesa són útils, perquè deriven dels models establerts i de l’observació de què agrada o desagrada quan les qualitats són presentades aïlladament i en un alt grau. I si aquestes mateixes qualitats, dins d’una composició complexa o en un grau baix, no afecten els òrgans amb un deler o un desassossec sensibles, considerem que la persona no té delicadesa de gust. Arribar a aquestes regles generals, o a patrons ben testats de composició, és com trobar la clau amb la cinta de cuir que justificà el veredicte dels parents de Sancho i confongué els aspirants a experts que es rigueren d’ells. Fins i tot si no haguessen buidat mai la bóta, encara així s’escauria que el gust dels parents era delicat i que el dels altres era barroer i lànguid, però hauria estat molt més difícil convèncer a tots els espectadors de la superioritat del judici dels primers. Igualment, encara que les belleses de l’escriptura no s’haguessen abordat metòdicament, ni reduït a principis generals, i fins i tot si cap obra no hagués estat mai reconeguda com a model excel·lent, tot i així els diferents graus del gust haurien seguit existint i, de tota manera, el judici d’uns homes seria preferible al d’uns altres; però, certament, no hauria estat tan fàcil fer callar el mal crític, ja que –en absència de regles i models acordats– podria entestar-se a voler fer valdre el seu sentiment particular i menystenir el del seu antagonista. Però quan podem mostrar-li un principi artístic reconegut, quan il·lustrem aquest principi amb exemples el funcionament dels quals admet, i el seu gust particular li diu que responen al principi, quan demostrem que aquest mateix principi pot aplicar-se al cas present, en què ell no en percebia o sentia la influència; llavors, ha de concloure que, en conjunt, el defecte rau en ell mateix, i que li manca la delicadesa necessària per a ser sensible a tota bellesa i a tota tara, en qualsevol composició o discurs.

S’admet generalment que la perfecció de cada sentit o facultat és percebre amb exactitud els seus objectes més diminuts, sense permetre que res escape a la seua atenció i observació. Com més menuts són els objectes a què és sensible l’ull, més fi és aquest òrgan i més elaborada n’es la constitució i composició. Un bon paladar no es posa a prova amb sabors forts, sinó amb una mescla d’ingredients menuts, respecte de la qual som sensibles a cada part, més enllà de la seua menudesa i del fet que estiga barrejada amb la resta. Igualment, la perfecció del nostre gust mental ha de ser una percepció ràpida i aguda de la bellesa i la deformitat; un home no pot estar satisfet amb si mateix si sospita que certa excel·lència o cert defecte d’un discurs li ha passat inadvertit. En aquest cas, s’ha vist que la perfecció de l’home i la perfecció del sentit o emoció van unides. Un paladar molt exquisit sovint pot ser un gran inconvenient tant per a l’home que el té com per als seus amics, però un gust delicat sobre l’enginy i la bellesa ha de ser sempre una qualitat desitjable, perquè és la font dels gaudis més delicats i innocents de què és capaç la naturalesa humana. Ací els sentiments de tota la humanitat coincideixen. Sempre que algú descobresca la delicadesa de gust, és segur que hi rebrà aprovació; i la millor manera d’assegurar-nos-en és apel·lant als models i als principis que han estat establerts pel consentiment i l’experiència uniformes de les nacions i les èpoques.

Però, tot i que hi ha una gran divergència natural entre les persones quant a la delicadesa del gust, no hi ha res que tendesca a incrementar i millorar més aquest talent que la pràctica d’un art particular, i l’observació i l’experimentació freqüent d’una espècie particular de bellesa. Quan els objectes de qualsevol tipus ens són presentats per primera vegada a la vista o a la imaginació, el sentiment que susciten en nosaltres és obscur i confús, i la ment és, en gran part, incapaç de pronunciar-se sobre els seus mèrits o defectes. El gust no pot percebre les diverses excel·lències de l’obra, i molt menys distingir el caràcter particular de cada excel·lència i determinar-ne la qualitat i el grau. Tot el que es pot esperar, d’una persona que no té cap pràctica en aquesta forma d’art, és que es pronuncie sobre la bellesa o deformitat, de l’obra en conjunt, i que expresse aquest judici amb vacil·lació i cautela. Però quan acumule experiència amb aquests objectes, el seu sentiment esdevindrà més exacte i refinat: no només percebrà les belleses i els defectes de cada part, sinó que també assenyalarà els aspectes que distingeixen cada qualitat i li assignarà l’adequat elogi o blasme. La inspecció dels objectes li suscitarà un sentiment clar i distint, i podrà discernir amb exactitud el grau i el tipus d’aprovació i disgust que suscita cada part de manera natural. La boira que semblava surar sobre els objectes es dissipa; l’òrgan adquireix una major perfecció en el funcionament i pot pronunciar-se sobre els mèrits de cada obra sense por de l’error. En resum, la pràctica dóna la mateixa destresa i habilitat per a compondre una obra que per a jutjar-la.

Tan avantatjosa és la pràctica per al discerniment de la bellesa que, abans de poder jutjar qualsevol obra d’importància, caldrà que ens enfrontem més d’una vegada a aquesta mateixa obra, i l’estudiem amb cura i pausa des de distints angles. La primera experiència que tenim d’una peça ens causa una agitació i un apressament de pensament que distorsiona el sentiment genuí de bellesa. No discernim la relació entre les parts de l’obra, ni distingim amb claredat els trets que li confereixen l’estil que té. Les perfeccions i els defectes semblen estar embolcallats en una mena de confusió, i es presenten indistintament a la imaginació. Per no esmentar que hi ha una classe de bellesa florida i superficial que ens plau en un primer moment, però en descobrir que és incompatible amb la correcta expressió de la raó o de la passió, aviat es mostra anodina, i és rebutjada amb desdeny, o almenys tinguda en molta menys consideració.

És impossible practicar continuadament la contemplació de tota classe de belleses sense veure’s obligat amb freqüència a comparar entre els distints tipus i graus d’excel·lència i fer-hi estimacions de la proporció. Un home que no ha tingut cap oportunitat de comparar diferents classes de bellesa està del tot desqualificat per a emetre una opinió sobre qualsevol objecte que li siga presentat. És només per mitjà de les comparacions com fixem els epítets amb què expressem lloança o blasme, i com aprenem a assignar-ne el grau apropiat. L’empastifada més matussera conté un determinat llustre de colors i exactitud en la imitació, que són fins a cert punt belleses, que causarien l’admiració més gran d’un pagès i d’un indi. Les balades més tosques no estan del tot mancades d’una determinada quantitat d’harmonia o naturalitat, i només una persona familiaritzada amb belleses superiors en consideraria aspra la música i poc interessant la lletra. Una gran inferioritat en bellesa causa dolor a qui està versat en l’excel·lència més gran del tipus en qüestió, i per això ho considera una deformitat, en tant que l’objecte més acabat amb què estem familiaritzats se suposa de manera natural que ha arribat al pinacle de la perfecció, i mereix l’aplaudiment més fervorós. Només qui està acostumat a veure, examinar i avaluar obres diverses que han estat admirades en diferents èpoques i nacions pot valorar els mèrits d’una obra determinada i atorgar-li el rang que mereix entre les produccions del geni.

Però, com més exhaustivament duga un crític a terme aquesta tasca, més lliure mantindrà la ment de tot prejudici, i no interferirà en la seua estimació res més que l’objecte examinat. Cal que ens adonem que, perquè produesca en la ment l’efecte que li és propi, cada obra d’art ha de ser inspeccionada des d’un determinat punt de vista, sense que puguen apreciar-la del tot les persones que estan en una situació, real o imaginada, que no s’ajusta a la que exigeix l’obra. Un orador que s’adreça a un auditori particular ha de prendre en consideració el tarannà, els interessos, les opinions, les passions i els prejudicis particulars de les persones que l’integren; altrament, espera debades governar les seues decisions i enardir els seus afectes. En cas que el públic li fos hostil, per desenraonat que semble, no hauria de desatendre aquest desavantatge, sinó que ha d’intentar congraciar-se amb els afectes del públic i aconseguir el seu favor, abans d’entrar en el tema del discurs. Un crític d’una època i una nació diferents que llegesca aquest discurs ha de tenir aquestes circumstàncies en compte i col·locar-se en la mateixa situació que aquell públic, per fer-se un judici vertader del parlament. Igualment, quan es presenta una obra al públic, si jo sóc amic o enemic de l’autor, he de deixar aquest fet de banda i considerar-me un espectador més, tot tractant d’oblidar-me, en la mesura del possible, de la meua individualitat i de les meues circumstàncies personals. Una persona influïda pel prejudici no compleix aquesta condició, sinó que manté obstinadament la seua posició natural sense situar-se en el punt de vista que l’execució reclama. Si l’obra està adreçada a persones d’una època o nació diferents a la pròpia, no té en compte els punts de vista i els prejudicis particulars d’aquestes persones, sinó que, imbuït pels costums del seu temps i país, condemna apressadament el que semblava admirable a ulls de les persones a què s’adreçava el discurs. I si l’obra va ser feta per al públic, no amplia mai prou la seua comprensió, ni oblida els seus interessos com a amic o enemic, com a rival o encomiasta. D’aquesta manera, els seus sentiments es tergiversen, i les belleses i defectes no l’afecten de la manera que ho fariencom si hagués mantingut la seua imaginació sota control i s’hagués oblidat de si mateix per un moment. Per tant, el seu gust s’aparta sense remei de la norma vertadera i perd, en conseqüència, tot el crèdit i l’autoritat que hauria de tenir.

És ben sabut que, en totes les qüestions que se sotmeten a l’enteniment, el prejudici destrueix el judici encertat i perverteix totes les operacions de les facultats intel·lectuals. No és menys contrari al bon gust, ni té menys poder per a corrompre el nostre sentiment de bellesa. És cosa del bon sentit posar a prova la influència del prejudici en tots dos casos; la raó és, tant en aquest respecte com en molts d’altres, si no una part essencial del gust, sí almenys un requisit per a les operacions d’aquesta facultat.24 En totes les produccions més elevades del geni, hi ha una relació i una correspondència mútues entre les parts, de manera que la seua bellesa i les seues tares no poden ser percebudes per qui no posseeix un pensament prou capriciós per a prendre en consideració totes aquestes parts, comparant-les entre si, per tal de percebre la consistència i la uniformitat del conjunt. Tota obra d’art té també un fi o propòsit determinat, per a l’assoliment del qual està dissenyada, i d’acord amb el qual ha de jutjar-se el seu grau de perfecció, segons s’hi ajuste més o menys. L’objecte de l’eloqüència és persuadir; de la història, instruir; de la poesia, plaure mitjançant les passions i la imaginació. Hem de tenir constantment presents aquests fins quan examinem qualsevol creació, i hem de poder jutjar en quina mesura aquests mitjans són apropiats per als seus propòsits respectius. A més a més, cada tipus de composició, incloent-hi la més poètica, no és altra cosa que una cadena de proposicions i raonaments, que no sempre són perfectament precisos i vàlids, però sí plausibles i especiosos, per molt dissimulats que estiguen pel color de la imaginació. Els personatges que apareixen en la tragèdia i en la poesia èpica han de representar-se raonant, pensant, arribant a conclusions i actuant, d’acord amb el seu caràcter i amb les circumstàncies; i un poeta no pot esperar reeixir en una tasca tan delicada si no fa servir el judici, juntament amb el gust i la invenció. Per no dir que la mateixa excellència en les facultats que contribueix a millorar la raó, la mateixa claredat en la concepció, la mateixa exactitud en les distincions i la mateixa agudesa en la comprensió són essencials per al funcionament del vertader gust, i en són companys infal·libles. Rarament, o no mai, passa que un home amb seny, que té experiència en alguna forma d’art, no siga també bon jutge de la seua forma de bellesa; i no és menys estrany trobar un home amb bon gust que no posseesca també un enteniment sòlid.

Així doncs, encara que els principis del gust siguen universals i gairebé, si no del tot, els mateixos en tots els homes, tanmateix, ben poques persones estan qualificades per a judicar sobre qualsevol obra d’art o per a establir el seu propi sentiment com a la norma de la bellesa. Els òrgans de la sensació interna són rarament tan perfectes com perquè responguen de manera totalment adequada als principis generals i produesquen una emoció que corresponga a aquests principis. O breguen amb algun defecte, o algun destorb els vicia, i així susciten un sentiment que podem considerar erroni. Quan un crític no té delicadesa, jutja sense atendre als detalls i només es veu afectat per les qualitats més bastes i palpables de l’objecte; els tocs més delicats li passen inadvertits. Si no rep l’ajut de la pràctica, el seu veredicte és confús i dubitatiu. Quan no ha fet les comparacions rellevants, admira les belleses més frívoles, que més aviat caldria anomenar defectes. Quan és subjugat pel prejudici, tots els seus sentiments naturals es pertorben. Quan li manca el bon sentit, no està qualificat per a discernir les belleses del disseny i del raonament, que són les més altes i més excel·lents. Gairebé tothom ha de bregar amb aquestes imperfeccions, i, per això, són ben pocs els veritables jutges en les belles arts, fins i tot en les èpoques més cultivades. Per a això ha de tenir un sentit ferm, juntament amb un sentiment delicat, millorat per la pràctica, perfeccionat per les comparacions i lliure de tota mena de prejudicis. L’autèntica norma del gust i la bellesa és el veredicte compartit entre aquests, onsevulla que es troben.

Però, on hi ha aquests crítics? Per mitjà de quins signes podem conèixer-los? Com els hem de distingir dels qui només ho semblen? Aquestes qüestions són compromeses, i semblen retornar-nos a la mateixa incertesa que hem tractat de defugir des de l’inici d’aquest assaig.

Si hi meditem, ens adonarem que aquestes són qüestions de fet, i no de sentiment. Sovint és objecte de disputa, i sotmès a gran debat i estudi, si totes les persones estan dotades amb un bon sentit i una imaginació delicada, lliure de prejudicis. Però tota la humanitat estarà d’acord que aquest caràcter és valuós i admirable. Quan sorgeixen aquests dubtes, els homes no poden fer més que el que fan en altres qüestions disputades que afronta l’enteniment: han de plantejar els millors arguments que els suggeresca l’enginy; han de reconèixer que existeix una norma vertadera i decisiva en algun lloc, això és, com a existència real i qüestió de fet; i han de ser indulgents amb aquells que difereixen d’ells en la seua apel·lació a aquesta norma. És suficient per als nostres propòsits actuals que hàgem provat que el gust de tots els individus no està en peu d’igualtat, i que hi ha certs homes en general, per difícil que siga dir quins en particular, que el sentiment universal reconeixerà que tenen preferència sobre els altres.

Però, realment, la dificultat de trobar la norma del gust, fins i tot en casos particulars, no és tan gran com es diu. Encara que, quan especulem, podem acceptar amb facilitat que en la ciència hi ha un criteri segur i negar que n’hi haja un per al sentiment; en la pràctica, trobem que és molt més difícil identificar un criteri per a la ciència que per al sentiment. Les teories de la filosofia abstracta, els sistemes de teologia profunda, han dominat durant una època i, en el període successiu, s’han diluït universalment, perquè s’ha detectat la seua absurditat i altres teories i sistemes les han reemplaçades, per bé que aquestes també han cedit després el lloc als seus successors. I no hem vist mai res més sotmès a les revolucions del canvi i la moda que aquests suposats veredictes de la ciència. No és el mateix cas amb les belleses de l’eloqüència i la poesia, ja que les bones expressions de la passió i la naturalesa és segur que, després de poc temps, es guanyen l’aplaudiment públic i el mantenen per sempre. Aristòtil i Plató i Epicur i Descartes poden claudicar successivament un davant l’altre; però Terenci i Virgili mantenen una ascendència universal i indiscutible sobre les ments dels homes. Mentre que la filosofia abstracta de Ciceró ha perdut la credibilitat avui dia, la vehemència de la seua oratòria encara és objecte de la nostra admiració.

Tot i que els homes de gust delicat no són gens freqüents, sí que poden ser identificats amb facilitat en la societat per la solidesa del seu enteniment i la superioritat de les seues facultats per damunt de la resta de la humanitat. L’ascendent que han adquirit fa prevaldre la ràpida aprovació amb què reben qualsevol producte del geni, que, generalment, es converteix en predominant. Molts homes, per si mateixos, només tenen una percepció vaga i indecisa de la bellesa, però, amb tot, poden gaudir de la més delicada pinzellada si se’ls assenyala. Cada convers a l’admiració d’un autèntic poeta o orador és la causa d’una nova conversió. I encara que els prejudicis poden imposar-se durant un temps, no es conjuminen mai en l’exalçament de cap rival del vertader geni, sinó que finalment donen pas a la força de la natura i del sentiment just. Així, tot i que una nació civilitzada pot equivocar-se fàcilment en la tria del filòsof admirat, no s’ha vist mai que erren durant molt de temps en la seua afecció per un autor èpic o tràgic favorit.

Però, al marge de tots els nostres intents de fixar una norma del gust, i de reconciliar les aprehensions discordants dels homes, hi ha dues fonts de discrepància, que, amb tot, no són suficients per a esborrallar per complet els límits de la bellesa i la deformitat, per bé que sovint produeixen diferències en el grau d’aprovació o blasme. Una és la constituïda pels diferents humors dels homes particulars; l’altra, per les maneres de ser i les opinions del nostre temps i país. Els principis generals del gust són els mateixos en tota la naturalesa humana: quan els homes varien en els seus judicis, normalment hi ha algun defecte o mal funcionament en les facultats, que es deu o bé als prejudicis, o a la manca de pràctica, o de delicadesa; i, en tals casos, hi ha bones raons per a aprovar un gust i condemnar-ne l’altre. Però quan aquesta diversitat està en el marc intern o en la situació externa, d’una manera que no suposa un descrèdit per a cap de les parts i no dóna peu a preferir-ne una sobre l’altra; en aquest cas, un grau determinat de diversitat en el judici és inevitable, i és inútil cercar una norma amb què reconciliar els sentiments contraris.

Un jove, amb passions acalorades, serà més sensible a les imatges amoroses i tendres que un home amb més edat que gaudeix de la meditació filosòfica intelligent sobre la direcció de la vida i la moderació de les passions. Als vint anys, el seu favorit pot ser Ovidi;25 als quaranta, Horaci;26 i, als cinquanta, potser Tàcit.27 En tals casos, vanament tractaríem d’interferir en els sentiments dels altres, i de desfer-nos nosaltres mateixos d’aquestes propensions, que ens són naturals. Escollim els nostres autors favorits de la mateixa manera que triem els nostres amics, a partir d’una conformitat d’humor i caràcter. La joia o la passió, el sentiment o la reflexió, siga quin siga el que predomine en el nostre temperament, ens confereix una simpatia especial envers l’escriptor que se’ns assembla.28

A una persona li agrada més el sublim; a una altra, les coses tendres; i a una tercera, la burla. Un és agudament sensible a les imperfeccions i s’ocupa en extrem de l’exactitud, mentre que un altre sent una emoció més viva per les belleses i perdona vint absurditats i defectes per un impacte elevat o commovedor. L’oïda d’aquest home para tota l’atenció en la concisió i l’energia, mentre que la d’aquell està encantada amb l’expressió abundant, sumptuosa i harmònica. Un és atret per la simplicitat, l’altre per l’ornament. La comèdia, la tragèdia, la sàtira, les odes: cadascuna té els seus partidaris, que prefereixen aquest tipus particular d’escriptura a tots els altres. És senzillament un error en un crític restringir la seua aprovació a una sola classe o estil d’escriptura i condemnar-ne la resta. Però és gairebé impossible no sentir predilecció per aquella que escau al nostre estil i caràcter particulars. Aquestes preferències són inofensives i inevitables, i no és mai raonable discutir sobre això, perquè no hi ha cap norma amb la qual decidir.

Per una raó similar, en la nostra lectura ens plauen més les escenes i els personatges que s’assemblen als objectes que trobem en el nostre temps i en el nostre país que les que descriuen un conjunt diferent de costums. Ens costa cert esforç reconciliar-nos amb la simplicitat dels modes de vida antics, amb princeses que carregen aigua des dels brolladors i amb reis i herois que es preparen el menjar. Podem acceptar, en termes generals, que la representació d’aquests modes de vida no siga un error de l’autor o un defecte en la peça, però roman el fet que no ens commouen tant. Per això, la comèdia no és fàcil de traslladar d’una època o d’una nació a unes altres. Un francès o un anglès no es complau amb l’Àndria29 de Terenci o la Clítia30 de Maquiavel, en les quals la fina dama que centra la trama de l’obra no es deixa veure pels espectadors ni una sola vegada, sinó que està sempre entre bastidors –cosa adient amb l’humor reservat dels antics grecs i dels moderns italians. Un home erudit i reflexiu pot disculpar aquests capteniments peculiars, però un públic popular no pot, de cap manera, deslligar-se fins a tal punt de les seues idees i sentiments quotidians, per a poder fruir de les escenes que no se’ls hi adiuen en absolut.

En aquest punt, hi ha una reflexió que pot ser útil per a examinar la famosa controvèrsia sobre l’educació antiga i la moderna, on sovint trobem que un bàndol excusa qualsevol aparent absurditat en els antics sobre la base que així és com ells vivien llavors, mentre que l’altre bàndol es nega a acceptar aquesta excusa o, almenys, l’admeten com a disculpa de l’autor, però no de l’obra. A parer meu, en aquesta matèria rarament s’ha fixat una distinció adequada entre els bàndols en disputa. Quan es representen peculiaritats innocents dels estils de vida, com els acabats d’esmentar, no hi ha dubte que cal acceptar-los; i un home que se n’escandalitza mostra clarament que té una delicadesa i un refinament falsos. El monument més durador que el bronze31 del poeta cauria a terra com la rajola comuna o l’argila si els homes no disculpassen els continus canvis en els estils de vida i els costums, i acceptassen només el que s’adigués amb la moda imperant. Cal que deixem de banda les pintures dels nostres avantpassats a causa de les gorgeres i els enagos? Tanmateix, si les idees de moralitat i decència s’alteren d’una època a una altra, i si la conducta viciosa es descriu sense les apropiades indicacions de blasme i desaprovació, cal reconèixer que això desfigura el poema i n’és undefecte autèntic. No puc entrar, ni estaria bé que ho fes, en aquests sentiments; i, encara que puc excusar el poeta, sobre la base que aquest capteniment era apropiat en el seu temps, no puc, tanmateix, gaudir de la composició. La manca d’humanitat i de decència, tan conspícuament traçada en els personatges per uns quants dels poetes antics –de vegades, també per Homer i els tràgics grecs– disminueix considerablement el mèrit de les seus nobles obres, i dóna als autors moderns un avantatge sobre aquells. No estem interessats en les aventures i els sentiments d’aquests herois brutals, perquè ens desagrada veure tan desdibuixats els límits entre el vici i la virtut; i, per molt que siguem indulgents amb l’escriptor, a causa dels seus prejudicis, no podem persuadir-nos a nosaltres mateixos a participar dels seus sentiments, ni tenir cap afecció per uns personatges que advertim que són clarament blasmables.

El cas dels principis morals no és igual que el de les opinions especulatives de qualsevol tipus. Les segones estan sotmeses a un continu flux i canvi. El fill abraça un sistema diferent del del pare. És més, molt poques persones poden presumir de tenir una gran constància i uniformitat en aquest particular. Els errors especulatius que poden trobar-se en els escrits literaris de qualsevol època o país no detrauen molt del valor d’aquestes composicions. Només cal un determinat canvi de pensament o imaginació32 perquè ens fem càrrec de les opinions que predominaven en aquella època, i fruïm dels sentiments o de les conclusions que se’n deriven. Però, cal un esforç molt intens per a poder canviar els nostres judicis sobre com cal comportar-se, i que sorgesquen en nosaltres sentiments d’aprovació o de blasme, d’amor o d’odi, diferents d’aquells amb què el costum ens ha familiaritzat. I quan un home confia en la rectitud d’una norma moral, que aplica en els seus judicis, és just que s’hi aferre, i no tergiversará els sentiments del seu cor ni per un moment, per deferència a cap escriptor.

De tots els errors especulatius, els relacionats amb la religió són els més excusables en les composicions de geni, ja que no és mai permès jutjar la civilitat i la saviesa d’un poble, o fins i tot d’una persona, en virtut de la grolleria o el refinament dels seus principis teològics. El mateix bon sentit, que guia els homes en els esdeveniments quotidians de la vida, no és escoltat en les qüestions religioses, que presumptament se situen per damunt de la coneixença de la raó humana. Des d’aquesta perspectiva, tots els crítics que vulguen formar-se una idea justa de la poesia antiga han de passar per alt totes les absurditats del sistema pagà de teologia; i, alhora, la nostra posteritat ha de tenir la mateixa indulgència amb els seus avantpassats. Cap dels principis religiosos pot imputar-se com a falta del poeta mentre romanga merament com a principi i no s’apodere amb força del seu cor, la qual cosa el col·locaria sota la imputació de fanatisme o superstició. Quan passa això últim, es confonen els sentiments de moralitat i s’alteren els límits naturals del vici i la virtut. Són, llavors, sempre censurables, d’acord amb el principi esmentat adés, ja que els prejudicis i les opinions falses de l’època no són suficients per a justificar-los.

És essencial per a la religió catòlica romana inspirar un odi violent respecte de la resta de confessions, i representar tots els pagans, mahometans i heretges com a objectes de la ira i la venjança divines. Aquests sentiments, tot i que són molt blasmables, es consideren virtuts per part dels zelotes33 d’aquesta comunió, i es representen en les seues tragèdies i poemes èpics com una mena d’heroisme diví. Aquest fanatisme ha desfigurat dues magnífiques tragèdies del teatre francès: Polieucte34 i Atalia,35 en les quals un zel intemperat per maneres particulars de devoció, dut amb tota la pompa imaginable, conforma els trets predominants del caràcter dels herois. «On sóc?», diu el sublim Joad a Josabet, en trobar-la amb Matan, el sacerdot de Baal.36 «Parleu a un traïdor? Així doneu exemple? Com goseu escoltar-lo? ¿I no us fa por el risc cert que del fons de l’abís sota el seu pas obert en surta ara mateix el foc de la venjança, o us esclafen a tots dos els murs d’aquesta estança? Què vol? ¿I amb quina audàcia, ell, el Déu enemic, ve a corrompre l’aire que ací es respira, inic?»37 Aquests sentiments són rebuts amb grans aplaudiments als teatres de París, però a Londres els espectadors no estarien més complaguts que de sentir Aquil·les dir a Agamèmnon que era un gos en el seu aspecte i un cérvol en el seu cor, o a Júpiter amenaçar Juno amb una pallissa severa, si no s’estava callada.38

Els principis religiosos són també defectes per a tota composició literària, si duen a la superstició i s’introdueixen en els sentiments, per molt desconnectats que estiguen de la religió. No excusa el poeta que els costums del seu país hagen sobrecarregat tant la vida amb totes aquestes cerimònies i observances religioses que no n’hi ha cap part lliure d’aquest jou. Resultarà per sempre ridícula la comparació que fa Petrarca de la seua estimada Laura amb Jesucrist.39 I no és menys grotesc que el grat llibertí Boccaccio, amb tota serietat, done juntament les gràcies a Déu Totpoderós i a les dames per l’ajuda que li han prestat per a defensar-se dels seus enemics.40





1.Un «sentiment» pot ser una emoció, una opinió o una actitud. Ací és quasi sempre una emoció.

2.És a dir, quan en general estan d’acord sobre quines coses són belles i quines són deformes o lletges.

3.Els tres paràgrafs següents constitueixen un incís sobre les diferències morals.

4.En relació amb les diferències de gust.

5.François de Salignac de la Mothe-Fénelon (1651 – 1715), prelat, orador i escriptor eclesiàstic francès. És autor, entre d’altres, de Les Aventures de Télémaque, fils d’Ulysse (1699), on demostra ser un «elegant imitador» d’Homer.

6.Telèmac, fill d’Odisseu i Penèlope, en la mitologia grega.

7.Això és, els noms de les virtuts.

8.Acaba l’incís sobre qüestions morals.

9.Hume presenta les raons que s’han adduït a favor d’aquest punt de vista escèptic cap al final del següent paràgraf.

10.És a dir, un mateix objecte pot ser dolç per a algú i amarg per a algú altre, segons les particularitats dels seus receptors, les papil·les gustatives.

11.Això és, tant al gust que expressem dient «És un quadre meravellós», com a l’expressat amb «Està massa dolç».

12.John Olgiby (1600 – 1676) va publicar traduccions en vers d’Homer i de Virgili i de les faules d’Isop.

13.John Milton (1608 – 1674), poeta i assagista anglès. La seua composició principal és el poema èpic El paradís perdut (1667), cim més alt de la poesia cristiana heroica i un dels grans clàssics de la poesia en llengua anglesa.

14.John Bunyan (1628-1688) fou autor de literatura teològica i devota. Cal destacar-hi El progrés del pelegrí (1678).

15.Joseph Addison (1672 – 1719), escriptor i polític anglès. Es dedicà a la poesia i a la dramatúrgia, però és sobretot recordat pels seus assaigs, alguns dels quals són d’estètica i crítica literària –cal destacar-ne «Els plaers de la imaginació» (1712), i la tragèdia Cató (1713) entre els drames.

16.Es refereix a l’alçària total que té l’illa gràcies al Teide, el pic del qual es troba a 3.719 metres d’altitud sobre el nivell del mar.

17.«Composició» s’aplica ací a la composició de música, l’escriptura de poesia i prosa literària, la pintura, l’escultura, etc.

18.Hume es refereix al poema èpic cavalleresc Orland Furiós (1516), obra cabdal del renaixement italià. Ludovico Ariosto (1474 – 1533) construeix una història farcida d’allegories i metàfores, amb una munió de personatges i d’episodis que sorgeixen els uns dels altres, quasi sense principi ni fi –com diu Italo Calvino.

19.La forma de l’obra i el sentiment de l’observador.

20.És a dir, de descobrir que l’obra d’art plau a la ment refinada.

21.Miguel de Cervantes, Don Quixot, part 2, cap. 13.

22.Els «sentiments interns» són les emocions (de plaer, disgust, diversió, sorpresa, horror, etc.) i els «sentiments externs», les sensacions (perceptives).

23.El sentit literal de «gust» (taste, en anglès) és el de degustar un aliment, o fer-ne un tast, mentre que el metafòric és el del gust per les obres artístiques; és a dir, el «gust corporal» i el «gust mental» anteriors, respectivament.

24.Hume descriu, tot seguit, tres maneres en què l’enteniment és present en el judici de gust.

25.Publi Ovidi Nasó (43 aC – 17 dC), poeta llatí, autor d’Els amors, l’Arsamatoria i les Metamorfosis, entre altres obres. Hume l’associa a la joventut per l’apassionament que traspuen les seues composicions.

26.Quint Horaci Flac (65 aC – 8 aC) és autor dels Epodes, les Sàtires, les Odes i les Epístoles; composicions d’una perfecció tècnica extraordinària, però amb manca de sentiment. «Horaci: un home desproveït de vanitat transcendent», afirmà Josep Pla. És el poeta de l’equilibri i la serenor.

27.Corneli Tàcit (c. 55 – c. 116), historiador llatí autor d’Agrícola, Germània, Diàlegs sobre els oradors, les Històries i els Annals. Practicà una prosa històrica molt elaborada, amb un estil sintètic que prioritza la precisió en l’expressió de les idees.

28.En la segona Investigació, Hume fa ús del mateix exemple anterior: «Quan tenia vint anys, diu un poeta francès, Ovidi era el meu poeta preferit; ara en tinc quaranta i m’inclino per Horaci. Segurament ens entren més fàcilment els sentiments que més s’assemblen als que ja sentim en aquell moment; però cap passió, si està ben representada, no ens pot ser indiferent, perquè tothom té en el seu interior almenys les llavors i primers principis de totes les passions. I la feina del poeta consisteix a acostar-nos les emocions mitjançant imatges i representacions vívides, i fer que semblin veritables i reals.» Investigació sobre els principis de la moral, sec. V, part II, 180; traducció de Miquel Costa, Edicions 62, Barcelona, 1994, pp. 113-114. Hi ha una lloança de l’estil de Tàcit en el paràgraf següent (181, p. 115).

29.Coneguda també amb el títol de La dona d’Andros, és una comèdia de Publi Terenci Àfer (c. 195 – c. 159 aC) que té en el centre de la trama a la jove Glicèrium, qui no apareix mai en escena. Fou la primera obra representada de Terenci, l’any 166 aC. Vegeu-ne la versió de Pere Coromines, dins Comèdies, volum I, Fundació Bernat Metge, Barcelona, 1936.

30.Comèdia escrita i estrenada en 1525 que té com a protagonista la jove Clizia, qui és també una muta persona. Maquiavel (Florència, 1469 – 1527) s’inspirà en la Càsina de Plaute per a compondre-la.

31.Horaci, Odes, III, XXX, 1; en l’original llatí: «monumentum aere perennius». Se cita el vers en versió de Josep Vergés, Odes i epodes, volum II, Fundació Bernat Metge, Barcelona, 1978.

32.Per exemple, adoptar el punt de vista de qui pensa que es pot predir el futur escodrinyant les entranyes d’animals sacrificats, o de qui creu que el destí posterior a la mort d’una persona depèn d’haver tingut el funeral apropiat.

33.Membres d’una secta religiosa zelosa de la llei jueva, que es caracteritzà per la vehemència i l’integrisme en la defensa de la religió. Per extensió, fanàtic.

34.Polyeucte (1641-42), amb el subtítol de «tragèdia cristiana». Escrita per Pierre Corneille (1606 – 1684) conta la història d’un noble armeni que es converteix al cristianisme i és martiritzat, i això porta també a la conversió a la seua dona, Paulina, i al seu sogre Fèlix, governador romà que havia sentenciat a mort Polieucte per trair els déus romans. N’hi ha una traducció de 1789 del prior de Sant Miquel de Cuixà, Miquel Ribes, qui també traduí l’Atalia de Racine (l’any 1774).

35.Athalie (1691) és l’última tragèdia del dramaturg francès Jean Racine (1639 – 1699). Es basa en el relat bíblic de la lluita i la victòria dels servidors de Déu sobre Atalia, vídua del rei de Judà, que governava el país després d’abandonar la religió jueva per fer-se adoradora de Baal (Segon llibre dels Reis 11 i Segon llibre de les Cròniques 22-23). Estilísticament està al nivell d’altres tragèdies de Racine, però la defensa d’interessos partidistes li lleven valor. Tot i que s’estrenà en sessió privada el 1691, no ho féu públicament fins a 1716.

36.Personatges d’Atalia. Joad és el gran sacerdot i Josabet, la seua muller. Matan és un sacerdot apòstata, adorador de Baal –mot que en la Bíblia designa els falsos déus.

37.Jean Racine, Atalia, acte 3, escena 5. Versió de Miquel Martí i Pol (Racine, Tragèdies, Edicions 62, Barcelona, 1983).

38.Vegeu Homer, La Ilíada, I, 225, per a l’insult d’Aquilles a Agamèmnon; i I, 565-567, per l’amenaça de Zeus/Júpiter sobre Hera/Juno.

39.Com diu Eugene Miller, Hume es refereix molt probablement al Canzoniere. La majoria dels 366 poemes que hi recull versen sobre l’estimada de l’autor, Laura, i comencen quan Petrarca la va veure per primera vegada a una església l’any 1327 i continuen fins després de la seua mort el 1348. Sembla que Laura era inassolible per a Petrarca i que ell l’estimava a distància. En els poemes, l’amor de Petrarca per Laura esdevé un símbol de la seua cerca de la salvació, i la mateixa Laura, després de morir, ressuscita com a ideal sublim amb qualitats divines.

40.Giovanni Boccaccio, Decameró, introducció a la «Quarta jornada». En concret, hi trobem aquesta frase: «diré que armat amb l’ajut de Déu i de vosaltres, gentilíssimes dones, en el qual confio, amb tota la paciència, tiraré endavant, girant-me d’esquena a aquest vent i deixant-lo bufar»; versió de Francesc Vallverdú, Edicions 62/labutxaca, Barcelona, 2008, p. 302.





Sobre la simplicitat i el refinament en l’escriptura


Escriure bé, segons Mister Addison, consisteix a expressar sentiments que són naturals sense ser obvis. No pot haver-hi una definició més justa i concisa de l’art d’escriure bé.1

Els sentiments que són merament naturals no ens complauen ni semblen dignes d’atenció. Les gràcies d’un barquer, les observacions d’un pagès, les obscenitats d’un mosso de corda o del conductor d’un cotxe de cavalls, són totes naturals i desagradables. Quina comèdia més insípida faríem de la xafarderia de la taula de te, copiada fidelment i amb tot de detalls! No hi ha res que puga plaure a les persones de bon gust, sinó la naturalesa plasmada amb totes les seues gràcies i ornaments, la belle nature, o si copiem la vida de les classes baixes, les pinzellades han de ser fortes i remarcables, i han de transmetre una imatge vívida a la ment. L’absurda ingenuïtat de Sancho Panza és representada amb un colorit tan inimitable per Cervantes que captiva tant com el quadre de l’heroi més magnànim o de l’amant més tendre.2

Passa igualment amb els oradors, els filòsofs, els crítics o amb qualsevol autor que escriu en primera persona, sense introduir altres interlocutors o actors. Si el llenguatge en què s’expressen no és elegant, fort i viril, i ple d’observacions originals, vanament presumiran de naturalitat i simplicitat. Un llenguatge així pot sonar correcte, però mai no serà agradable. La desgràcia d’aquests autors és que no se’ls blasmarà ni censurarà. La bona fortuna d’un llibre i la d’un home no són la mateixa cosa. L’enganyosa senda secreta de la vida, de què parla Horaci, fallentis semita vitae,3 pot ser el destí més feliç d’una persona, però és l’infortuni més gran en què pot caure una altra.

D’altra banda, les produccions que només resulten sorprenents, sense ser naturals, no poden oferir una distracció duradora a la ment. Dibuixar quimeres no és, parlant amb propietat, copiar o imitar. La justesa de la representació es perd i la ment es disgusta de trobar un quadre que no s’assembla a cap original, i aquests refinaments excessius tampoc no són més agradables en l’estil epistolari o filosòfic que en l’èpic o el tràgic. L’excés de floritures és un defecte per a tota mena de produccions. Les expressions poc comunes, els acudits enginyosos, els símils aguts i els girs epigramàtics, especialment quan s’hi recorre amb massa freqüència, més que embellir el discurs, el desfiguren. D’igual manera que, en observar un edifici gòtic, l’ull es distrau amb la multiplicitat d’ornaments, i no pot copsar la perspectiva del conjunt per a prestar una atenció minuciosa a les parts, també la ment, en llegir detingudament una obra recarregada d’enginys, es fatiga i es disgusta per l’afany constant per brillar i sorprendre. Això és el que passa quan un escriptor abusa de l’enginy, tot i que, en si mateix, aquest enginy pot ser just i agradable. Però succeeix sovint que aquests escriptors insisteixen en els seus ornaments favorits, fins i tot quan el tema no els admet, i per aquesta via aconsegueixen vint presumpcions insípides per cada pensament realment bell.

No hi ha tampoc cap tema més gastat en la crítica literària que el de la combinació justa de simplicitat i refinament en l’escriptura, i, per tant, per a no divagar sobre un camp tan ampli, em limitaré ací a fer unes poques observacions generals sobre aquesta qüestió.

En primer lloc, trobe que encara que totes dues classes d’excessos han d’evitar-se, i cal cercar un just mitjà en totes les produccions, tanmateix el terme mitjà no es troba en un punt determinat, sinó que admet una latitud considerable. Considerem la gran distància, pel que fa al cas, entre Mister Pope4 i Lucreci. Aquests dos autors semblen ocupar els extrems més remots del refinament i de la simplicitat, respectivament, en què un poeta pot situar-se sense ser culpable de cap excés censurable. Tots els intervals intermedis poden omplir-se amb poetes que, encara que hi presenten diferències, poden ser igual d’admirables, cadascun en l’estil i la manera de fer que li són peculiars. Corneille i Congreve,5 que porten l’enginy i el refinament una mica més lluny que Mister Pope (si és que es poden comparar poetes tan diferents), i Sòfocles i Terenci, amb un estil més simple que el de Lucreci, semblen haver abandonat aquest terme mitjà en què es troben les produccions més perfectes, i ser culpables d’un cert excés en aquests caràcters oposats. De tots els grans poetes, al meu parer, són Virgili i Racine els més propers al centre i els més allunyats dels dos punts més extrems.

La meua segona observació sobre aquesta qüestió és que és molt difícil, si no impossible, explicar amb paraules on es troba el terme mitjà entre els excessos de simplicitat i de refinament, o oferir alguna regla per la qual puguem saber amb precisió els límits entre la imperfecció i la bellesa. Un crític no pot limitar-se a rumiar judiciosament sobre la qüestió, sense instruir els seus lectors, o ni tan sols comprendre ell mateix el tema a la perfecció. No hi ha una peça de crítica més elegant que la dissertació de Fontenelle6 sobre les pastorals, en què, per mitjà d’unes quantes reflexions i de raonaments filosòfics, procura fixar el just mitjà que escau per a aquest tipus d’escriptura. Però deixem a cadascú que llegesca les pastorals escrites per aquest autor i ja es convencerà que, malgrat els seus raonaments tan subtils, aquest crític judiciós tenia mal gust, i que fixà el punt de la perfecció molt més pròxim a l’extrem del refinament del que admet la poesia bucòlica. Els sentiments dels seus pastors són més aptes per a les toilettes7 de París que per als boscos de l’Arcàdia.8 Però això és impossible de descobrir a partir dels seus raonaments crítics. De fet, desaprova qualsevol tipus de disposició i d’ornament excessius, tant com podria haver fet Virgili, si aquest gran poeta hagués escrit una dissertació sobre aquesta classe de poesia. Per molt distints que siguen els homes en els seus gustos, normalment concorden en la reflexió general sobre aquests temes. Per això, una crítica no pot ser de cap manera instructiva si no descendeix als particulars i no recorre sovint als exemples i a les il·lustracions. Tothom reconeix que la bellesa, com la virtut, sempre rau en el punt mitjà, però la gran qüestió és precisament on està situat aquest mitjà, i, en tot cas, no pot explicar-se suficientment amb raonaments generals.

Diré, com a tercera observació sobre la qüestió, que hem d’estar més en guarda contra els excessos del refinament que contra els de la simplicitat, perquè el primer excés és menys bell i més perillós que el segon.

És una regla certa que l’enginy i la passió són del tot incompatibles. Quan són commoguts els afectes, no hi ha lloc per a la imaginació. Atès que la ment humana és, per naturalesa, limitada, resulta impossible que totes les seues facultats puguen operar a l’hora, i com més hi predomine una, menys lloc hi haurà perquè les altres exercesquen la seua força. Per aquesta raó, cal un grau més gran de simplicitat en totes les composicions en què apareixen homes, accions i passions que en aquelles que presenten reflexions i observacions. I com que la primera classe d’escriptura és més bella i captivadora, podem prioritzar amb seguretat, des d’aquesta concepció, l’extrem de la simplicitat sobre el del refinament.

Podem observar també que per a aquestes composicions, que són les que llegim més sovint, i que encisen a tota persona amb gust, es recomana simplicitat, i no sorprenen gens al pensament quan se les desposseeix de l’elegància d’expressió i de l’harmonia dels nombres amb què estan revestides. Si el mèrit d’una composició rau en tenir un bri d’enginy, pot resultar-nos colpidora en un primer moment, però en la segona lectura la ment anticipa el pensament i ja no s’hi veu afectada més. Quan llegesc un epigrama de Marcial,9 la primera línia em recorda tot el conjunt i no trobe plaer a repetir-me allò que ja sé. Però cada línia, cada paraula de Catul10 té el seu mèrit, i no em canse mai de rellegir-lo. Hi ha prou amb llegir una vegada per damunt els escrits de Cowley;11 però els de Parnel12 ens semblen igual de frescos la cinquantena vegada que els llegim que la primera. A més a més, amb els llibres passa com amb les dones, ja que una determinada senzillesa de maneres i de vestir és més captivadora que la brillantor del maquillatge, de la vestimenta i de les maneres, que poden enlluernar de primeres la mirada però no arriben a penetrar en l’afecte. Terenci és d’una bellesa modesta i reservada, i li concedim qualsevol cosa, perquè no simula gens i la seua puresa i naturalitat ens causen una impressió duradora, sense ser violenta.

Però el refinament, com que és l’extrem menys bell, és també el més perillós, i hi podem caure amb més facilitat. La simplicitat es pren per carrincloneria quan no està acompanyada d’una gran elegància i un gran decòrum. Per contra, hi ha quelcom sorprenent en una flamarada d’enginy i d’agudesa, que tant impressionen els lectors corrents, en creure erròniament que és la manera d’escriure més difícil i més excellent. En Sèneca abunden els defectes agradables, diu Quintilià, abundat dulcis vitiis;13 i per aquesta raó és el més perillós i el que més tendeix a pervertir el gust dels joves i dels incauts.

Afegiré, per últim, que cal que ens resguardem, ara més que mai, de l’excés de refinament, perquè és l’extrem en què els homes més tendeixen a caure quan la cultura ja ha experimentat un cert progrés i han aparegut escriptors eminents en tota mena de composicions. L’esforç per a agradar per mitjà de la novetat duu els homes a desviar-se de la simplicitat i la naturalitat, i omple els escrits d’afectació i d’arrogància. D’aquesta manera és com l’eloqüència asiàtica degenerà tant respecte de l’àtica,14 i fou així com l’època de Claudi i Neró15 esdevingué tan inferior en gust i en geni a la d’August,16 i potser hi ha ara, en el present, certs símptomes d’una degeneració semblant del gust, tant a França com a Anglaterra.





1.Joseph Addison, TheSpectator, núm. 345 (5 d’abril de 1712).

2.Miguel de Cervantes, El ingenioso hidalgo don Quijote de la Mancha (part I, 1605; part II, 1615).

3.Horaci, Epistularum, I, 18, 103; «la sendera d’una vida oculta», en la versió de Llorenç Riber, Sàtires i epístoles, Fundació Bernat Metge, Barcelona, 1927.

4.Alexander Pope (1688 – 1744), poeta i crític anglès, partidari d’una poesia breu i delicada influïda pel classicisme. Considerat un erudit arran de les seues traduccions a l’anglès la Ilíada i l’Odissea, creà també un tipus d’obra satírica on atacava els seus detractors. Voltaire digué d’ell, en les Cartes filosòfiques, que era un poeta extremadament clar i el més elegant, correcte i harmoniós d’Anglaterra.

5.William Congreve (1670 – 1729), poeta anglès conegut sobretot per les seues comèdies; el Molière anglès, segons Voltaire.

6.Fontenelle, «Discourse sur la Nature de l’Églogue» (1688), ŒuvresComplètes (vol. II de l’edició d’Alain Niderst, París, 1990-2001, pp. 381-410).

7.Recepció de visites per part d’una dama en la part final del seu procés d’abillament; molt de moda en el segle XVIII.

8Contrada muntanyenca de la península del sud de Grècia presa literàriament com la regió ideal de la fruïció de la vida rural.

9.Marc Valeri Marcial (c. 40 dC – c. 104 dC), poeta llatí famós pels seus epigrames.

10.Gai Valeri Catul (segle I a. C. ), poeta llatí amb grans composicions amoroses i eròtiques.

11.Abraham Cowley (1618 – 1667). Escriptor anglès de poesia i prosa.

12.Thomas Parnell (1679 – 1718). Poeta irlandès.

13.«Els seus vicis són molts i molt atractius»: Quintilià, Institutio Oratoria, X, 1, 129. Per a Quintilià, l’estil de Sèneca, en contraposició a la naturalitat del de Ciceró, representava tot el que calia evitar. Els seus refinaments el fan enganyosament atractiu.

14.Referència a la controvèrsia clàssica entre dos estils literaris contraposats: l’aticisme, aparegut en el segle II a. C., que es caracteritza per la puresa, la simplicitat i l’elegància; i l’asianisme, caracteritzat per l’exuberància, la complicació i l’abús de l’artificiositat.

15.Claudi (10 a. C. – 54 d. C. ) fou emperador del 41 al 54 d. C. i Neró (37 d. C. – 68 d. C. ) del 54 al 68.

16.August (63 a. C. – 14 d. C. ), primer emperador romà, del 27 a. C. al 14 d. C. Des d’antic s’ha lloat la gran poesia del segle d’August. A més a més, Hume és fill de l’època augusta de la cultura britànica (que va de mitjans segle XVII fins a finals del XVIII), dominada per la consciència d’haver assolit la perfecció cultural i política. La literatura d’aquest període es caracteritza per la imitació dels escriptors del segle d’August; en especial, Virgili, Horaci i Ovidi.





Sobre el suïcidi


Un avantatge considerable que dóna la filosofia és que proporciona un antídot suprem contra la superstició i la falsa religió. Tots els altres remeis contra aquesta pestilent malaltia són vans o, almenys, incerts. El simple bon sentit i la pràctica del món, que per ells mateixos fan un gran servei a la major part dels propòsits de la vida, en aquesta qüestió no són gens eficaços. La història, i també l’experiència diària, ens proporcionen exemples d’homes que, dotats amb una gran capacitat per als negocis i els afers quotidians, estan tota la vida agemolits sota l’esclavitud de la superstició més grollera. Fins i tot la joia i la dolçor de temperament, que instil·len un bàlsam a totes les altres ferides, no són remei per a un verí tan virulent, com podem observar en particular en el bell sexe, el qual, encara que comunament posseeix aquests rics presents de la natura, sent moltes de les seues alegries destruïdes per aquest intrús amoïnós. Però una vegada la filosofia sensata s’apodera de la ment, la superstició és eficaçment exclosa, i podem afirmar amb seguretat que el triomf d’aquella sobre aquesta enemiga és més complet que sobre la major part dels vicis i imperfeccions inherents a la naturalesa humana. L’amor i la ira, l’ambició i l’avarícia, claven les seues arrels en el temperament i les afeccions, sense que la raó més sensata siga quasi mai capaç de corregir-ho del tot. Però la superstició, en estar basada en l’opinió falsa, ha d’esvanir-se immediatament, quan la filosofia vertadera inspira sentiments més justos dotats d’un poder superior. La contesa entre la malaltia i la medecina és ací més igualada, i no hi ha res que puga impedir a la darrera demostrar la seua eficàcia, llevat que siga falsa i artificiosa.

Resultarà superflu magnificar els mèrits de la filosofia per a mostrar la tendència perniciosa d’aquest vici, del qual guareix a la ment humana. L’home supersticiós, digué Tul·li,1 és miserable en cada acte, en cada esdeveniment de la vida. Adormit i tot, quan totes les altres preocupacions dels infeliços mortals s’esvaneixen, troba material per a més terrors: analitza els somnis i hi troba, en aquestes visions de la nit, pronòstics de calamitats futures. Podria jo afegir que, tot i que només la mort pot posar punt final a la seua infelicitat, ell no s’atreveix a cercar aquest refugi, sinó que perllonga encara una existència miserable, per la por vana, de no ofendre el seu creador, en emprar el poder que aquest ésser benefactor li ha atorgat. Els presents de Déu i de la Natura ens són arrabassats per aquesta cruel enemiga, i, per bé que aquest senzill pas ens duria lluny de les regions del dolor i de la pena, les amenaces de la superstició encara ens encadenen a una existència odiosa, que sobretot ella mateixa contribueix a fer desgraciada.

Es diu que aquelles persones que les calamitats de la vida han abocat a la necessitat de fer servir aquest remei fatal, quan la cura inoportuna dels seus amics els ha privat d’aquesta classe de mort que s’havien proposat, rarament s’aventuren a intentar-ho altra vegada o no poden reunir tanta resolució per a executar el seu propòsit de bell nou. Tan gran és el nostre horror a la mort que quan se’ns presenta, en qualsevol forma, a més d’aquella amb què un home ha procurat reconciliar la seua imaginació, adquireix altres aspectes aterridors i supera el seu dèbil coratge. Però quan les amenaces de la superstició s’uneixen a aquesta timidesa natural, no és estrany que prive els homes de tot poder sobre les seues vides, ja que molts plaers i gaudis, als que els mena una forta propensió, ens són arrancats per aquesta tirania inhumana. Procurarem ací retornar els homes a la seua llibertat originària examinant els arguments habituals contra el suïcidi i mostrant que aquesta acció pot estar lliure de tota imputació de culpa o blasme, segons el sentir de tots els filòsofs antics.

Si el suïcidi fos un crim,2 hauria de ser una transgressió d’un deure envers Déu, envers el proïsme, o envers nosaltres mateixos.3

Per a provar que el suïcidi no és una transgressió d’un deure envers Déu, potser seran suficients les consideracions següents. Per a governar el món material, el creador totpoderós ha establert lleis generals i immutables, per les quals tots els cossos, des del planeta més gran fins a la partícula més petita de matèria, es mantenen en l’esfera i la funció que els són pròpies. Per a governar el món animal, ha dotat totes les criatures vivents amb poders corporals i mentals, amb sentits, passions, apetits, memòria i judici, pels quals s’impulsen i regulen en el decurs de la vida a què estan destinats. Aquests dos principis distints dels mons material i animal es prenen contínuament el lloc, retardant o avançant l’un la funció de l’altre. Els poders dels homes i de la resta d’animals són moderats i menats per la naturalesa i les qualitats dels cossos que els envolten, i les modificacions i accions d’aquests cossos són alterats incessantment per l’operació de tots els animals. L’home és aturat pels rius en el seu avanç sobre la superfície de la terra, i els rius, quan l’arranjament és propici, presten la seua força al moviment de les màquines que serveixen a l’home. Però, no obstant això, les províncies dels poders material i animal no estan del tot separades; no hi ha cap discòrdia o desordre en la creació. Ben contràriament, de la mescla, la unió i el contrast de tots els diversos poders dels cossos inanimats i de les criatures vivents sorgeix aquella sorprenent harmonia i proporció que ens dóna l’argument més segur de la saviesa suprema.

La providència de la deïtat no es mostra immediatament en cada obra, sinó que governa totes les coses per mitjà de lleis generals i immutables, que s’han establert des del principi del temps. Hi ha un sentit en què pot afirmar-se que tots els successos són fruit de l’acció del totpoderós: tots procedeixen d’aquells poders amb què ha dotat les seues creatures. Una casa que cau pel seu pes no s’enfonsa per causa de la providència més que una que és destruïda per les mans d’un home, ni les facultats humanes són menys obra d’aquella que les lleis del moviment i de la gravetat. Quan les passions actuen, quan el judici dictamina, quan les extremitats obeeixen, tot és obra de Déu, i en virtut d’aquests principis animats, i també dels inanimats, ha establert el govern de l’univers.

Tots els successos són igual d’importants per a un ésser infinit que, d’un colp d’ull, aprehèn les regions de l’espai més distants i els períodes temporals més remots. No hi ha cap esdeveniment, per molt important que siga per a nosaltres, que ell haja eximit de les lleis generals que governen l’univers, o que s’haja reservat privativament per a la seua acció i obra directes. Les revolucions dels estats i els imperis depenen dels capricis més petits o de la passió d’un sol home, i les vides dels homes s’acurten i s’allarguen pel més petit accident del clima o la dieta, el sol o la tempesta. La natura continua el seu progrés i la seua obra, i si les lleis generals són mai interrompudes per actes particulars de la voluntat de la deïtat, és d’una manera que escapa per complet a l’observació humana.4 D’altra banda, tant com els elements i les altres parts animades de la creació continuen la seua acció sense atendre a l’interès i les circumstàncies particulars dels homes, igualment es confia els homes al seu judici i al seu arbitri en els diversos sotracs del món material, i poden emprar les facultats amb què han estats dotats per a mantenir-ne la comoditat, la felicitat o la conservació.

Cal preguntar-se, doncs, quin és el sentit d’un principi segons el qual un home que, cansat de la vida i atuït pel dolor i la infelicitat, supera amb valentia tots els terrors naturals de la mort i escapa d’aquesta situació cruel, i resulta que aquest home ha incorregut en una ofensa al seu creador, en usurpar el lloc de la divina providència i pertorbar l’ordre de l’univers. ¿Haurem de dir que el Totpoderós s’ha reservat a si mateix, d’una manera particular, poder disposar de les vides dels homes en comptes de subsumir aquest esdeveniment, en comú amb els altres, en les lleis generals que governen l’univers? Això és clarament fals. Les vides dels homes depenen de les mateixes lleis que les vides dels altres animals, i aquests estan sotmesos a les lleis generals de la matèria i el moviment. La caiguda d’una torre o la ingestió d’un verí destruiran de la mateixa manera a un home que a la més insignificant criatura. Una inundació arrossega tot allò que està a l’abast de la seua fúria, sense fer distincions. Ja que, per tant, les vides dels homes depenen sense excepció de les lleis generals de la matèria i el moviment, ¿pot ser un acte criminal que un home dispose de la seua vida, perquè és un crim traspassar els límits d’aquestes lleis o interferir-ne el funcionament? Això sembla absurd. Confiem en la prudència i l’habilitat de tots els animals per a conduir-se al món, i tenen completa autoritat, en la mesura que els seus poders els ho permeten, per a modificar totes les operacions de la natura. Sense l’exercici d’aquesta autoritat, no podrien subsistir ni un moment. Cada acció, cada moviment d’un home produeix un canvi en l’ordre d’algunes parts de la matèria, i desvia del seu decurs quotidià les lleis generals del moviment. Agrupant, per tant, aquestes conclusions, trobem que la vida humana depèn de les lleis generals de la matèria i el moviment i que no es tracta de cap usurpació del lloc de la providència pertorbar o alterar aquestes lleis generals. No té tothom, en conseqüència, llibertat per a disposar de la seua vida? I no pot fer ús lícitament d’aquest poder que la natura li ha donat?

Per a destruir l’evidència d’aquesta conclusió, cal que oferim una raó per la qual se n’haja d’exceptuar aquest cas particular. ¿És perquè la vida humana és tan important que resulta presumptuós que la prudència humana en dispose? Però la vida d’un home no és més important per a l’univers que la d’una ostra. I si ho fos, l’ordre de la natura ho haurà sotmès a la prudència humana, i ens obliga necessàriament a haver-nos-hi de decidir cada vegada.

Si disposar de la vida humana estigués reservat, d’aquesta manera, a la peculiar providència del totpoderós de manera que fos una usurpació del seu dret que els homes disposaren de les seues vides, seria tan criminal actuar a favor de la preservació de la vida com de la seua destrucció. Si m’aparte perquè un roc ve a caure’m al cap, estic pertorbant el curs de la natura i envaint la peculiar providència del totpoderós en allargar la meua vida més enllà del període que, per mitjà de les lleis generals de la matèria i el moviment, ell li ha assignat.

Un cabell, una mosca o un insecte poden destruir aquest poderós ésser, la vida del qual és tan important. ¿És absurd suposar que la prudència humana pot disposar lícitament d’allò que depèn de causes tan insignificants?

No seria cap crim que jo desviàs el curs del Nil o del Danubi, si fos capaç de realitzar aquests propòsits. On és, doncs, el crim de desviar unes quantes unces de sang dels seus canals naturals!5

¿Imagineu que jo podria queixar-me a la providència o maleir la meua creació perquè deixe la vida i pose punt final a una existència que, si duràs més, em faria desgraciat? Lluny de mi aquests sentiments! Estic convençut només d’una qüestió de fet, que vosaltres mateixos reconeixeu que és possible, això és, que la vida humana pot ser infeliç, i que la meua existència, si es prolonga més, esdevindrà intolerable. Però done gràcies a la providència tant per les coses bones de què ja he gaudit, com pel poder amb què estic dotat per a escapar del mal que m’amenaça.6 És a vosaltres que us toca queixar-vos a la providència, que estúpidament imagineu que no teniu aquest poder i que heu de prolongar encara una existència odiada, per molt que estiga plena de dolor i malaltia, de vergonya i de pobresa.

Però, ¿no ensenyeu que si em sobrevé una desgràcia, encara que siga per culpa de la malícia dels meus enemics, he de resignar-me a la providència? I que les accions dels homes són obra del totpoderós tant com les accions dels éssers inanimats? Doncs, si em deixe caure sobre la meua espasa també rebré la mort de mans de la deïtat, igual com si me la causàs un lleó, un precipici o una febre.

El sotmetiment a la providència que exigiu, en totes les calamitats que m’ocórreguen, no exclou la destresa i l’esforç humà, per mitjà dels quals, si és possible, puc evitar o escapar de la calamitat. Per què no puc emprar un remei tant com l’altre?7

Si la meua vida no em pertanyés, seria un crim que la posàs en perill, tant com que en disposàs. No podria merèixer l’apel·latiu d’«heroi» un home a qui l’afany per la glòria o l’amistat l’arrossega als majors perills i un altre merèixer el retret de «desgraciat» o de «malfactor» per posar fi a la seua vida per motius idèntics o semblants.

No hi ha cap ésser que tinga algun poder o facultat que no haja rebut del seu creador, ni hi ha cap que, per mitjà d’una acció, per anòmala que siga, puga usurpar el pla de la providència, o pertorbar l’univers. Les seues obres són cosa de Déu tant com la cadena de successos que poblen l’univers, i siga quin siga el principi que prevalga, hem de concloure, per aquesta raó, que és el que Déu ha afavorit. Tant hi fa que siga animat o inanimat, racional o irracional, car n’hi ha una sola causa: el poder li ve sempre del creador suprem, i és comprès igualment en l’ordre de la providència. Quan l’horror al dolor impera sobre l’amor a la vida, quan una acció voluntària anticipa l’efecte de causes cegues, és només com a conseqüència d’aquests poders i principis que ell ha implantat en les seues criatures. La divina providència no deixa de ser inviolable, i resta molt més enllà de l’abast de les ofenses humanes.

És impiu, afirma l’antiga superstició romana, desviar els rius del seu curs, o envair les prerrogatives de la natura.8 És impiu, diu la superstició francesa, inocular la pigota, o usurpar el lloc de la providència causant voluntàriament indisposicions i malalties. És impiu, diu la superstició europea moderna, posar fi a la nostra vida i, d’aquesta manera, rebel·lar-nos contra el nostre creador. Però, per què no és impiu, dic jo, fer cases, conrear els camps i navegar per l’oceà? En totes aquestes accions, emprem els nostres poders mentals i corporals per produir certes innovacions en el curs de la natura, i en cap no fem altra cosa. Són totes, per tant, igual d’innocents o igual de criminals.

Però la providència t’ha col·locat, com un sentinella, en un lloc determinat, i si abandones la teua posició sense que et siga ordenat, si hi desertes, ets culpable de rebel·lió contra el teu sobirà totpoderós, i provoques el seu enuig.9

Per què conclous, dic jo ara, que la Providència m’ha situat en aquest lloc? Per la meua part, trobe que dec el meu naixement a una llarga cadena de causes, moltes de les quals, fins i tot la principal, depenen de les accions voluntàries dels homes.

Però la Providència guià totes les causes; no hi ha res que succeesca en l’univers sense el seu consentiment i la seua cooperació.

Si és així, tampoc la meua mort, encara que siga voluntària, succeeix sense el seu consentiment, i quan el dolor i la pena superen fins a tal punt la meua paciència que fan que em canse de la vida, puc concloure que sóc rellevat del meu lloc, en els termes més clars i explícits.

És, sens dubte, la providència la que m’ha situat ara en aquesta garita; però, ¿no puc deixar-la, quan ho considere convenient, sense ser sotmès a la imputació de desertar de la meua posta? Quan moriré, els principis de què sóc compost seguiran realitzant la seua funció en l’univers i seran igual d’útils en la seua grandiosa estructura com quan componien aquesta criatura individual. La diferència per al conjunt no serà més gran si jo romanc en una cambra que si isc a l’aire lliure. Un canvi és més important que l’altre per a mi, però no per a l’univers.

És una blasfèmia imaginar que un ésser creat pot pertorbar l’ordre del món, o interferir els plans de la providència, ja que això suposa afirmar que aquest ésser posseeix poders i facultats que no va rebre del seu creador i que no se subordinen al seu govern i autoritat. Un home pot pertorbar la societat, sens dubte, i això provoca el desgrat del totpoderós, però el govern del món està molt més enllà del seu abast i lliure de la seua violència. I com sabem que al totpoderós li desagraden aquestes accions que pertorben la societat? Doncs, pels principis que ha implantat en la naturalesa humana que ens provoquen un sentiment de remordiment, si som nosaltres mateixos culpables d’aquestes accions, o de blasme i desaprovació, si les observem en els altres. Examinem ara, segons el mètode proposat, si, en ser una acció d’aquesta mena, el suïcidi és un incompliment del nostre deure envers els nostres consemblants i la societat.

Un home que abandona la vida no fa cap mal a la societat. Només deixa de fer un bé, i, si de cas això és un greuge, ho és del tipus més lleu.

Totes les nostres obligacions de fer el bé a la societat semblen implicar reciprocitat. Jo rep els beneficis de la societat i, per tant, he de promoure els seus interessos. Però quan em retire de la societat, puc seguir estant-hi obligat?

Tanmateix, la nostra obligació de fer el bé, encara que acceptem que és perpètua, té certs límits. No estic obligat a fer un bé petit a la societat, a expenses d’un gran dany a mi mateix. Per què, doncs, hauria de prolongar una existència miserable, a causa d’un avantatge frívol que la gent podria, per ventura, rebre de mi? Si en virtut de l’edat i l’estat de salut, puc lícitament renunciar a qualsevol càrrec i emprar tot el meu temps a lluitar contra aquestes calamitats i a alleujar, en la mesura del possible, les misèries de la meua vida en el futur, per què no puc interrompre aquestes misèries d’una vegada per mitjà d’una acció que no és més damnosa per a la societat?

Però suposem que ja no està sota el meu poder promoure l’interès públic. Suposem, també, que sóc una càrrega per a aquest interès. I suposem que la meua vida entrebanca que certa persona siga més útil a la societat. En aquests casos, la meua renúncia a la vida no només és innocent, sinó lloable. I la majoria de les persones que senten alguna temptació d’abandonar l’existència, es troben en aquesta situació. Aquells que gaudeixen de salut, o de poder, o d’autoritat, tenen normalment més raons per estar contents amb el món.

Pensem en un home que participa en una conspiració per interès de la societat, i és trobat sospitós i amenaçat amb el turment, i sap que, atesa la seua feblesa, li arrancaran el secret. Podria aquest home afavorir d’una manera millor l’interès de la societat que posant fi ràpidament a la seua vida miserable? Aquest va ser el cas del famós i valent Strozzi de Florència.10

Novament, suposem que un malfactor és condemnat justament a una mort vergonyosa. ¿Pot imaginar-se alguna raó per la qual ell no puga avançar el seu càstig i salvar-se a si mateix de l’angoixa de pensar en la seua espantosa proximitat? Aquesta persona no envaeix l’esfera de la providència més del que ho féu el magistrat que n’ordenà l’execució, i la seua mort voluntària és igual d’avantatjosa per a la societat,11 en deslliurar-la d’un membre perniciós.12

Que el suïcidi sovint pot ser consistent amb l’interès i amb el deure envers un mateix no pot qüestionar-ho ningú, si s’admet que l’edat, la malaltia o la desventura poden convertir la vida en una càrrega, i fer-la pitjor que l’aniquilació. Crec que cap persona s’ha alliberat de la vida mentre li ha valgut la pena viure-la, perquè és tan gran el nostre horror natural a la mort que els motius trivials mai no podran reconciliar-nos-hi. I encara que, potser, la situació de salut o de fortuna d’un home no semblen requerir aquest remei, podem almenys estar segurs que tot aquell que, sense raó aparent, hi ha hagut de recórrer, fou maleït amb una depravació incurable o una malenconia de temperament tan grans, que li emmetzinaren tota alegria i el feren tan infeliç com si hagués hagut de suportar la càrrega de les dissorts més doloroses.

Si el suïcidi és un crim, només la covardia pot impulsar-nos-hi. Si no ho és, tant la prudència com el coratge haurien d’animar-nos a deslliurar-nos d’una vegada per totes de la nostra existència quan es converteix en una càrrega. Aquesta és l’única manera en què podem ser útils a la societat, amb un exemple que, si fos imitat, preservaria les oportunitats de tothom de ser feliç en la vida, i ens alliberaria eficaçment de tota mena de perills i desgràcies.13





1.*De Divin. lib. II. [Marc Tul·li Ciceró, Sobre l’endevinació, II, 72 (150).]

2.No ens ha de confondre la paraula «crim». Hume no està parlant de la llei positiva, sinó de la moral. Equivaldria a «acció moralment reprovable».

3.Heus ací, doncs, el plantejament de l’assaig: examinar, per ordre, cadascuna d’aquestes tres possibilitats (que són totes les imaginables) per a mostrar que no en reïx i que, per tant, el suïcidi no és immoral.

4.Això fa impossibles els testimonis de fets miraculosos, si és que n’hi ha; l’objecció és epistèmica. Hume dedica a aquesta qüestió la secció X, «Sobre els miracles», de la Investigació sobre l’enteniment humà.

5.En els següents paràgrafs, Hume s’expressa en primera persona, com si es proposàs cometre ell mateix suïcidi; és només una ficció argumentativa. De fet, va viure vint anys més i és admirat per la serenitat amb què va acceptar la mort quan ja estava molt malalt. Vegeu la lletra d’Adam Smith sobre la mort de David Hume (inclosa en Resum del Tractat de la naturalesa humana…, edició de Miquel Costa, La Busca, Barcelona, 2005).

6.*Agamus Deo gratias, quod nemo in vita teneri potest. Seneca, Epist. xii. [«Donem gràcies a Déu que ningú no pugui ser retingut per la força en la vida»: Sèneca, Epístoles, XII, «Sobre la vellesa», sec. 10; versió de Carles Cardó, Bernat Metge, Barcelona, 1928, p. 27.]

7.És a dir, per què no el suïcidi i sí altres mitjans d’evitar l’adversitat?

8.*Tacit. Ann.lib. i. [Tàcit, Annals I, LXXVIII, 4, on es narra el debat al senat romà sobre si calia o no alterar els afluents del Tíber. Tàcit remarca que: «Van prevaler els precs de les colònies, o la dificultat de les obres, o la superstició [de no modificar el decurs que la natura ha assignat als rius], de manera que hom s’acordà en el parer de Pisó, el que havia emès el judici que res no havia d’ésser canviat». Versió de Ferran Soldevila, vol. I, Fundació Bernat Metge, Barcelona, 1930.]

9.En cursiva, les paraules d’un antagonista imaginari.

10.Filippo Strozzi (1489 – 1538), com informa E. Miller, va ser un destacat banquer florentí que donà suport als Mèdici durant la major part de la seua vida, tant a Florència com a la cort papal de Roma, però que ha estat recordat sobretot per la seua oposició als ducs de Florència Alessandro i Cosimo, també de la família Mèdici. Filippo fou expulsat de la seua ciutat natal per Alessandro el 1533, però després de la mort d’aquest el 1537, capitanejà un exèrcit d’exiliats que lluità contra els soldats lleials a Cosimo, successor d’Alessandro. L’exèrcit fou derrotat i Filippo va ser capturat i torturat perquè implicàs a altres en la revolta, però només aconseguiren que, després de disset mesos d’empresonament, es llevàs la vida. Filippo era un erudit de cert nivell i prengué el suïcidi de Cató el Jove com a model. En el seu propi epitafi, escrigué: «La llibertat, per tant, en percebre que amb ell han perit totes les seues esperances i havent-se rendit i maleït la llum del dia, exigí ser tancada en la seua mateixa tomba. Així doncs, oh estrany, vessa copioses llàgrimes si estimes la república florentina, perquè Florència no veurà més un ciutadà tan noble…el més alt principi del qual era: si es tracta de morir per la pàtria, tota mort és dolça.» Vegeu Melissa M. Bullard, Filippo Strozzi and the Medici (Cambridge University Press, Cambridge, 1980), pp. 176-77.

11.No és clar si Hume vol dir «igual d’avantatjosa» per al finat que per a la societat, o tan avantatjosa per a la societat com la sentència del jutge.

12.Conclou ací la qüestió de si el suïcidi s’oposa al deure d’un envers la societat i es passa a considerar si s’oposa al deure d’un envers ell mateix.

13.*Seria fàcil provar que el suïcidi és tan lícit sota la dispensa cristiana com ho fou per als pagans. No hi ha ni un sol text de les Escriptures que el prohibesca. Aquella gran i infal·lible norma de la fe i els costums que ha de controlar tota filosofia i tot raonament humà ens ha deixat aquest particular a la nostra llibertat natural. Efectivament, la resignació a la providència es recomana en les Escriptures, però això només implica la submissió als mals que són inevitables, no a aquells a què podem posar remei amb la prudència i el coratge. «No mataràs» es refereix, evidentment, només a matar els altres, sobre la vida dels quals no tenim cap autoritat. Que aquest precepte, com la majoria dels que contenen les Escriptures, ha de ser modificat per la raó i el sentit comú és clar a la vista de la pràctica dels magistrats, que condemnen els criminals a pena de mort, malgrat la lletra d’aquesta llei. Però si aquest manament hagués estat formulat contra el suïcidi, no podria tenir cap autoritat, perquè tota llei de Moisès és abolida, excepte en la mesura que és establerta per la llei de la natura, i hem pogut ja provar que aquesta llei no prohibeix el suïcidi. En tots els casos, cristians i pagans estan en peu d’igualtat, i si Cató, Brut, Àrria i Pòrcia actuaren heroicament, aquells que ara imiten el seu exemple han de rebre les mateixes lloances de la posteritat. El poder de cometre suïcidi és vist per Plini com un avantatge que posseeixen els homes fins i tot per damunt de la deïtat mateixa. Deus non sibi potest mortem consciscere, si velit, quod homini dedit optimum in tantis vitæ pœnis. Lib. ii. Cap. 7. [«Ni que volgués, [Déu] no podria […] decretar-se la mort a si mateix (el millor que ha donat a l’home en mig de les penes tan grans de la vida)»; Plini (el Vell), Història natural, vol. I, II, VII, 27; versió de Marçal Olivar, Fundació Bernat Metge, Barcelona, 1925.]





Sobre la immortalitat de l’ànima


Des de la mera llum de la raó, sembla difícil provar la immortalitat de l’ànima. Els arguments en favor seu deriven sovint de raonaments metafísics, morals o físics.1 Però, en realitat, és l’evangeli, i només l’evangeli, el que ha tret la vida i la immortalitat a la llum.

I. Els raonaments metafísics es basen en la suposició que l’ànima és immaterial i que és impossible que el pensament pertanya a una substància material.

Però els metafísics assenyats ens ensenyen que la noció de substància és completament obscura i imperfecta, i que l’única idea de substància que tenim és la d’un agregat de qualitats particulars, inherent a quelcom desconegut.2 Per tant, la matèria i l’esperit són en el fons igualment desconegudes, i no podem determinar quines qualitats poden ser inherents a l’una o a l’altre.

Ens ensenyen igualment que no es pot decidir res a priori respecte de qualsevol causa o efecte, i que, en tant que l’experiència és l’única font dels nostres judicis d’aquesta naturalesa, no podem saber a partir de cap altre principi si, per raó de l’estructura o l’arranjament, la matèria no pot ser la causa del pensament. El raonament abstracte no pot decidir cap qüestió de fet o existència.3

Però si admetem l’existència d’una substància espiritual dispersa per tot l’univers, com el foc eteri dels estoics, que siga l’única base inherent del pensament, llavors tenim raons per a concloure per analogia que la natura l’empra de la mateixa manera que fa servir l’altra substància, la matèria. L’utilitza com una mena de pasta o argila: li fa prendre una varietat de formes i existències, dissol després d’un temps cada modificació, i de la seua substància crea una forma nova. Si la mateixa substància material pot compondre successivament el cos de tots els animals, també pot compondre les seues ments. La consciència, o pensament, que s’ha format en el decurs de la vida, podria dissoldre’s continuament amb la mort, i no els oferiria res sota la nova configuració. Els defensors més decidits de la mortalitat de l’ànima no han negat mai la immortalitat de la seua substància. I que la substància immaterial, igual que la material, podria perdre la memòria o consciència ho fa palès, en part, l’experiència, si de cas l’ànima fos immaterial.4

Si raonem a partir del curs quotidià de la natura – això és, sense pressuposar cap nova interposició d’una causa suprema, que ha d’excloure’s sempre de la filosofia–, el que és incorruptible ha de ser també ingenerable. L’ànima, per tant, si és immortal, llavors va existir abans del nostre naixement. I si aquest estat d’existència anterior a nosaltres no ens preocupa en absolut, tampoc no ho farà l’existència posterior.5

Tampoc no hi ha cap dubte que els animals senten, pensen, estimen, odien, desitgen i fins i tot raonen, encara que de manera més imperfecta que l’home. Són, doncs, les seues ànimes també immaterials i immortals?

II. Considerem ara els arguments morals; principalment aquells que procedeixen de la justícia de Déu, que se suposa que s’interessa sobretot pel càstig del viciós i el premi al virtuós futurs.

Però aquests arguments es fonamenten en el supòsit que Déu té atributs que van més enllà dels que ha posat en acció en aquest univers, que són els únics que nosaltres coneixem. D’on inferim l’existència d’aquests atributs?

Podem afirmar amb seguretat que qualsevol cosa que sapiguem que ha fet efectivament la deïtat és el millor, però és molt perillós dir que ha de fer sempre tot el que ens sembla el millor a nosaltres. Quantes vegades ens faria errar aquest raonament respecte del món real?

Tanmateix, si hi ha algun propòsit de la natura clar, podem dir que l’abast i la intenció complets de la creació de l’home es limita, en la mesura que la raó natural ens permet jutjar, a la vida present. ¿Amb quin poc interès, des de l’estructura original inherent de la ment i les passions, mira mai més enllà? Quina diferència tan gran, en fermesa o en eficàcia, entre una idea tan imprecisa i la persuasió més dubtosa que ens puga proporcionar una qüestió de fet de la vida quotidiana!

En algunes ments sorgeixen, no obstant això, certs terrors incomprensibles respecte de l’esdevenidor. Però s’esvairien aviat si no fos perquè són fomentats artificialment per la doctrina i l’educació. I quin és el motiu d’aquells que els promouen? Tan sols assegurar-se un mitjà de subsistència i adquirir poder i riqueses en aquest món. El mateix zel i laboriositat que els són propis en constitueixen, doncs, un argument en contra.

Quina crueltat, quina iniquitat, quina injustícia la de la natura, de fer que totes les nostres preocupacions, i tot el nostre coneixement, es restringesquen a la vida present, si hi ha un altre escenari que ens espera, infinitament més important! S’ha d’adscriure aquest engany bàrbar a un ésser benefactor i savi?

Observeu amb quina exacta proporció s’acoblen al llarg de la natura la tasca que cal realitzar i el poder per a realitzar-la. Si la raó dóna a l’home una gran superioritat sobre la resta d’animals, les seues necessitats es multipliquen proporcionalment. Tot el seu temps, tota la seua capacitat, activitat, valentia, passió, troben prou faena en la brega contra les misèries de la seua condició present, i amb freqüència, si no gairebé sempre, són uns recursos massa escassos per a la comesa que els és assignada.

Potser encara no s’han confeccionat mai un parell de sabates amb el grau més gran de perfecció que aquest producte és capaç d’atènyer. Tanmateix, és necessari, o almenys molt útil, que hi haja polítics i moralistes, i fins i tot geòmetres, historiadors, poetes i filòsofs entre la humanitat.

Els poders dels homes no depassen més les necessitats que tenen en aquesta vida del que ho fan els de les raboses i les llebres en relació amb les seues necessitats i el temps que els toca viure. No és, per tant, difícil inferir la paritat de les seues capacitats racionals.

Des de la teoria de la mortalitat de l’ànima, la inferioritat en capacitat de les dones6 s’explica fàcilment: la seua vida domèstica no requereix facultats intellectuals o corporals superiors a les que tenen. Però aquesta circumstància s’esvaeix i esdevé absolutament insignificant des de la teoria religiosa, per a la qual un sexe té les mateixes obligacions que l’altre, de manera que els poders de la seua raó i la seua resolució també han de ser els mateixos, i tots dos infinitament més grans que els que de fet tenen.

Tot efecte té una causa, i aquesta en té una altra, fins a arribar a la primera causa de tot, que és la Deïtat. Per tant, tot allò que ocorre és decretat per aquesta, i no hi ha res, doncs, que puga ser objecte del seu càstig o de la seua venjança.

Per quina regla es distribueixen els càstigs i les recompenses? Quina és la norma divina de mèrit i demèrit? Haurem de suposar que la deïtat experimenta sentiments humans? Per molt audaç que siga aquesta hipòtesi, no concebem sentiments de cap altra mena.7

Segons els sentiments humans, el seny, el coratge, les bones maneres, la laboriositat, la prudència, el geni, etc., són parts essencials del mèrit personal. Erigirem, doncs, un elisi per als poetes i els herois, com el de la mitologia antiga?8 Per què limitar tots els premis a un sol tipus de virtut?

El càstig, si no respon a un fi o propòsit adequat, és inconsistent amb les nostres idees de bondat i de justícia, i no pot servir a cap fi una vegada ja ha caigut el teló. El càstig, segons la nostra concepció, hauria de mantenir certa proporció amb l’ofensa. Per què, doncs, castigar eternament ofenses temporals comeses per criatures tan fràgils com els homes? Pot algú aprovar el furor d’Alexandre, qui tractà d’exterminar una nació sencera perquè s’havien apoderat del seu cavall favorit, Bucèfal?9

El cel i l’infern pressuposen dos tipus distints d’homes, els bons i els dolents. Però la major part de l’espècie humana es mou entre el vici i la virtut. Si hom fes una volta al món amb la intenció de servir un bon sopar al just i pegar una bona pallissa al malvat, es veuria freqüentment en un compromís a l’hora de decidir, ja que amb prou feines trobaria diferències en els mèrits i els demèrits de la majoria d’homes i dones.

Suposar que existeixen criteris d’aprovació i blasme diferents dels humans ho confon tot. D’on traiem que hi ha distincions morals si no és dels nostres propis sentiments?

¿Quin home que no ha sofert una provocació personal (o quin home de bona naturalesa que l’ha patida) podria infligir càstigs, fins i tot els més comuns, legals i fútils, per la comissió de crims, tan sols des del seu sentit del blasme? I hi ha cap altra cosa que enduresca el cor dels jutges i els membres dels jurats contra els sentiments humanitaris, llevat de les reflexions sobre la necessitat i l’interès públic?

En la llei romana, a aquells que eren culpables de parricidi i confessaven el seu crim, els ficaven en un sac, juntament amb una mona, un gos i una serp i els llançaven al riu; mentre que el càstig dels qui es negaven a reconèixer la seua culpa, per molt provada que estigués, era simplement la mort. August jutjà un criminal a qui acabaria condemnant amb ple convenciment, però el compassiu emperador, en la part final de l’interrogatori, li imprimí un gir a la pregunta que féu que l’infeliç acabàs negant la seua culpa. ¿No és veritat, digué el príncep, que no has matat el teu pare?10 Aquest acte de clemència s’adiu amb les nostres idees naturals de justícia, fins i tot en relació amb els majors criminals, i encara així evita una quantitat de sofriment gens menyspreable. És més, fins i tot el sacerdot més fanàtic ho aprovaria amb naturalitat, sense reflexionar-hi, si el crim no suposàs l’heretgia o la infidelitat.11 Com que aquests darrers crims malmeten els seus interessos i avantatges temporals, tal vegada no s’hi pot ser tan indulgent.

La principal font d’idees morals és la reflexió sobre els interessos de la societat humana. S’han de protegir aquests interessos tan breus i frívols amb càstigs eterns i infinits? La damnació12 d’un home és un mal infinitament més gran en l’univers que la subversió de milers de milions de regnes.

La natura ha fet la infància humana peculiarment fràgil i mortal, com si pretengués rebatre la idea d’un estat de prova. La meitat del gènere humà mor abans d’aplegar a ser criatures racionals.13

III. Els arguments físics basats en l’analogia de la natura són potents en favor de la mortalitat de l’ànima; i aquests són realment els únics arguments filosòfics14 que s’ha d’admetre sobre aquesta qüestió, o en realitat sobre qualsevol qüestió de fet.

Quan dos objectes estan connectats tan estretament que a tota alteració que hàgem vist mai en un l’acompanya una alteració proporcional en l’altre,

hem de concloure, basant-nos en les regles de l’analogia, que quan hi haja alteracions encara més grans en el primer, de manera que quede totalment dissolt, se seguirà una dissolució total de l’altre.

El son, que té un efecte molt petit sobre el cos, és acompanyat d’una extinció temporal o, almenys, d’una gran confusió en l’ànima. La feblesa del cos i la de la ment en la infància són exactament proporcionals, com ho és el vigor en la maduresa, l’afectació conjunta en la malaltia i la decadència gradual comuna en la vellesa. El pas següent sembla inevitable: la dissolució comuna amb la mort.

Els darrers símptomes que es troba la ment són la confusió, la feblesa, la insensibilitat, l’estupidesa: els precursors de la seua aniquilació. El progrés ulterior de les mateixes causes, en incrementar els mateixos efectes, l’extingeix per complet.

Jutjades segons la usual analogia de la natura, cap forma pot persistir, quan és transferida a unes condicions de vida molt diferents d’aquelles en què estava situada originàriament. Els arbres moren dins l’aigua; els peixos, en l’aire; els animals, sota terra. Fins i tot diferències tan menudes com són sovint les de l’oratge poden ser fatals. ¿Quina raó tenim, doncs, per a imaginar que una alteració immensa, com la que s’esdevé en l’ànima arran de la dissolució del cos i de tots els òrgans del pensament i la sensació, pot tenir lloc sense la dissolució del conjunt?

L’ànima i el cos ho tenen tot en comú. Els òrgans d’un són tots òrgans de l’altre. L’existència d’un ha de dependre, per tant, de la de l’altre.

Les ànimes dels animals són reconegudes com a mortals, i guarden una semblança tan gran amb les ànimes dels homes que l’analogia entre unes i les altres constitueix un argument poderós. Fet i fet, els seus cossos no s’hi assemblen més i, no obstant això, ningú no rebutja els arguments basats en l’anatomia comparada. La metempsicosi és, per tant, l’únic sistema d’aquest tipus al qual la filosofia pot parar alguna atenció.15

No hi ha res al món que siga perpetu. Tots els éssers, per molt ferms que semblen, estan immersos en un flux i canvi continus. El món mateix dóna símptomes de fragilitat i dissolució. Que contrari a l’analogia és, doncs, imaginar que una sola forma, aparentment la més fràgil de totes i sotmesa als trastorns més grans per les causes més supèrflues, és immortal i indissoluble! Quina teoria més agosarada! Amb quina lleugeresa, per no dir amb quina temeritat, s’adopta!

La qüestió de com arranjar un nombre infinit d’existències pòstumes també posa en un compromís a la teoria religiosa. Podem lliurement imaginar que cada planeta, en cada sistema solar, està poblat amb éssers intel·ligents i mortals. Almenys, no podem afermar-nos en cap altre supòsit. Per a tots aquests, per tant, un nou univers ha de ser creat cada generació, més enllà dels límits d’aquest univers, o hi ha d’haver estat creat des del principi un univers tan prodigiosament extens per a admetre aquesta afluència contínua d’éssers. ¿Ha d’acceptar cap filosofia aquests audaços supòsits, només sota el pretext d’una mera possibilitat?

Quan un pregunta si Agamèmnon,16 Tersites,17 Anníbal,18 Neró19 i cadascun dels estúpids pallassos que ha existit mai a Itàlia, a Escítia,20 a la Bactriana21 o a Guinea22 són ara vius, ¿pot creure algú que un escrutini de la natura ens proporcionarà arguments prou poderosos per a respondre una pregunta tan estranya de manera afirmativa? La manca d’arguments, si no s’apel·la a la revelació, deixa suficientment clar que la resposta és negativa.

Com diu Plini:

Quanto facilius certius que sibi quemque credere, ac specimen securitatis antigenitalis umere experimento.23

A ulls de la raó natural, la nostra insensibilitat, abans de la composició del cos, li apareix com una prova d’un estat semblant després de la seua dissolució.

Si el nostre horror a ser aniquilats fos una passió originària,24 i no l’efecte del nostre amor general a la felicitat, més aviat provaria la mortalitat de l’ànima, perquè, com que la natura no fa res en va, no ens hauria atorgat un horror contra un esdeveniment impossible.25 Però pot conferir-nos un horror contra un esdeveniment que, malgrat els nostres esforços, és inevitable, com en el cas present, per bé que sovint pot mantenir-lo a certa distància. La mort és un final inevitable, però l’espècie humana no podria preservar-se si la natura no ens hagués inspirat una aversió envers ella.26

Cal que sospitem de totes les doctrines que són afavorides per les nostres passions. I les esperances i els temors que fan sorgir aquesta doctrina són molt obvis.

És un avantatge infinit en controvèrsies de tota mena defensar la resposta negativa. Si la qüestió està fora del curs de la natura que experimentem comunament, aquesta circumstància és gairebé, si no del tot, decisiva. ¿Amb quins arguments o analogies podem provar qualsevol estat d’existència que ningú no ha vist mai i que no s’assembla en cap aspecte a qualsevol que s’haja vist mai? ¿Qui dipositarà la seua confiança en aquest mena de presumpta filosofia, per a admetre, sobre la base del seu testimoni, la realitat d’un escenari tan meravellós? Caldria algun tipus nou de lògica per a aquest propòsit, i també noves facultats mentals que ens permetessen comprendre aquesta lògica.

No hi ha res que puga il·luminar millor les obligacions infinites que el gènere humà té envers la revelació divina, ja que no trobem que per cap altre mitjà puguem descobrir aquesta gran i important veritat.27





1.Al segle XVIII «físic» es referia a les coses que existeixen al món, sense limitar-se a l’esfera de la matèria.

2.Contra la noció tradicional de substància, que sembla necessària per a la defensa de la immortalitat de l’ànima, s’esgrimeix la idea que no hi ha més que agrupacions de qualitats particulars. Hume defensa aquesta concepció de la substància i del jo com un feix de percepcions en el Tractat de la naturalesa humana, llibre I, cap. 4, sec. 5-6 («Sobre la immaterialitat de l’ànima» i «Sobre la identitat personal»); encara que a l’Apèndix al llibre III es planteja dubtes importants que no sap com resoldre.

3.Aquestes observacions sobre la naturalesa fictícia de la noció de substància i sobre la impossibilitat de decidir qüestions de fet o existència per mitjà del raonament abstracte són desenvolupades per Hume en el llibre I del Tractat.

4.La supervivència de la substància immaterial de l’ànima no assegura la supervivència del seu posseïdor actual. Hi ha un argument semblant de John Locke en l’Assaig sobre el coneixement humà, llibre II, cap. 27, sec. 14.

5.Si l’ànima és immortal, llavors va existir abans que nosaltres nasquéssem, tant com existirà també després que morim, per la qual cosa igual com no ens inquieta la seua sort anterior al nostre naixement, tampoc no ho ha de fer la posterior a la nostra mort. Aquest és un argument epicuri, que Lucreci articula en De rerum Natura, III, 830-971.

6.Com es veu, Hume pren aquesta idea com un fet, per al qual creu tenir una bona explicació. Com que òbviament no és, atésa l’estructura de l’argument, és la posició contrària la que sembla eixir reforçada.

7.Només coneixem l’aprovació i la desaprovació que ens dicten els sentiments humans, però l’aplicació d’aquesta norma al càstig i als premis eterns fracassa per les raons que Hume exposa en els paràgrafs següents.

8.Homer parla dels Camps Elisis i Hesíode de les Illes dels Benaventurats com a llocs on van aquells que reben un favor especial dels déus i queden exempts de la mort. Autors posteriors descriuen l’Elisi com el sojorn, a l’Hades, dels morts benaurats.

9.*Quint. Curtius, lib. vi, cap. 5. [Quint CurciRuf, Història d’Alexandre el Gran. És la part on es descriu la derrota que Alexandre infligí als mardians i la destrucció de les seues fortificacions. La captura de Bucèfal atià el seu ànim de venjança: «Agullonat, així, més del que convenia per la ira i la dolor ensems»; versió de Manuel Montoliu, vol. II, VI, 5 (19), Fundació Bernat Metge, Barcelona, 1926.]

10.*Sueton. August. cap. 3. [Així ho narra Suetoni: «Al seu torn, ell administrava justícia assíduament, de vegades fins a la nit, i, si se sentia desvalgut, es feia posar la llitera davant el tribunal, o també actuava ajagut a casa. I administrà la justícia no solament amb molt d’escrúpol, ans també amb una gran indulgència; així, una vegada, a un reu convicte de parricidi, per evitar-li d’ésser cosit dins un sac, càstig aplicat únicament als qui es declaraven culpables, es diu que l’interrogà talment: ¿No és veritat que no has matat el teu pare?»; Vides dels dotze cèsars, vol. II, II, XXXIII, 1-2, versió de Joaquim Icart, Fundació Bernat Metge, Barcelona, 1976.]

11.És a dir, la infidelitat religiosa, la descreença.

12.Això és, la condemnació a les penes eternes.

13.La creença en la vida després de la mort sol anar acompanyada de la idea que la vida present és una prova per a saber si un serà apte per a la vida futura; però la fragilitat infantil –i la mortaldat consegüent– impedeix que moltes persones ni tan sols puguen ser sotmeses a aquesta prova. Per tant, la idea sembla incorrecta.

14.En sentit ampli; és a dir, científics.

15.La doctrina de la metempsicosi o reencarnació, que s’associa principalment amb Pitàgores i amb diverses religions orientals, afirma que l’ànima d’un ésser humà o d’un animal transmigra amb la mort a un altre cos, que pot ser de la mateixa espècie o d’una altra.

16.Rei llegendari d’Argos, fill d’Atreu, que apareix repetidament en la literatura grega des d’Homer. Fou cap de l’exèrcit grec que assetjà Troia per venjar el rapte d’Helena, muller del seu germà Menelau. Hagué de triar entre el favor dels déus en la guerra i la vida de la seua filla Ifigènia, a qui acabà sacrificant. La seua muller Clitemnestra l’assassinà en tornar de Troia.

17.Mític guerrer etoli, fill d’Agri, que també va participar en la guerra de Troia. Covard en la batalla, s’amotinà contra Agamèmnon i Ulisses el castigà. Morí d’un mastegot d’Aquilles per burlar-se’n.

18.Anníbal (c. 247 a.C. – 183 a.C.) militar cartaginès, fill d’Amílcar Barca, conegut per les gestes de la segona guerra púnica. Arribà amb les seues tropes fins a nord d’Itàlia, però no rebé reforços per a atacar Roma i, finalment, hagué de tornar a Cartago a socórrer la ciutat de l’atac romà i acabà sent derrotat a la batalla de Zama (202 a.C.). L’any 183 a.C. se suïcidà per a no ser capturat pels romans.

19.Neró (37 d.C. – 68 d.C.), nebot de Calígula i adoptat per Claudi, fou emperador de Roma entre 54 – 68 d.C. Ha estat jutjat molt negativament per les fonts històriques clàssiques i cristianes i ha esdevingut un símbol de la crueltat i el despotisme, però és difícil fer-ne una valoració clara.

20.Regió habitada pels escites en l’era clàssica, situada al nord de la mar Negra, entre el Don i els Carpats.

21.Regió històrica de l’Àsia central compresa entre el Hindukush, l’Amudarja i la Margiana.

22.Des del segle XIV hi ha notícia a Europa d’una regió amb aquest nom en la costa atlàntica africana vorejant el golf de Guinea.

23.* Lib. vii, cap. 55. [«Que n’és, de més fàcil i més segur, per a cadascú de nosaltres confiar en un mateix, i derivar la nostra idea de serenor futura de l’experiència anterior al naixement!»: Plini el Vell, Història natural, VI, LV. En la línia de Demòcrit, defensa que ni el cos ni la ment posseeixen cap més sensació després de la mort que abans de nàixer.]

24.És a dir, natural, pròpia de la naturalesa humana.

25.Com seria que l’ànima morís, si és immortal.

26.És a dir, encara que la nostra aniquilació siga inevitable (si l’ànima és mortal), i semble que davant d’això només puguem resignar-nos, el temor que li tenim a la mort fa que siguem més cautes i, en conseqüència, que les nostres vides es prolonguen.

27.Per tant, l’únic fonament possible de la immortalitat de l’ànima seria, doncs, la fe en la Bíblia. No és del tot clar com s’ha d’interpretar aquesta conclusió: si, com és més probable, de manera literal –en línia amb el tractament de la religió en la tradició escèptica, per al qual l’únic fonament que pot tenir la religió és la fe– o com un cas de doble llenguatge.





DAVID HUME (Edimburg, Escòcia, 1711 - 1776) fou un filòsof, historiador, economista i escriptor britànic. Fou l’últim dels grans representants de l’empirisme anglès, ampli corrent filosòfic en què el van precedir Francis Bacon, John Locke i George Berkeley. Nascut al si d’una família emparentada amb l’aristocràcia, encara que de modesta fortuna, va estudiar dret a la Universitat d’Edimburg per voluntat de la seva família, però exercí molt poc temps aquesta professió a causa de les seves afeccions literàries i filosòfiques. El 1734 anà a França, on va escriure la seva obra més important, el Tractat de la naturalesa humana (1740), que no va tenir l’acolliment que ell esperava. Tot el contrari va succeir amb el segon dels seus escrits, Assaigs morals i polítics (1741). L’èxit d’aquesta obra el portà a reelaborar el Tractat, fent una exposició més senzilla en dos llibres: Investigació sobre l’enteniment humà (1748) i Investigació sobre els principis morals (1751). L’any 1763 tornà a França i es relacionà amb Rousseau i els enciclopedistes. El 1769, tornà a Edimburg, on restà fins a la mort.





