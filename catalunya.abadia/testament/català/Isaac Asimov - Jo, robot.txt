Jo, robot és un recull de relats en els quals s’estableixen i plantegen els problemes de les tres lleis de la robòtica que són un compendi fix i imprescindible de moral aplicable a robots presumptament intel·ligents. Els relats plantegen diferents situacions a què s’hauran d’enfrontar diferents especialistes en robòtica i en què es plantegen paradoxes i enginyosos exercicis intel·lectuals que indaguen sobre la situació de l’home actual en l’univers tecnològic. La protagonista de diverses de les històries és Susan Calvin, experta en robopsicologia.





Isaac Asimov





Jo, robot




ePUB v2.0

Ellen Ripley 11.12.13





Títol original: I, robot

Isaac Asimov, 1950

Traducció: Antoni Ibarz & Joaquim Martí, 1984

Edició digital: Ellen Ripley (v1.0)

Segona edició: EpubCat (v2.0)

Digitalització: Ellen Ripley

ePUBCat base r1.3





INTRODUCCIÓ


Mirava les notes que havia pres i no m’agradaven. Havia passat tres dies a U.S. Robots i hauria pogut fer el mateix a casa amb l’Enciclopèdia Tel·lúrica.

Susan Calvin havia nascut l’any 1982, deien, la qual cosa volia dir que ara en tenia setanta-cinc. Això, tothom ho sabia. I, ves per on, U.S. Robots Mechanical Men, Inc. tenia també setanta-cinc anys, ja que havia estat l’any en què havia nascut ta Dra. Calvin que Lawrence Robertson havia obtingut els permisos per constituir allò que, amb el temps, esdevindria el més insòlit gegant industrial de la història dels homes. Bé, tothom ho sabia, això, també.

Als vint anys, Susan Calvin havia pres justament part en el seminari de Psicomatemàtica on el Dr. Alfred Lanning d’U.S. Robots havia fet la demostració del primer robot mòbil amb capacitat de parlar. Es tractava d’un robotàs lleig i matusser, que feia pudor d’oli de màquina i que estava destinat a les projectades mines de Mercuri. Però podia parlar i fer-se entendre.

Susan no digué res en aquell seminari, ni tampoc no va intervenir en les discussions acalorades que provocà. Era una noia freda, sense gràcia i insulsa, que es protegia d’un món que li desagradava amb una màscara d’inexpressió i amb la intel·ligència hipertrofiada. Però, mentre ho contemplava i ho escoltava, va sentir una onada d’entusiasme fred.

Obtingué el grau de llicenciatura a Columbia l’any 2003, i començà afer investigacions en el camp de la Cibernètica.

Tot el que s’havia anat fent durant la segona meitat de segle sobre “màquines de calcular”, ho havien invalidat Robertson i els seus cervells positrònics. Els quilòmetres de relés i fotocèl·lules havien deixat pas a un globus esponjós d’iridiplati més o menys de la grandària d’un cervell humà.

Ella va aprendre a calcular els paràmetres necessaris per fixar les veritables possibilitats dintre del “cervell positrònic”, i a dissenyar “cervells” sobre el paper de tal manera què se’n podien predir hipotèticament, d’una forma acurada, les respostes a un estímul donat.

L’any 2008 obtingué el doctorat i entrà a la United States Robots com a “Robotpsicòloga”, convertint-se en la primera professional de la nova ciència. Lawrence Robertson encara era el president de la corporació; Alfred Lanning n’havia esdevingut el director d’investigacions.

Durant cinquanta anys, ella observà com el progrés humà es revolucionava d’una manera vertiginosa.

Ara provava de jubilar-se tant com li ho permetien. Si més no, havia deixat que gravessin el nom d’un altre a la porta del seu antic despatx.

Això era, en essència, el que jo tenia. Tenia una llarga llista dels articles que havia publicat, de les patents al seu nom, tenia detalls cronològics de les seves promocions. Dit curt, tenia el seu “currículum vitae” professional fil per randa.

Però allò no era pas el que jo volia.

Necessitava alguna cosa més per a les meves cròniques d’Interplanetary Press. Molt més.

Així li ho vaig fer saber.

—Dra. Calvin —vaig dir-li de la manera més afalagadora que vaig poder—, per al públic en general, vós i U.S. Robots sou el mateix. La vostra jubilació marcarà el final d’una era i…

—Vós voleu l’aspecte humà de la cosa, oi? —No em va pas somriure. Ni crec que ho fes mai Tanmateix, sense que mostressin irritació, els seus ulls eren penetrants. Vaig sentir com la seva mirada m’escodrinyava tot, i em vaig adonar que jo era extraordinàriament transparent per a ella. Que tothom ho era.

—Això mateix —vaig dir-li només.

—L’aspecte humà… dels robots? Quina contradicció!

—No, doctora. El vostre.

—Bé, també m’ho han dit a mi, que sóc un robot. Sens dubte, us hauran dit que jo no sóc pas humana.

—Cert, m’ho havien dit, però no treia cap a res esmentar-ho.

S’aixecà de la cadira. No era alta i semblava fràgil. La vaig seguir cap a la finestra, i vam mirar a fora.

Les oficines i les naus d’U.S. Robots formaven una ciutat en petit, espaiada i planificada. S’estenia aplanada com en una fotografia aèria.

—Quan vaig arribar aquí per primera vegada —digué—, tenia una habitació petita en un edifici que era al mateix solar on ara hi ha el parc dels bombers. —L’assenyalà—. Es va enderrocar abans que vós nasquéssiu. Compartia l’habitació amb tres més. Tenia mitja taula de despatx. Construíem tots els nostres robots en un sol edifici Només tres cada setmana. I mireu-nos ara.

—Cinquanta anys —vaig dir per dir— són molts anys.

—No pas quan mires enrera —digué—. Et preguntes meravellada com han pogut passar els anys tan de pressa.

Va tornar cap a la taula i s’assegué. Fos pel que fos, no li calia cap mena d’expressió especial per semblar trista.

—Quants anys teniu? —va demanar.

—Trenta-dos —li vaig respondre.

—Així, no recordeu pas un món sense robots. Hi va haver una època en què la Humanitat plantava cara a l’univers tota sola, sense cap amic. Ara té criatures que l’ajuden, criatures més fortes que ella mateixa, més fidels, més útils i dedicades totalment al seu servei El gènere humà no està sol. Ho heu pensat alguna vegada, això, sota aquest punt de vista?

—Em temo que no. Puc citar aquestes mateixes paraules?

—Ho podeu fer. Per a vós, un robot és un robot. Engranatges i metall, electricitat i positrons. Intel·ligència i ferro! Fabricat per l’home. Destruït per l’home, si cal! Però vós no hi heu pas treballat, amb ells, i, per tant, no els coneixeu. Són una espècie millor i més pura que no pas nosaltres.

Vaig intentar delicadament amb paraules de fer-la anar a on jo volia.

—Ens agradaria que ens expliquéssiu unes quantes coses; la vostra visió sobre els robots. La Interplanetary Press arriba a tot el Sistema Solar. Tres bilions de lectors potencials, Dra. Calvin. Els interessa allò que vós sabeu de robots.

No calia burxar-la. No m’havia sentit, però s’estava movent en la direcció adequada.

—Ho podien haver sabut des del començament. Nosaltres, aleshores, veníem robots per a ús terrestre; això era abans de la meva època. Naturalment, era quan els robots no parlaven. Després es van anar tornant més humans, i va començar l’oposició. Els sindicats obrers, és clar, es van oposar instintivament a la competència dels robots en els treballs humans, i diversos sectors d’opinió religiosa van fer objeccions supersticioses. Va ser tot plegat força ridícul i inútil. Però tot ja era dat i beneït.

Ho estava prenent tot, paraula per paraula, amb la meva gravadora de butxaca, intentant d’amagar el moviment de la mà. Amb una mica de pràctica, es pot aconseguir de gravar acuradament sense haver de treure la maquineta de la butxaca.

—Agafem el cas de Robbie —va dir—. Jo no el vaig conèixer mai El van desmuntar l’any abans d’entrar jo a la companyia; estava completament passat de moda. Però vaig veure la nena al museu…

S’aturà, però jo no vaig dir res. Vaig deixar que se li perdés la mirada i que la seva memòria se n’anés cap al passat. Havia de tirar molt enrera en el temps.

—Vaig sentir-ne a parlar més tard i, quan ens deien blasfemadors i creadors de dimonis, sempre me’n recordava. Robbie va ser un robot dels muts. No tenia veu. El van fabricar i vendre el 1995. Era l’època abans de l’extrema especialització. Doncs bé, el van vendre per fer de mainadera…

—Per fer de què?

—De mainadera.





1. ROBBIE


—Noranta-vuit… noranta-nou… cent!

Glòria s’enretirà el bracet rodanxó de davant dels ulls i romangué dempeus per un moment, arrufant el nas i parpellejant sota la llum del sol. Després, provant de mirar cap a tot arreu alhora, s’allunyà amb passes cauteloses de l’arbre en el qual s’havia estat repenjant.

Estirà el coll per estudiar les possibilitats d’un grup d’arbustos a la dreta, i després s’allunyà un xic enllà per tal de poder-ne veure els amagatalls des d’un angle millor. El silenci era absolut, fora de l’incessant brunzir dels insectes i de la piuladissa d’algun ocell atrevit que desafiava el sol del migdia.

—No sé què m’hi jugo —va dir Glòria fent una ganyota— que ha entrat a la casa, i li tinc dit un milió de vegades que a això no s’hi val.

Amb els llavis premuts i amb un arrufament de celles que li feia arrugar el front, es mogué amb determinació cap a l’edifici de dos pisos de l’altra banda del camí.

Va sentir massa tard la remor al seu darrera, seguida del característic i rítmic cataclic-cataclac dels peus metàl·lics de Robbie. Va voltar com una baldufa i va veure com el seu company, triomfant, emergia del seu amagatall i es dirigia cap a l’arbre que feia de cau.

—Espera’t, Robbie! —xisclà Glòria dolguda—. A això no s’hi val, Robbie! M’havies promès de no moure’t fins que jo et trobés.

Les passes dels seus peuets no tenien res a fer-hi davant les gambades de gegant de Robbie. Aleshores, a tres metres del toc, les passes de Robbie s’alentiren de cop i volta fins que només s’arrossegà, i Glòria, amb un esclat final de furiosa velocitat, es llançà panteixant per davant d’ell per tal de tocar la primera l’escorça de l’arbre-cau.

Amb alegria, es girà vers el fidel Robbie, i sense cap mena d’agraïment, li premià el seu sacrifici tot burlant-se cruelment de la seva poca habilitat corrent.

—Robbie, tortuga! Robbie, tortuga! —cridava amb la seva veu d’espinguet de nena de vuit anys—. Jo sempre et guanyo! Jo sempre et guanyo!

—Salmodiava les paraules amb ritme estrident.

Robbie no va respondre, almenys amb paraules. En canvi, va fer com qui corre, allunyant-se’n a poc a poc, fins que Glòria es trobà corrent-li al darrera, bracejant en l’aire, mentre ell l’anava esquivant per poc, forçant-la a voltar en cercles inútils.

—Robbie! —xisclava—. Atura’t! —I la rialla li sortia dificultosament enmig d’esbufecs.

Fins que ell es girà de cop i volta i l’atrapà, fent-la voleiar, de manera que per un moment el món se li transformà en un buit blavós i els arbres verds s’allargaren àvidament cap aquest buit. Després es trobà un altre cop a terra, repenjada en una cama de Robbie i agafada encara a un dit sòlid de metall.

Al cap d’una estona, li retornà la respiració. S’apartà inútilment els cabells esborrifats en una vaga imitació d’un dels gestos de la seva mare, i es va girar a mirar si s’havia estripat el vestit.

—Dolent! —cridà picant el pit de Robbie amb la mà—. Et donaré una surra!

I Robbie es va encongir, cobrint-se la cara amb les mans, de tal manera que ella va haver d’afegir:

—No, no ho faré, Robbie! No et pegaré! A més a més, ara em toca a mi, d’amagar-me, perquè tu tens les cames més llargues i m’havies promès de no córrer fins que jo et trobés.

Robbie assentí amb el cap —un paral·lelepípede petit, amb les vores i els cantons arrodonits, aferrat a un altre paral·lelepípede flexible— i, obedient, es tombà de cara a l’arbre. Un tel fi de metall descendí sobre els seus ulls vius i, de l’interior del seu cos, en ressonà un tic-tac continu.

—Ara no guipis ni et saltis cap número —advertí Glòria tot corrent a amagar-se.

Amb una regularitat constant s’anaren marcant els segons, i, en arribar al cent, les parpelles, es desclogueren i els ulls roig viu de Robbie van escodrinyar el panorama. Es van aturar per un moment en un tros de tela de colors estampats que sobresortia de darrera una pedra. Avançà unes passes i es va convèncer que al darrera hi era Glòria amagada.

A poc a poc, mantenint-se tota l’estona entre Glòria i l’arbre que feia de cau, avançà vers l’amagatall i, quan Glòria fou clarament a la vista i ja no podia fer veure més que no la veien, ell va allargar un braç cap a ella tot picant-se una cama amb l’altre braç perquè fes soroll. Glòria sortí emmurriada.

—Has guipat! —exclamà molt injustament—. A més, ja n’estic tipa, de jugar a la cuit de l’amagada. Vull anar a coll-i-be.

Però Robbie se sentia ferit per la injusta acusació, i s’assegué picat tot movent el cap feixugament d’un cantó a l’altre.

—Vinga, Robbie. Ho deia de broma, que guipaves. Porta’m a coll-i-be.

Però no era tan fàcil de guanyar-se Robbie. Es posà a contemplar el cel amb obstinació i va moure un altre cop el cap negativament amb més d’èmfasi.

—Si et plau, Robbie, porta’m a coll-i-be, si et plau! —Li voltà el coll amb els seus braços rosats i l’abraçà amb força. Després, canviant d’humor de cop i volta, se n’apartà—. Si no m’ho duus, ploraré —i el seu rostre es contragué en una ganyota premonitòria.

L’insensible Robbie parà poca atenció a aquesta terrible possibilitat i negà amb el cap per tercera vegada. Glòria va veure que calia jugar la darrera carta.

—Si no m’hi duus —exclamà melosament—, no t’explicaré cap més conte, apa! Cap ni un!

Davant d’aquest ultimàtum, Robbie cedí immediatament i sense condicions, afirmant amb el cap fins que li grinyolà el coll. Amb cura, alçà la nena i la col·locà damunt la seva espatlla.

La plorera amenaçadora de Glòria s’esvaí en un moment i la nena exultà joiosament. La pell metàl·lica de Robbie, mantinguda a una temperatura constant de trenta-tres graus gràcies a unes bobines interiors d’alta resistència, la feia sentir-se a gust i confortable, i el so fort i agradable que produïen els seus talons en picar rítmicament contra el pit d’ell l’encisava.

—Ets una nau voladora, Robbie, ets una gran nau platejada. Estira els braços. Ho has de fer així, Robbie, si vols ser una nau voladora.

La lògica era irrefutable. Els braços de Robbie foren ales que s’enganxaven en els corrents d’aire i esdevingué una nau platejada.

Glòria torçà el cap del robot cap a la dreta. Ell es decantà lleugerament. Glòria equipà la nau voladora amb un motor que feia “brrrr!” i després amb armes que feien “rat-ta-ta-ta” i “pssss”. Els empaitaven els pirates, i els llançacoets de la nau van entrar en acció. L’explosió de la nau pirata esdevingué una pluja d’espurnes i de llum.

—Té, un altre! Dos més! —cridà ella. I després, pomposament—: Més de pressa, valents! Estem acabant les municions.

Apuntava per damunt de la seva espatlla amb un valor a tota prova, i Robbie era una despuntada nau espacial que brunzia en el buit a tota marxa.

Avançà sense obstacles a través del prat cap a la zona d’herba alta de l’altre cantó, on s’aturà d’improvís tot fent xisclar la seva fogosa amazona, i després la descavalcà damunt la catifa flonja i verda.

Glòria panteixava entre esbufecs.

—Fantàstic! —exclamava ofegadament de tant en tant.

Robbie s’esperà que ella reprengués l’alè, i després li estirà suaument un floc de cabells.

—Que vols alguna cosa? —demanà Glòria fent un posat aparentment ingenu que no enganyà en absolut la seva enorme “mainadera”.

Ell li tibà el rínxol més fort.

—Ah, ja ho sé. Tu vols un conte.

Robbie féu que sí amb el cap ràpidament.

—Quin?

Robbie dibuixà un semicercle en l’aire amb el dit.

—Un altre cop? —protestà la nena—. T’he explicat La Ventafocs un milió de vegades. Encara no n’estàs tip? Si és per a criatures!

Ell féu un altre semicercle.

—Renoi! —Glòria es concentrà i repassà mentalment els detalls del conte (juntament amb les seves pròpies reelaboracions, que eren moltes), i començà.

—Estàs a punt? Doncs bé: hi havia una vegada una noia bonica que es deia Ventafocs. I tenia una madrastra molt i molt cruel, i dues germanastres lletges i molt cruels i…

Glòria estava arribant al moment climàtic del conte —havien tocat les dotze de la nit i tot tornava a ser tan injust com al començament— i Robbie escoltava amb els ulls encesos, quan arribà la interrupció.

—Glòria!

Era la veu estrident d’una dona que havia estat cridant no una, sinó diverses vegades, i tenia el to nerviós d’aquell a qui l’ansietat se li està convertint en impaciència.

—La meva mare em crida —digué Glòria sense massa alegria—. Valdrà més que em tornis a casa, Robbie.

Robbie va obeir amb celeritat perquè alguna cosa dintre seu li deia que valia més obeir Mrs. Weston sense vacil·lar. El pare de Glòria rarament era a casa durant el dia, fora dels diumenges —aquell dia, per exemple—, i, quan hi era, es mostrava una persona simpàtica i comprensiva. La mare de Glòria, però, era una font d’inquietud per a Robbie, el qual sempre sentia l’impuls d’escapolir-se de la seva vista.

Mrs. Weston els dintingí en el moment en què aparegueren per damunt de la tofa protectora de les herbes altes, i es retirà cap a dins a esperar-los.

—M’has fet perdre la veu de tant cridar-te, Glòria —va dir severament—. On eres?

—Era amb Robbie —respongué ella amb veu tremolosa—. Li estava explicant La Ventafocs, i m’he oblidat que era hora de menjar.

—Doncs també és una bona llàstima que Robbie se n’hagi oblidat. —Llavors, com si allò li hagués recordat la presència del robot, es tombà cap a ell—. Te’n pots anar, Robbie. Ella no et necessita, per ara. —A continuació, d’una manera brusca—: I no tornis fins que jo t’avisi.

Robbie es girà per anar-se’n, però dubtà en sentir que Glòria sortia en la seva defensa.

—Espera, mare, l’has de deixar quedar! Encara no li he acabat d’explicar La Ventafocs. Li he dit que li explicaria La Ventafocs i encara no he acabat.

—Glòria!

—De debò, mare. S’estarà tan quiet, que ni el notaràs. Es pot asseure a la cadira del racó i no dirà ni una paraula. Vull dir que no molestarà. Oi, Robbie?

Robbie, sentint-se demanat, va moure el seu cap massís una vegada de dalt a baix.

—Glòria, si no calles ara mateix, no veuràs Robbie durant tota una setmana.

—Molt bé —replicà la nena abaixant la vista—. Però La Ventafocs és el seu conte favorit i jo no l’he acabat. I a ell li agrada molt.

El robot se n’anà caminant tristament i Glòria s’empassà un sanglot.

George Weston estava còmode. Era un dels seus hàbits, estar còmode els diumenges a la tarda. Amb un bon tiberi a l’estómac; un agradable, tou i espellifat sofà on estenallar-se; un exemplar del Times; unes sabatilles i sense camisa; com podia algú no estar còmode?

Per això no li féu cap gràcia de veure entrar la seva muller. Després de deu anys de casats, era prou beneit com per encara estimar-se-la, i sempre estava content de veure-la. Però els diumenges a la tarda, just després de dinar, eren sagrats per a ell, i la seva idea de sòlida comoditat era que el deixessin en completa solitud durant dues o tres hores. Fixà, doncs, la vista amb fermesa damunt les darreres notícies de l’expedició Lefebre-Yoshida a Mart (aquesta s’havia enlairat des de la Base Lunar i podia realment reeixir) i va fer veure que no la veia.

Mrs. Weston esperà pacientment durant dos minuts, després, amb impaciència, dos més i, finalment, trencà el silenci.

—George!

—Mmmm?

—T’estic parlant a tu, George! Vols deixar aquest paperot i mirar-me?

El diari va cruixir en caure a terra, i Weston dirigí un rostre cansat cap a la seva muller.

—Què passa, maca?

—Ja ho saps, George. És la Glòria i aquesta màquina terrible.

—Quina màquina terrible?

—No et facis el desentès, ara. Aquest robot a qui la Glòria diu Robbie. No la deixa ni un moment.

—I per què hauria de deixar-la? No se suposa pas que ho hagi de fer. I a més a més no és cap màquina terrible. Aquest cony de robot és el millor del mercat i he hagut d’esquitxar mig any de sou. Però s’ho val. És mil vegades més llest que no pas la meitat dels empleats de la meva oficina.

Va fer moviment de tornar a agafar el diari, però la seva esposa fou més ràpida i l’hi arrabassà.

Escolta’m a mi, George. No vull confiar la meva filla a una màquina… i tant me fa si és o no és llest. No té ànima, i ningú no sap què pot estar pensant. Una criatura no és precisament perquè la guardi una cosa de metall.

Quan ho has decidit, això? —demanà Weston arquejant les celles—. Ja fa dos anys que s’està amb la Glòria i no t’havia vist mai preocupada fins ara.

—Al començament era diferent. Era una cosa nova; em llevava la feina de sobre i… i estava de moda. Però ara, no ho sé. Els veïns…

—I, en tot això, què hi pinten, els veïns? Escolta, un robot és infinitament més de confiança que no pas una mainadera humana. En Robbie va ser construït realment amb una sola finalitat: ser el company d’un infant. Tota la seva “ment” ha estat creada amb aquest propòsit. No pot sinó ser lleial, tendre i amable. Es una màquina. Està feta així. Es molt més del que pots dir d’alguns éssers humans.

—Però alguna cosa pot anar malament. Alguna… alguna… —Mrs. Weston estava una mica confosa respecte a l’interior d’un robot— alguna peça de dins es pot espatllar i aquesta cosa horrible podria perdre l’oremus i… i… —No gosava acabar-ne de formular la conclusió lògica.

—Quin disbarat! —refusà Weston amb una esgarrifança involuntària d’inquietud—. És completament ridícul. Quan vam comprar en Robbie, ja vam discutir prou sobre la Primera Llei de la robòtica. Saps que és impossible que un robot faci mal a un ésser humà; que molt abans que alguna cosa es pogués espatllar tant com per alterar aquesta Primera Llei, el robot hauria quedat totalment inutilitzat. Es matemàticament impossible. A més, faig venir dos cops a l’any un enginyer d’U.S.Robots perquè doní un repàs al pobre artefacte. Hi ha tantes possibilitats que a en Robbie se li espatlli alguna cosa, com que tu i jo quedem sonats de cop i volta. En realitat, moltes menys.

Va fer un altre fútil intent de tornar a agafar el diari i la seva muller l’hi llançà irada cap a l’altra habitació.

Es tracta justament d’això, George! No vol jugar amb ningú més. Hi ha dotzenes de nens i nenes amb qui es podria fer amiga, però no ho vol. Si no la forço jo, no s’hi vol ni acostar. Aquesta no és manera d’educar una nena. Vols que sigui normal, oi que sí? Bé deus voler que arribi a ocupar un lloc dins la societat?

En fas un gra massa, Grace. Fes-te l’efecte que en Robbie és un gos. He vist centenars de nens que s’estimaven més el seu gos que no pas son pare.

Un gos és diferent, George. Ens hem de desfer d’aquesta cosa horrible. Pots tornar-lo a la companyia. Ho he demanat i pots.

Que ho has demanat? Ara escolta, Grace, i no traguem les coses fora de lloc. Ens quedarem amb el robot fins que la Glòria sigui gran i no vull tornar a parlar de la qüestió.

I, havent dit això, sortí emmurriat de l’habitació.

Dos dies després, Mrs. Weston anà a trobar el seu marit a la porta.

Vull que ho sàpigues, això, George. Al poble hi ha mala maror.

—Per què? —va demanar Weston. Anà cap al lavabo per tal d’ofegar qualsevol possible resposta amb el clapoteig de l’aigua.

Mrs. Weston s’esperà.

—Per en Robbie —va dir després.

Weston sortí de pressa, amb la tovallola a la mà, el rostre vermell i irat.

—Què t’empatolles?

—Oh, la cosa va creixent i creixent. He provat de tancar els ulls a tot plegat, però no penso fer-ho més. La majoria de la gent del poble considera en Robbie perillós. No deixen que la canalla s’acosti els vespres per aquí.

—Nosaltres bé li confiem la nostra filla.

—La gent, en coses així, no s’avé pas a raons.

—Doncs que se’n vagin a fer punyetes.

—Dir això no soluciona pas el problema. Jo hi haig d’anar a comprar. Els haig de veure cada dia. I ara a la ciutat això dels robots està encara pitjor. A Nova York ha sortit un ban que prohibeix que els robots surtin al carrer des que es pon el sol fins que torna a sortir.

—D’acord, però no ens poden pas prohibir que els tinguem a casa nostra. Grace, aquesta és una de les teves campanyes. Ho sé. Es inútil. La resposta continua essent: no! Ens quedarem en Robbie!

Però ell estimava la seva muller i, el que és pitjor, ella ho sabia. George Weston, pobret, no era, al capdavall, res més que un home, i la seva muller feia un ús absolut de totes les estratagemes que el sexe menys hàbil i escrupulós ha après, amb raó i en va, a témer.

Durant la setmana següent, ell cridà deu cops “En Robbie es queda i prou!” Cada vegada ho digué amb menys fermesa i rondinant amb més força i desesperació.

A la fi arribà el dia en què Weston s’acostà a la seva filla amb sentiment de culpabilitat i li suggerí una “meravellosa” sessió de visivox al poble.

Glòria picà de mans amb alegria.

—Que pot venir en Robbie?

—No, maca. —El to de la seva veu, en respondre, li provocà un calfred—. No deixen anar-hi robots, al visivox, però li podràs explicar tot quan tornem a casa. —Les darreres paraules se li havien trabucat a la boca.

Glòria tornà del poble desbordant d’entusiasme, ja que el visivox havia estat realment un espectacle sensacional.

S’esperà que el seu pare aparqués el cotxe a reacció dins el garatge subterrani.

—Espera’t que-li ho expliqui a en Robbie, pare. S’ho hauria passat bomba. Sobretot quan Francis reculava ta-a-a-an silenciosament, i ha ensopegat de cul amb un dels homes-lleopard i ha hagut de fugir corrent. —Va riure un altre cop—. Pare, hi ha de debò homes-lleopard a la Lluna?

—Probablement no —digué Weston absent—. Es tot broma.

No podia entretenir-se més de temps amb el cotxe. Hauria d’enfrontar-se amb la situació.

Glòria engegà a córrer per la gespa.

—Robbie! Robbie!

Després s’aturà de cop i volta en veure un collie que la mirava amb els seus ulls marrons, tot remenant la cua pel porxo.

—Oh, quin gos més bonic! —S’enfilà pels graons, s’hi apropà amb cautela i el va amanyagar—. És per a mi, pare?

—Sí, per a tu, Glòria —digué la mare, que se’ls acabava d’afegir—. Oi que és bonic? I quin pèl més maco! És molt festós. Li agraden les nenes petites.

—Sap jugar?

—I tant! Sap fer tota mena d’acrobàcies. Ho vols veure?

—Un moment. Vull que Robbie també el vegi. Robbie. —Es va aturar, indecisa, i arrufà les celles—. No sé què m’hi jugo que s’està tancat a la seva habitació, enfadat amb mi perquè no me l’he endut al visivox. Li ho hauràs d’explicar, pare. A mi potser no em creuria, però sap que, si tu li dius, és veritat.

Weston va serrar els llavis amb més força. Mirà la seva muller, però no va trobar-li la mirada.

Glòria es girà precipitadament, i baixà corrent les escales del soterrani.

—Robbie! —cridava—. Vine a veure què m’han comprat el pare i la mare! M’han dut un gos, Robbie!

Un minut després tornava esverada.

—Mare, en Robbie no és a la seva cambra. On és?

No hi hagué cap resposta. George Weston va tossir i de sobte s’interessà enormement per un núvol que flotava a la deriva. La veu de Glòria era tremolosa, al caire del plor.

—On és en Robbie, mare?

Mrs. Weston s’assegué i va atreure suaument la seva filla cap a ella.

—No t’amoïnis, Glòria. En Robbie se n’ha anat, em sembla.

—Que se n’ha anat? A on? A on se n’ha anat, mare?

—No ho sap ningú, filleta. Només se n’ha anat. L’hem buscat, buscat i buscat, però no l’hem pogut trobar.

—Vols dir que no tornarà mai més? —Els seus ulls expressaven esfereïment.

—Potser el trobarem aviat. El buscarem. I, mentrestant, podràs jugar amb aquest gosset bonic. Mira’l! Es diu Llampec i sap…

Però els ulls de Glòria eren amarats de llàgrimes.

—No vull aquest gossot! Vull en Robbie! Vull en Robbie! Vull que trobis en Robbie! —Els seus sentiments eren massa profunds per a expressar-los amb paraules, i esclatà en un plor estrident.

Mrs. Weston mirà el seu marit tot buscant ajut, però ell no va fer res més que fregar el terra amb els peus, malhumorat, sense deixar de mirar el cel, i, per tant, ella es va haver de dedicar a consolar la nena.

—Per què plores, Glòria? En Robbie no era res més que una màquina, només una maquinota vella i fastigosa. No tenia gens de vida.

—Era gens una maquinota! —va xisclar Glòria amb feresa i sense massa correcció gramatical—. Era una persona com tu i com jo, i era amic meu! Vull que torni! Oh, mare, vull que torni!

Sa mare gemegà, vençuda, i deixà Glòria amb la seva pena.

—Deixa-la que es desfogui —digué al seu marit—, les penes de la canalla no duren. D’aquí a pocs dies haurà oblidat l’existència d’aquell horrible robot.

Però el temps demostrà que Mrs. Weston era un xic massa optimista. Certament, Glòria deixà de plorar, però també va deixar de somriure i, a mesura que anaren passant els dies, es va anar tornant encara més silenciosa i ombrívola. Gradualment, la seva actitud passiva d’infelicitat contorbà Mrs. Weston i, si no va cedir, fou per tal de no haver d’admetre el fracàs davant del seu marit.

Aleshores, un vespre, entrà precipitadament a la sala d’estar, s’assegué, plegà els braços i semblava com si estigués al caire de la follia.

El seu marit estirà el coll per tal de veure-la per damunt del diari.

—Què passa ara, Grace?

—Aquesta criatura, George. Avui he hagut de tornar el gos. La Glòria deia que no suportava de veure’l. Em farà agafar un atac de nervis. Weston deixà caure el diari i aparegué una guspira d’optimisme a la seva mirada.

—Potser… potser hauríem de fer tornar en Robbie. Es podria fer, ho saps. Puc trucar…

—No! —replicà obstinadament—. Ni sentir-ne a parlar. No ens donarem per vençuts tan fàcilment. La meva filla no la criarà un robot, encara que hagi de trigar anys a oblidar-lo.

Weston recollí el diari un altre cop, decebut.

—Un any d’aquesta manera, i em faré vell abans d’hora.

—Ets d’una gran ajuda, George —fou la resposta glacial—. El que necessita Glòria és un canvi d’ambient. És evident que aquí no pot oblidar en Robbie. Com vols que ho faci, quan cada arbre i cada pedra fan que el recordi? Realment, és la situació més forassenyada que hagi sentit a explicar mai. Imagina’t una criatura llanguint-se perquè ha perdut un robot.

—Bé, anem al gra, ara. Quin és el tipus de canvi d’ambient que tens planejat?

—La durem a Nova York.

—A la ciutat! A l’agost! Digues, tu saps què és Nova York, a l’agost? Es insuportable!

—Milions de persones la suporten.

—No tenen cap lloc com aquest per a anar. Si no s’haguessin d’estar a Nova York, en fugirien.

—Doncs nosaltres ens hi haurem d’estar. Proposo de marxar ara mateix, o tan aviat com ho tinguem arreglat. A ciutat, la Glòria tindrà prou interessos i amics per a reanimar-se i perquè oblidi aquesta màquina.

—Déu meu! —rondinà el tou del marit—. Aquell forn!

—Hem de fer-ho —respongué ella amb fermesa—. La Glòria ha perdut dos quilos aquest darrer mes, i la salut de la meva filleta és més important per a mi que no pas la teva comoditat.

—És una llàstima que no pensessis en la salut de la teva filleta abans de privar-la del robot de la seva ànima —murmurà, però per a ell mateix.

Glòria presentà immediatament senyals de millora quan s’assabentà del viatge imminent a la ciutat. En parlà poc, però, quan ho féu, sempre ho va fer amb il·lusió. Ara, un altre cop, començava a somriure i a menjar una mica com solia.

Mrs. Weston se’n felicità i no va pas perdre l’oportunitat de refregar-ho a l’encara escèptic marit.

Ho veus, George? Ajuda a fer les maletes igual que un angelet i xerra com si no hi hagués res al món que l’amoïnés. Es ben bé el que et vaig dir, només cal desviar la seva atenció cap a una altra cosa.

Mmmm… —fou l’escèptica resposta—. Esperem-ho.

Els preliminars es van enllestir de pressa. Van fer els arranjaments necessaris per preparar la casa que habitarien a la ciutat i llogaren una parella perquè els guardés la casa de camp. Quan finalment va arribar el dia del viatge, Glòria tornava a ser totalment la mateixa d’abans, i no esmentà Robbie en absolut.

Amb molt bona disposició, la família prengué un taxigir a l’aeroport (Weston hauria preferit d’usar el seu propi autogir, però tenia dues places i no duia maleta) i es van ficar dins l’aeronau que s’esperava.

Vine, Glòria —digué Mrs. Weston—, t’he guardat un lloc al costat de la finestra perquè puguis veure el paisatge.

Glòria trotà alegrement corredor avall, encastà el nas en el vidre gruixut i transparent encerclat per un oval blanc, i hi mirà cada cop més absorta mentre la sobtada tos del motor anava penetrant a l’interior de la nau. Era massa petita per espantar-se quan el terra s’allunyà, com si hagués caigut per un escotilló, i notà com de cop i volta passava a pesar el doble del normal, però no pas tan petita perquè tot allò no li interessés enormement. No va ser fins que la terra es va haver tornat com un edredó de quadres minúsculs, que ella enretirà el nas i mirà la seva mare un altre cop.

—Arribarem aviat a la ciutat, mare? —demanà, fregant-se el nas fred i mirant amb interès com la taca de vapor que la seva respiració havia format al vidre s’anava esvaint fins que desapareixia.

D’aquí a una mitja hora aproximadament, bonica. —I amb un to d’angoixa gairebé imperceptible—: Estàs contenta que marxem? Oi que t’agradarà, la ciutat, amb tants edificis, gent i coses per veure? Anirem al visivox cada dia i a veure espectacles, i anirem al circ i a la platja…

—Sí, mare —fou la rèplica poc entusiasta de Glòria.

En aquell moment l’aeronau passava per sobre una nuvolada, i Glòria quedà a l’instant absorbida per l’inusual espectacle de trobar-se amb els núvols a sota. Després foren una altre vegada enmig d’un cel clar, i ella es girà cap a sa mare amb un sobtat i misteriós aire d’aquell qui sap.

—Jo sé per què anem a ciutat, mare.

—Ah, sí? —Mrs. Weston havia quedat desconcertada—. Per què, bonica?

—Tu no m’ho deies perquè volies que fos una sorpresa, però jo ho sé. —Per un moment, s’abandonà a l’admiració de la seva pròpia penetració aguda, i després va riure alegrement—. Anem a Nova York per poder trobar en Robbie, oi? Amb detectius.

La declaració enganxà George Weston a mig beure un got d’aigua, i tingué un efecte desastrós. Hi hagué un esbufec ofegat, un guèiser d’aigua i després un atac de tos escanyussada. Quan tot es va haver acabat, estava dret, amb la cara vermella, xop d’aigua i molt, molt, enutjat.

Mrs. Weston conservà la seva compostura, però quan Glòria va repetir la pregunta en un to de veu més anguniós, se li va acabar la paciència.

—Potser —replicà asprivament—. Ara seu i calla, per l’amor de Déu.

Nova York, l’any 1998, era, més que mai en la seva història, un paradís per als visitants. Els pares de Glòria se n’adonaren i ho aprofitaren al màxim.

Sota les ordres directes de la seva muller, George Weston se les arreglà perquè els seus negocis s’espavilessin sols durant un o dos mesos, i així estar lliure per dedicar-se a allò que ell anomenava “desgraciar la Glòria aviciant-la”. Com solia passar amb Weston, tot es desenrotllà d’una manera eficient, completa i metòdica. Abans d’un mes, tot allò que es podia fer havia estat fet.

L’havien duta al capdamunt de tot de l’edifici Roosevelt, de vuit-cents tres metres, perquè pogués contemplar respectuosament des d’allí dalt el panorama de terrats que barrejava en la llunyania els camps de Long Island i les terres de New Jersey.

Visitaren parcs zoològics en el quals Glòria contemplà amb fascinant esglai “un lleó de veritat” (però bastant decebuda perquè els guardians l’alimentaven amb bistecs crus, en comptes d’éssers humans, com ella havia esperat), i va voler veure amb insistència i de manera peremptòria “la balena”.

Prestà la mateixa atenció als parcs, a les platges, a l’aquàrium i als diversos museus a què van anar.

La van portar d’excursió fins a mig curs de l’Hudson dalt d’un vapor decorat segons l’arcaic estil dels bojos anys vint. Viatjà a través de l’estratosfera en una excursió d’exhibició, al llarg de la qual el cel va esdevenir d’un morat fosc i van aparèixer les estrelles, i la terra boirosa al dessota semblava un enorme bol còncau.

Un vaixell submarí amb parets de vidre la portà sota les aigües de Long Sound, on, en un món verd i oscil·lant, elements de la fauna marina atractivament inusuals i curiosos li llançaven mirades embadalides i desapareixien de cop i voltà.

En un nivell més prosaic, Mrs. Weston se l’endugué als grans magatzems, on es va poder delectar en una altra mena de món meravellós.

De fet, quan el mes gairebé s’havia consumit, els Weston estaven convençuts que s’havia fet tot el possible per treure d’una vegada i per sempre del cap de Glòria el desaparegut Robbie, però no estaven massa segurs d’haver-hi reeixit.

El fet és que Glòria, anés on anés, mostrava el mateix interès absort i concentrat de sempre, quan es creuaven amb un robot. Per emocionant que fos l’espectacle que tenia al davant, per nou que fos als seus ulls infantils, l’abandonava a l’instant si de cua d’ull entreveia un moviment metàl·lic.

Mrs. Weston va fer tot el possible per mantenir Glòria allunyada de tots els robots.

I la qüestió arribà al punt culminant amb l’episodi del Museu de la Ciència i d’Indústria. El museu havia anunciat un “programa especial per a infants”, en el qual s’anaven a exhibir els resultats de la màgia, científica adequats a la mentalitat dels infants. Els Weston, naturalment, el posaren a la seva llista de “prioritats bàsiques”.

Els Weston estaven totalment absorbits davant les proeses d’un poderós electromagnet, quan, de cop i volta, Mrs. Weston s’adonà del fet que Glòria no era amb ells. El pànic inicial va deixar pas a la decisió calmada i, amb l’ajut de tres vigilants, va començar una acurada recerca.

Glòria, evidentment, no era, però, de les que deambulen sense cap objectiu. Per a la seva edat, era una nena d’una capacitat de decisió poc usual, força afectada, en aquest sentit, pels gens materns. Al tercer pis, hi havia vist un enorme indicador que deia “Cap al Robot Parlant”. Després que n’hagué desxifrat el sentit per a si mateixa i que hagué observat que els seus pares no semblava pas que volguessin emprendre la direcció correcta, va fer la cosa òbvia. Esperant el moment oportú en què els seus pares estigueren distrets, se’n separà tranquil·lament i seguí l’indicador.

El Robot Parlant era un tour de force, una andròmina absolutament no gens pràctica, amb un valor exclusivament publicitari. Un cop cada hora, un grup acompanyat s’hi aturava al davant i feia preguntes xiuxiuejant-les discretament a l’enginyer encarregat del robot. L’enginyer decidia quines preguntes eren adequades per als circuits del Robot Parlant i les hi transmetia.

Era més aviat avorrit. Estava bé de saber que el quadrat de catorze és cent noranta-sis, que la temperatura del moment és de vint-i-un graus i que la pressió de l’aire és de 76,24 centímetres de mercuri, que el pes atòmic del sodi és 23, però ningú no necessita realment un robot per a això. Ningú no necessita d’una manera especial una massa pesada i totalment immòbil de filferros i bobines escampats per vint-i-cinc metres quadrats.

Poca gent es molestava a tornar a una segona sessió, però una adolescent seia silenciosament en un banc esperant la tercera. Era sola a la sala quan Glòria hi entrà.

Glòria no se la va pas mirar. Per a ella, en aquell moment, un ésser humà no era sinó un altre objecte més sense cap importància. Va concentrar la seva atenció en aquella massa amb rodes. Per un moment, dubtà consternada. Allò no s’assemblava a cap dels robots que ella havia vist. Amb precaució i vacil·lant, deixà sentir la seva veueta.

—Si us plau, Senyor Robot, que sou vós el Robot Parlant, Senyor?

No n’estava segura, però li semblava que un robot que parlés es mereixia realment un tracte molt educat. (El rostre magre i poc atractiu de l’adolescent mostrà una mirada d’intensa concentració. Va treure apressadament una llibreteta i començà a escriure-hi amb trets ràpids).

Hi hagué un grinyolar oliós d’engranatges, i tot d’un plegat una veu de timbre metàl·lic deixà sortir paraules sense accent ni entonació.

—Jo-sóc-el-robot-que-parla.

Glòria el mirà fixament amb tristesa. Parlava, però el so venia d’algun lloc de dintre. No hi havia una cara per parlar-li.

—Em podeu ajudar, vós, Senyor Robot? —demanà ella.

El Robot Parlant havia estat dissenyat per respondre qüestions, i fins aleshores sempre li havien demanat aquelles coses que ell era capaç de respondre. Per aquesta raó, tenia força confiança en les seves aptituds.

—Jo-puc-ajudar-te.

—Gràcies, Senyor Robot. No heu pas vist en Robbie?

—Qui-és-en-Robbie?

—És un robot, Senyor Robot. —S’estirà de puntetes—. Es més o menys així d’alt, Senyor Robot, o més encara, i és molt simpàtic. Té cap, sabeu? Vull dir que vós no en teniu, però ell sí, Senyor Robot.

—Un Robot? —El Robot Parlant s’havia perdut.

—Sí, Senyor Robot. Un robot com vós, només que no pot parlar, és clar, i… sembla una persona de debò.

—Un-robot-com-jo?

—Sí, Senyor Robot…

A la qual cosa, l’única resposta del Robot Parlant va ser un imprevisible balbuceig i algun so escadusser incoherent. La radical generalització que li havien ofert, és a dir, la seva existència, no pas com a objecte individual sinó com a membre d’un grup general, havia estat massa per a ell. Fidelment, havia provat d’assimilar el concepte i se li havien fos mitja dotzena de bobines. Sonaven senyals curts d’alarma. (Aleshores l’adolescent se’n va anar. En tenia prou per al seu exercici de primer curs de Física sobre “Aspectes Pràctics de la Robòtica”. Aquell exercici era el primer dels molts que Susan Calvin faria sobre el tema).

Glòria romania dreta esperant, amb una impaciència cautelosament dissimulada, la resposta de la màquina, quan sentí un crit al seu darrera, “És allí!”, i reconegué que aquell crit era de la seva mare.

—Què hi fas aquí, dolenta? —cridà Mrs. Weston, la seva angoixa transformada de sobte en ira—. Que no saps que has donat un espant de mort a ton pare i a ta mare? Per què has fugit?

L’enginyer del robot també havia entrat corrents, estirant-se el cabells i demanant qui dels presents havia espatllat la màquina.

—Que no sabeu llegir els rètols? —bramà—. No és permès a ningú d’estar-se aquí sense el vigilant.

Glòria elevà la seva veu afligida per damunt de l’aldarull.

—Jo només he vingut a veure el Robot Parlant, mare. Em pensava que, com que tots dos són robots, potser sabria on és en Robbie. —I aleshores, com si pensar en Robbie li hagués fet reavivar el record, esclatà tot d’una, feta una mar de llàgrimes—. I jo haig de trobar, mare! Ho haig de fer!

—Oh, Déu del cel! —digué Mrs. Weston ofegant un crit—. Anem a casa, George. No puc més.

Aquell vespre, George Weston sortí unes quantes hores, i l’endemà al matí s’acostà a la seva muller amb una expressió suspecta com de pretensiosa complaença.

—He tingut una idea, Grace.

—Sobre què? —demanà ella, amb tristor i desinterès.

—Sobre la Glòria.

—No deus pas voler suggerir de tornar a comprar aquell robot?

—És clar que no.

—Doncs parla. Valdrà més que t’escolti. Res del que jo he fet no sembla pas que hagi servit gens.

—D’acord. Vet ací el que he pensat. Tot el problema amb la Glòria rau en el fet que ella es pensa que en Robbie és una persona i no pas una màquina. Per això no el pot oblidar. Ara bé, si aconseguim de convèncer-la que en Robbie és una persona d’acer i de coure en forma de planxes, i que el seu fluid vital no és més que cables elèctrics, fins quan duraria el seu enyor? Es tracta de l’atac psicològic, no sé si veus el que vull dir.

—Com ho penses fer?

—És fàcil. On suposes que vaig anar, ahir a la nit? Vaig convèncer Robertson, d’U.S. Robots & Mechanical Men, Inc., que ens arreglés per a demà una visita completa a les seves instal·lacions. Hi anirem tots tres i, abans que l’haurem acabada, la Glòria s’haurà convençut que un robot no té vida.

Els ulls de Mrs. Weston s’havien anat engrandint gradualment i el que hi guspirejava s’assemblava força a una sobtada admiració.

—Caram, George, això és una bona idea!

I els botons de l’americana de George Weston quedaren tibants.

—Totes les meves ho són —digué.

Mr. Struthers era un director general conscienciós i, naturalment, tendia a ser un xic xerraire. El resultat fou, doncs, una visita completament, potser massa i tot, explicada punt per punt. Tanmateix, Mrs. Weston no s’avorria. L’aturà, és clar, diverses vegades i li pregà que repetís les seves explicacions en un llenguatge més simple que Glòria pogués entendre. Sota la influència d’aquesta apreciació de la seva capacitat com a narrador, Mr. Struthers s’expansionà afablement i, suposant que això fos possible, esdevingué encara més loquaç.

En canvi, George Weston mostrava una impaciència creixent.

—Perdoneu-me, Struthers —digué, tot interrompent-lo al bell mig d’una conferència sobre la cèl·lula fotoelèctrica—, no teniu cap secció de la fàbrica on només s’usin robots per a la feina?

—Com? Ah, sí! És clar! —Somrigué a Mrs. Weston—. En certa manera és un cercle viciós; robots que creen robots. Evidentment, no ho solem fer d’una manera general. Per una raó: els sindicats no ens ho permetrien mai. Però podem fabricar alguns robots fent servir solament robots, només com una mena d’experiment científic. Mireu —picà lleugerament les ulleres contra el palmell de la seva mà com per reforçar l’argument—, d’allò que els sindicats obrers no s’adonen, i ho dic com a home que sempre ha tingut simpaties pel moviment obrer en general, és que l’adveniment del robot, encara que comportí algunes dislocacions al començament, serà inevitablement…

—Sí, Struthers —digué Weston—, però respecte a aquesta secció de què parleu… que podríem veure-la? Estic segur que deu ser molt interessant.

—Sí! Es clar que sí! —Mr. Struthers es tornà a posar les ulleres amb un gest concloent i estossegà incòmode—. Seguiu-me si us plau.

Es mantingué relativament callat mentre els conduïa tots tres a través d’un llarg corredor i per una escala. Després, quan van haver arribat en una gran sala ben il·luminada on se sentia un brunzir d’activitat metàl·lica, se li obriren les comportes i una riuada d’explicacions li rajà una altra vegada.

—Ja hi sou! —digué amb orgull—. Només robots! Hi ha cinc homes fent de vigilants i ni tan sols s’estan aquí. En cinc anys, és a dir, des que vam començar aquest projecte, no hi ha hagut ni un accident. És clar que els robots que es munten aquí són relativament simples, però…

La veu del director general havia esdevingut des de feia estona una mena de murmuri suau per a les orelles de Glòria. Tota la visita li semblava més aviat avorrida i inútil, malgrat que es veien molts robots. Però cap no era ni remotament com Robbie, i ella els mirava amb un clar menyspreu.

Observà que en aquella sala no hi havia ningú. Després els seus ulls davallaren sobre sis o set robots enfeinats a l’entorn d’una taula que hi havia al centre de la sala. Se li obriren mostrant una sorpresa incrèdula. La sala era gran. No podia veure-ho bé com per assegurar-ho, però un dels robots semblava… semblava… l’era!

—Robbie!

El seu xiscle fendí l’aire, i un dels robots de la taula vacil·là i deixà caure l’eina que sostenia. Glòria gairebé estava boja de joia. Esmunyint-se per la barana abans que ni el seu pare ni la seva mare la poguessin deturar, saltà àgilment cap al terra, a uns quants centímetres més avall, i corregué cap al seu Robbie, tot brandant els braços i amb els cabells onejant.

I els tres adults, esfereïts i palplantats per l’horror, veieren com, en la seva emoció, la nena no s’adonava que un tractor enorme i feixuc avançava cap a ella cegament.

A Weston li caigueren unes dècimes de segon per a reaccionar, i aquestes dècimes ho eren tot. Perquè Glòria era fora d’abast. Per bé que Weston saltà la barana en un gest desesperat, tot era evidentment inútil. Mr. Struthers gesticulava frenèticament cap als vigilants perquè aturessin el tractor, però els vigilants eren només éssers humans i tardaren a reaccionar.

Només Robbie actuà a l’hora i amb precisió.

Amb les seves cames metàl·liques devorant l’espai entre ell i la seva mestressa, s’hi abalançà des de la banda contrària. Llavors tot succeí alhora. D’una braçada, Robbie arrabassà Glòria de terra, sense afluixar la seva velocitat gens ni mica, deixant-la sense respiració. Weston, sense comprendre massa què havia passat, va sentir, més que no pas veure, com Robbie li passava pel costat i s’aturava en sec. El tractor va passar per on era Glòria mig segon després que Robbie, rodà uns tres metres més i s’aturà grinyolant d’una manera interminable.

Glòria reprengué l’alè, sota les abraçades apassionades dels seus pares, i es girà àvidament vers Robbie. Per a ella no havia passat res més, sinó que havia retrobat el seu amic.

Però l’expressió d’alleujament de Mrs. Weston s’havia convertit en un recel amenaçador. Es girà cap al seu marit i, a despit de la seva aparença despentinada i indecorosa, se les arreglà per llançar una mirada formidable.

—Tu havies maquinat això, oi?

George Weston s’eixugà amb el mocador el front calent. La seva mà era poc ferma i els seus llavis només pogueren articular un somriure tremolós i molt feble.

Mrs. Weston va seguir el fil dels seus pensaments.

—Robbie no havia pas estat dissenyat per fer treballs d’enginyeria o de construcció. Quin servei els podia fer? Tu l’has col·locat aquí deliberadament perquè la Glòria el trobés. Saps que ha estat tal com dic.

Bé, ho he fet —digué Weston—. Però, Grace, com podia, jo, saber que la trobada seria tan violenta? A més, Robbie li ha salvat la vida, això ho has d’admetre. No el pots pas despatxar una altra vegada.

Grace Weston s’ho rumià. Es girà cap a Glòria i Robbie, i els contemplà per un moment pensarosa. Glòria estava abraçada al coll del robot, estrenyent-lo de tal manera que hauria pogut asfixiar a qualsevol altra criatura que no fos de metall, i li explicava ximpleries amb un deliri quasi histèric. Els braços d’acer cromat de Robbie (capaços de doblegar com un filferro una barra d’acer de cinc centímetres de diàmetre) envoltaven la nena suaument i amorosa, i els seus ulls tenien una lluentor intensament roja.

—Bé —digué Mrs. Weston, a la fi—, em sembla que es pot quedar amb nosaltres fins que es rovelli. —Susan Calvin va arronsar les espatlles.

—Naturalment, no ho va fer. Això passava el 1998. L’any 2002, vam inventar el robot mòbil parlant, el qual òbviament, va convertir els models muts en antigalles, i això ja passava de taca d’oli per als qui estaven contra els robots. La majoria de governs del món van prohibir, entre 2003 i 2007, que a la Terra s’usessin els robots per a altra cosa que no fos investigació científica.

—Així que la Glòria, al cap i a la fi, va haver d’abandonar en Robbie?

—Em temo que si. M’imagino, però, que va ser més fàcil per a ella als quinze anys que no pas als vuit. Tanmateix, va ser una actitud estúpida i inútil per part de la Humanitat; U.S. Robots era en el punt més baix, financerament, justament en l’època en què jo vaig entrar-hi, el 2007. Al començament, em vaig pensar que em quedaria sense feina en cosa de mesos, però després ens vam dedicar a desenvolupar el mercat extraterrestre.

—I llavors us vau recuperar, és clar.

—No pas del tot. Vam començar intentant d’adaptar els models que teníem a mà. Els primers models parlants, per exemple. Feien prop de tres metres i mig, eren molt matussers i no pas massa bons. Els vàrem enviar a Mercuri perquè ajudessin a construir l’estació minera que s’hi feia, però la cosa se’n va anar a l’aigua.

Vaig aixecar els ulls, sorprès.

—És cert? Doncs Mercury Mines és una empresa de molts bilions de dòlars.

—Ho és ara, però no va reeixir fins al segon intent. Si voleu saber alguna cosa sobre això, jove, us aconsello que aneu a veure Gregory Powell. Ell i Michael Donovan es feien càrrec dels nostres casos més difícils durant els anys deu i vint. Fa anys que no en sento a parlar, de Donovan, però Powell viu aquí mateix, a Nova York. Ara és un avi, una cosa a la qual costa d’acostumar-s’hi Jo només puc pensar en ell com a jove. És clar que, llavors, jo també era jove.

Vaig intentar deturar la seva xerrameca.

—Bé, si me’n feu cinc cèntims, Dra. Calvin, jo mateix m’espavilaré perquè ell m’ho acabi d’explicar tot després. (I això és exactament el que vaig fer més tard).





2. CERCLE VICIÓS


Una de les dites predilectes de Gregory Powell era que esverar-se no treu cap a res, de manera que, quan Mike Donovan baixà les escales de quatre en quatre i s’adreçà cap a ell amb les seves grenyes rogenques amarades de suor, Powell arrufà les celles.

—Què passa? —demanà—. Que t’empaiten els dimonis?

—Sííííí! —grunyí Donovan febrilment—. Què has estat fent tot el sant dia als subnivells? —Va inspirar profundament i engaltà—: Speedy no ha tornat.

Els ulls de Powell s’obriren per un moment i s’aturà a l’escala; després reaccionà i continuà cap amunt. No parlà fins que arribà a dalt de tot.

—L’has enviat a buscar seleni?

—Sí.

—I quant fa que és fora?

—Cinc hores, ara.

Hi hagué un silenci. Era una situació endiastrada. Feia exactament dotze hores que eren a Mercuri i ja estaven ficats fins al coll en problemes dels pitjors.

—Durant molt de temps, Mercuri havia estat el planeta que duia mala sort al Sistema, però allò ja passava de taca d’oli, fins i tot per a un planeta malastruc.

—Comença pel principi, i provem d’aclarir-ho —digué Powell.

Ara eren a la sala de ràdio, amb el seu equip ja un xic antiquat, que ningú no havia tocat des de feia deu anys. Fins i tot deu anys, tecnològicament parlant, volen dir molt. Compareu Speedy amb el tipus de robot que devien tenir el 2005. Però, a més a més, els avenços que es feien sobre robòtica en aquella època eren extraordinaris. Powell palpà cautelós una superfície metàl·lica encara brillant. L’aire d’abandó que hi havia arreu de la cambra, i de l’estació sencera, era d’allò més depriment.

Donovan devia haver estat remenant per allà, perquè digué:

—He intentat de localitzar-lo per ràdio, però no he pogut. A la banda solar de Mercuri, la ràdio no fa pas gaire servei, almenys no pas més enllà dels tres quilòmetres. Aquesta és una de les raons que va fer fracassar la primera expedició. I no podrem muntar l’equip d’ultraones fins que hagin passat unes quantes setmanes.

—Això, t’ho pots saltar. Què has captat?

—He localitzat en ona curta el senyal d’un cos inorganitzat. Només n’he pogut aconseguir la posició. Li he seguit el rastre durant dues hores i he dibuixat els resultats al mapa.

Duia a la seva butxaca un quadrat groguenc de pergamí, una relíquia de la fracassada primera expedició; el va estampar contra la taula amb ràbia, i el va desplegar amb el palmell de la mà. Powell, plegat de braços, ho contemplava tot des de lluny.

El llapis de Donovan assenyalà nerviosament.

—La creu vermella és una bossa de seleni. Tu mateix la vas marcar.

—Quina és? —interrompé Powell—. MacDougal en va localitzar tres, abans d’anar-se’n.

—He enviat Speedy a la més propera, és clar. A uns vint-i-vuit quilòmetres.

—Però quina diferència hi fa, això? —afegí amb veu tensa—. Els punts amb llapis marquen la posició d’Speedy.

I per primera vegada l’aplom artificiós de Powell va trontollar i les seves mans es llançaren cap al mapa.

—Ho dius seriosament? Això és impossible.

—Aquí ho diu —rondinà Donovan.

Els puntets que marcaven la posició formaven poc més o menys un cercle al voltant de la creu vermella de la bossa de seleni. I els dits de Powell anaren de dret cap el seu bigoti castany, signe segur d’inquietud.

—Durant les dues hores que l’he estat observant —afegí Donovan—, ha donat quatre voltes a l’entorn d’aquest cony de bossa. I em sembla que ho continuarà fent per sempre més. Et fas càrrec de la posició en què ens trobem?

Powell alçà la vista sense dir res. Es clar que sí, que se n’adonava. Era tan evident com un sil·logisme. Els bancs protectors de cèl·lules fotoelèctriques que els aïllaven de tot el poder monstruós del sol de Mercuri se n’anirien al carall. L’única cosa que podia salvar-los era el seleni. L’únic que podia obtenir el seleni era Speedy. Si Speedy no tornava, no hi hauria seleni. Sense seleni, no hi hauria bancs protectors de cèl·lules fotoelèctriques. Sense bancs protectors de cèl·lules fotoelèctriques… Doncs bé, morir rostit era una de les maneres més desagradables de palmar-la.

Donovan es va passar la mà amb fúria pels seus cabells rogencs.

—Serem la riota del sistema, Greg —digué amargament—. Com pot haver anat tot malament tan de pressa? Envien el famós equip Powell i Donovan perquè investiguin si és o no convenient de tornar a obrir la Sunside Mining Station amb tècniques i robots moderns, i el primer dia ho engeguem tot a fer punyetes. I per a acabar-ho d’adobar, una feina purament rutinària. No sobreviurem el ridícul.

—Potser no caldrà —replicà Powell tranquil·lament—. Si no ens espavilem, ni el sobreviurem ni, potser, tan sols viurem.

—No siguis animal! Si això et fa gràcia, Greg, a mi no. Ha estat criminal d’enviar-nos aquí només amb un sol robot. I va ser una de les teves idees brillants, pensar que podríem manejar el banc protector de cèl·lules fotoelèctriques nosaltres mateixos.

—Ara ets injust. Vam prendre la decisió tots dos junts i tu ho saps. Només necessitem un quilo de seleni, una placa amb dos electrodes fixos i unes tres hores; i hi ha bosses de seleni pur arreu de la banda solar. L’espectre-reflector de MacDougal ens en va marcar tres en cinc minuts. Què dimonis! No podíem pas esperar-nos a la propera conjunció!

—Bé, què farem? Powell, tu tens una idea. Ho sé, o no estaries tan tranquil. No ets pas més heroi que jo. Vinga, treu-la.

—No podem pas anar a la banda solar nosaltres mateixos a buscar Speedy, Mike. Fins i tot els nous vestits antitèrmics no són prou bons per resistir més de vint minuts de llum solar directa. Però ja saps la vella dita, “Envia un robot a buscar un altre robot”. Mira, Mike, potser les coses no estan tan malament. Tenim sis robots a baix, als subnivells, que potser podrem fer servir, si funcionen. Si funcionen.

Als ulls de Donovan hi aparegué una guspira de sobtada esperança.

—Vols dir els sis robots de la primera expedició? N’estàs segur? Deuen ser màquines subrobòtiques. Ja saps que deu anys és molt de temps per als robots.

—No, són robots. He estat tot el dia amb ells i ho sé. Tenen cervells positrònics; primitius, és clar. —Es posà el mapa a la butxaca—. Som-hi.

Els robots eren al subnivell que hi havia més avall, tots sis envoltats de caixes d’embalatge florides, de contingut incert. Eren grans, massa, i, malgrat que estaven asseguts a terra amb les cames estirades i obertes, els seus caps s’aixecaven ben bé un bon parell de metres.

Donovan deixà anar un xiulet.

—Mira quina talla, tu. Deuen fer prop de tres metres d’amplada de pit.

—És perquè funcionen amb l’antic sistema d’engranatges McGuffy. Els he estat mirant per dins, i és la cosa més lletja que hagis vist mai.

—Els has engegat, ja?

—No. No hi havia cap raó per fer-ho. No crec pas que hi hagi cap problema. Fins i tot el diafragma és en prou bones condicions. Pot ser que parlin.

Mentre ho deia, havia anat descargolant la tapa del pit del robot que tenia més a prop, i li insertà l’esfera de cinc centímetres que contenia la diminuta espurna d’energia atòmica que era la vida del robot. Li costà d’encaixar-la-hi, però se’n sortí, i després tornà a col·locar la placa amb dificultat. (Deu anys enrera, els sistemes més moderns de radiocontrol eren desconeguts). Tot seguit, va fer el mateix amb els altres cinc.

—No s’han mogut —digué Donovan intranquil.

—Ningú no els ho ha manat —contestà Powell breument. Tornà cap al primer de la fila i li picà el pit—. Ei, tu! Em sents?

El cap del monstre s’inclinà lentament i fixà la vista en Powell. Després, amb una veu aspra i cridanera, com les del fonògraf medieval, carrisquejà:

—Sí, amo.

Powell féu un somriure forçat a Donovan.

—T’hi has fixat? Són de l’època dels primers robots parlants, quan semblava que a la Terra els havien de prohibir. Els fabricants hi lluitaren i van programar en les màquines dels pebrots uns complexos d’esclavatge bons i saludables.

—No els va pas servir de gaire —murmurà Donovan.

—No, és cert, però sens dubte ho van provar. —Es va girar un altre cop vers el robot—. Aixeca’t.

El robot s’alçà lentament, i Donovan estirà el cap i deixà anar un xiulet.

—Pots sortir a la superfície? A la llum? —demanà Powell.

Hi hagué un moment de reflexió, durant el qual el lent cervell del robot estigué treballant.

—Sí, amo —respongué després.

—Bé. Saps què és un quilòmetre?

Hi hagué un altre moment de reflexió i, després, una altra resposta curta.

—Sí, amo.

Et durem a la superfície, doncs, i t’indicarem la direcció. Hauràs d’avançar uns vint-i-vuit quilòmetres i en algun lloc del recorregut trobaràs un altre robot, més petit que tu. M’has entès fins ara?

—Sí, amo.

—Trobaràs aquest robot i li manaràs que torni. Si no vol fer-ho, l’hauràs de fer tornar a la força.

Donovan agafà Powell de la màniga.

Per què no l’enviem directament a buscar el seleni?

Perquè vull que torni Speedy, ximple. Tinc ganes de descobrir què és el que no li funciona. D’acord, tu —digué al robot—, segueix-me.

El robot romangué immòbil i la seva veu retrunyí.

Perdona, amo, però no puc. Primer has de muntar.

Havia ajuntat els seus braços matussers, fent un patac, i entrellaçat els seus dits escantellats formant un estrep.

Powell el mirà i es pessigà el bigoti.

Eh…? Ah!

Donovan va fer uns ulls com unes taronges.

—Vol que el muntem? Igual que si fos un cavall?

Suposo que la cosa va per aquí. Encara no sé per què. No ho lligo… Ah, sí, ja ho veig! Com t’he dit abans, en aquella època es mirava molt, en tot el que feia referència als robots, la seguretat. Evidentment, van vendre que els robots no eren perillosos tot fent que no es poguessin moure sense dur algú a coll-i-be. Què fem, ara?

Es el que estic pensant —murmurà Donovan—. Amb robot o sense, nosaltres no podem pas sortir a la superfície. Déu de Déu! —Va petar dos cops els dits. S’estava excitant—. Dóna’m el mapa que tens. No l’he estat pas estudiant dues hores per a res. Aquí hi ha una estació minera. Què passaria si n’utilitzàvem els túnels?

L’estació minera era un punt negre al mapa, i la clara línia de punts que eren els túnels s’hi estenia com una tela d’aranya.

Donovan estudià la llegenda que hi havia darrera el mapa.

Mira —digué—, els puntets negres són obertures a la superfície i n’hi ha un a uns cinc quilòmetres després de la bossa de seleni. Aquí hi ha un número… l’haurien pogut escriure més gran!… 13a. Si els robots saben anar per aquí…

Powell els etzibà la pregunta i en rebé l’apagat “Sí, amo”.

—Posa’t el vestit antitèrmic —digué satisfet.

Era la primera vegada que un dels dos es posava un vestit antitèrmic —la qual cosa demostrava un cop més que cap dels dos no esperava haver-ho de fer quan havien arribat dos dies abans—, i provaren de moure, amb dificultat, braços i cames.

El vestit antitèrmic era més voluminós i lleig que no pas el vestit espacial reglamentari, però era també considerablement més lleuger perquè no hi havia cap element metàl·lic en la seva composició. Compostos de plàstic resistent a la calor i d’una capa de suro tractat químicament, i equipats amb un dispositiu dessecador que mantenia l’aire completament sec, els vestits antitèrmics podien resistir tota la força del sol de Mercuri durant vint minuts. De cinc a deu minuts més, també, sense que l’ocupant arribés, de fet, a morir.

Les mans del robot encara feien d’estrep, sense que ell demostrés la sorpresa més mínima per la grotesca figura en què Powell s’havia convertit.

De sobte, la veu ruda de Powell espetegà per ràdio.

—Estàs a punt per dur-nos a la sortida 13a?

Sí, amo.

“Bé”, pensà Powell, “no tenen radiocontrol, però almenys porten radioreceptor”.

—Munta’n un, Mike —digué a Donovan. Posà un peu a l’improvisat estrep i s’hi enfilà. Va trobar la muntura còmoda. Evidentment, l’esquena del robot havia estat modelada expressament, ja que tenia com uns canals poc profunds per a les cuixes a cada espatlla, i unes orelles allargades, la intenció de les quals, ara, semblava òbvia.

Powell l’agafà per les orelles i li va fer torçar el cap. La seva muntura va girar pesadament.

—Porta’m, Macduff. —Però no les tenia totes.

Els robots gegants es mogueren lentament, amb precaució mecànica, a través de la porta, a un pam escàs dels seus caps, i els dos homes es van haver d’ajupir de pressa; després enfilaren un passadís estret en el qual ressonaven monòtonament les passes calmades, i finalment arribaren a la comporta pneumàtica.

El túnel llarg i sense ventilació que s’allargava al seu davant fins a formar un puntet va fer que Powell s’adonés de la magnitud exacta de la tasca acomplida per la primera expedició, amb els seus robots rudimentaris i les seves necessitats més immediates. Podien haver fracassat, però el fracàs havia donat millors resultats que no pas els èxits habituals del Sistema.

Els robots caminaven endavant feixugament, amb passa invariable i curta.

—Fixa’t —digué Powell— que aquests túnels són il·luminats i que la temperatura és la normal de la Terra. Probablement, s’ha mantingut de la mateixa manera durant aquests darrers deu anys en què ha estat buit.

—Com ha estat, això?

—Amb energia barata; la més barata del Sistema. Energia solar, m’entens? I a la Banda Solar de Mercuri, l’energia solar és alguna cosa. Aquesta és la raó per què van construir l’estació al cantó solell, en comptes de fer-ho al cantó obac de la muntanya. Es un convertidor d’energia extraordinari. La calor es converteix en electricitat, llum, treball mecànic i qui sap quantes coses més, amb la qual cosa l’estació es proveeix d’energia, i es refrigera mitjançant el mateix procés.

—Mira —digué Donovan—, tot això és molt instructiu, però per què no canvies de disc? Passa que la conversió d’energia de què parles és bàsicament recollida pels bancs protectors de cèl·lules fotoelèctriques, i això en aquests moments em toca el voraviu.

Powell rondinà vagament i, quan Donovan trencà el silenci resultant, va ser per canviar totalment de tema.

—Escolta, Greg. Què dimonis li passa a Speedy, doncs? No ho entenc.

No és fàcil d’arronsar les espatlles dins un vestit antitèrmic, però Powell ho intentà.

—No ho sé, Mike. Ja saps que està perfectament adaptat al medi mercurià. La calor no l’afecta i està construït per sortir-se’n a la gravetat lleugera i en superfícies accidentades. Està fet a prova d’avaries… o, almenys, ho hauria d’estar.

Es féu un altre silenci. Aquesta vegada durà.

—Amo —digué el robot—, ja hi som.

—Com? —Powell sortí de l’ensopiment—. Bé, porta’ns a fora, a la superfície.

Eren en una subestació molt petita, buida, sense ventilació, feta malbé. Donovan havia inspeccionat un forat desigual a la part alta d’una de les parets amb la llum de la seva llanterna de butxaca.

—Un meteorit, oi? —havia demanat.

—Jo què sé —Powell féu un arronsament d’espatlles—. És igual. Sortim.

Una alta cinglera de roca basàltica negra tallava la llum del sol, i l’ombra profunda de la nit d’un món sense aire els envoltava. Davant d’ells, l’ombra s’allargava i finia bruscament com el tall d’un ganivet en una absolutament insuportable flamarada de llum, que feia lluir miríades de cristalls per tot el terra de roca.

—Collons! —panteixà Donovan—. Sembla neu! —I ho semblava.

Els ulls de Powell recorregueren la lluïssor accidentada de Mercuri, horitzó enllà, i s’estremí davant la sensacional brillantor.

—Deu ser una àrea insòlita —va dir—. La quantitat general de llum que reflecteix Mercuri és baixa i el terra és de pedra tosca grisa. Més o menys com a la Lluna, m’entens? És bonic, oi?

S’alegrava de portar filtres de llum en el seu visor. Bonic o no, una mirada a la llum solar a través del vidre els hauria pogut deixar cecs en mig minut.

Donovan mirà el termòmetre que duia al canell.

—Déu clavat! La temperatura és de vuitanta graus!

Powell consultà el seu.

—Mmmm —féu—. Una mica alta. Són coses de l’atmosfera, m’entens?

—A Mercuri? Que ets boig?

—Mercuri no és pas mancat realment d’aire —explicà Powell, pensarós. S’estava ajustant l’acoblament dels binocles al seu visor, i els dits botits del seu vestit antitèrmic manipulaven amb moviments maldestres—. Hi ha una fina exhalació que s’adhereix a la superfície, vapors dels elements i components més volàtils que són prou pesats perquè la gravetat de Mercuri els retingui. Ja saps: seleni, iode, mercuri, gal·li, potassi, bismut, òxids volàtils. Els vapors s’arrosseguen cap a les ombres i es condensen, produint calor. És una mena d’alambí gegant. De fet, si fas servir la teva llanterna, probablement et trobaràs que el cantó dels cingles és cobert de, diguem-ne, condensacions sulfuroses o potser d’una rosada de mercuri.

”És igual, però. Els nostres vestits poden aguantar uns miserables vuitanta graus indefinidament”.

Powell s’havia ajustat l’acoblament dels binoculars, de manera que semblava que dugués banyes com un cargol.

—Veus alguna cosa? —demanà Donovan contemplant-lo amb tensió.

L’altre no respongué pas de seguida i, quan ho féu, la seva veu era inquieta i capficada.

—Hi ha una taca fosca a l’horitzó que podria ser la bossa de seleni. És al lloc correcte. Però no aconsegueixo de veure Speedy.

Powell s’aixecà maldant instintivament per veure-hi millor, fins que quedà de manera poc ferma damunt les espatlles del robot. Amb les cames completament eixarrancades, forçant els ulls, digué:

—Em penso… em penso… sí, l’és, definitivament. Ve cap aquí.

Donovan mirà cap a on assenyalava la punta del dit. No tenia binocles, però hi havia un puntet negre movent-se per sobre de la violenta lluïssor del terra cristal·lí.

—El veig! —cridà—. Anem-hi!

Powell s’havia tornat a asseure damunt el robot, i la seva mà enguantada tustà el pit cilíndric d’aquell Gargantua.

—En marxa!

—Arri! —va cridar Donovan tot picant amb els talons com si hi dugués esperons.

Els robots engegaren, i la regular remor sorda de les seves passes silencioses no transmetia cap so, gràcies al teixit no metàl·lic dels vestits antitèrmics. Només se sentia una rítmica vibració, imperceptible a l’oïda.

—Més de pressa! —cridava Donovan.

El ritme no canvià.

—És inútil —li replicà Powell cridant—. Aquest munt de ferralla només treballa amb una marxa. Et penses que porten flexors selectius?

Havien sortit de l’ombra, i la llum del sol baixava com una dutxa de calor blanca i líquida.

Donovan s’encongí involuntàriament.

—Collons! Tinc calor, o són imaginacions meves?

—En tindràs més d’aquí a una estona —fou la lacònica resposta—. No perdis de vista Speedy.

El robot S.P.D. 13 era prou a prop, ara, perquè el veiessin amb detall. El seu cos gràcil i aerodinàmic irradiava reflexos brillants mentre corria amb passes llargues i a calmada velocitat pel terra accidentat. El seu nom provenia de les seves inicials consecutives, que pronunciades en anglès formen la paraula Speedy, que vol dir veloç, i era molt apropiat, ja que el models S.P.D. eren entre el robots més ràpids que havien sortit d’United States Robots Mechanical Men Corp.

—Ei, Speedy! —udolà Donovan fent frenèticament senyals amb la mà.

—Speedy! —cridà Powell—. Vine!

La distància entre els homes i l’errívol robot s’havia escurçat momentàniament, més pels esforços d’Speedy que no pas per la perseverant lentitud de les muntures anacròniques de Donovan i Powell.

Ara hi eren prou a la vora com per notar que Speedy caminava donant voltes, com qui dubta, trontollant d’un cantó a l’altre de manera òbvia. I llavors, mentre Powell feia senyals un altre cop amb la mà i donava el màxim de potència al seu transmissor de ràdio, preparant-se per llançar un altre crit, Speedy alçà la vista i els veié.

Speedy s’aturà de cop i romangué un moment palplantat, balancejant-se lleument, igual que un llum gronxant-se al vent.

—Molt bé, Speedy! Vine, nano! —cridà Powell.

Llavors la veu d’Speedy sonà als auriculars de Powell per primera vegada.

Entrepà, juguem. Tu m’empaites i jo t’empaito; cap amor no pot tallar el nostre ganivet en dos. Perquè sóc Little Buttercup, el dolç Little Buttercup. Olééé!

Girant sobre els seus talons, sortí disparat en la mateixa direcció per on havia vingut, amb una velocitat i una fúria tals que feia aixecar la pols recremada.

I les darreres paraules, mentre s’allunyava en la distància, “Allà hi creix una floreta sota d’un gran roure”, foren seguides d’un curiós clic-clic metàl·lic que podia haver estat l’equivalent robòtic d’un singlot.

—On ha après els drames musicals de Gilbert i Sullivan? Digues, Greg, està… va mamat o què? —demanà Donovan amb feblesa.

—Si no m’ho haguessis dit —fou l’amarga resposta—, no hi hauria caigut mai. Tornem al penya-segat. M’estic rostint.

Fou Powell qui trencà el silenci desesperant.

En primer lloc —digué— Speedy no va mamat, no pas en el sentit humà, perquè és un robot, i els robots no es poden emborratxar. Però hi ha alguna cosa que no li funciona, i això ve a ser com una pítima robòtica.

Per a mi, que va trompa —afirmà Donovan emfàticament—, i tot el que sé és que ell es pensa que nosaltres juguem. I no ho fem pas. És una qüestió de vida, i també d’una mort molt horrible.

—D’acord. No em vinguis amb presses. Un robot només és un robot. Quan haurem trobat què és el que no li funciona, li ho podrem arreglar i continuar endavant.

—Quan ho haurem… —digué Donovan agrament.

—Speedy està perfectament adaptat a l’entorn normal de Mercuri —continuà Powell sense fer-li cas—. Però aquesta zona el seu braç —féu un gest ampli— és definitivament anormal.

Això és el que tenim. Ara bé, d’on vénen aquests cristalls? Es deuen haver format a partir d’un líquid refredat lentament; però on es pot trobar un líquid tan calent que es pugui refredar sota el sol de Mercuri?

—Acció volcànica —suggerí Donovan a l’instant, i el cos de Powell es va posar en tensió.

—Au, qui l’encerta l’endevina! —digué amb una veu estranya, i romangué absolutament immòbil durant cinc minuts.

Escolta, Mike —digué després—, què has dit a Speedy quan l’has enviat a buscar seleni?

Donovan quedà desconcertat.

—Doncs, cony… no ho sé. Només li he dit que anés a buscar-lo i prou.

—Sí, ja ho sé. Però, com? Intenta de recordar les paraules exactes.

He dit… mmm… he dit “Speedy, necessitem un xic de seleni. El pots trobar a tal lloc i a tal altre. Vés-hi”. Això és tot. Què més volies que li digués?

—No hi has posat un toc d’urgència, en l’ordre? No ho has fet?

—Per què? Era pura rutina.

Bé, això no ens ajudarà pas, ara —sospirà Powell—, però estem ficats en un bon merder. —Havia descavalcat del seu robot estava assegut d’esquena al penya-segat. Donovan s’hi acostà i s’agafaren pel braç. En la distància, l’abrusadora calor solar semblava com si els esperés igual que el gat a la rata, i, al costat d’ells, els dos robots gegants havien esdevingut invisibles, llevat de l’esmorteïda vermellor de les cèl·lules fotoelèctriques dels seus ulls, que els contemplaven impertorbables, fixos i indiferents.

Indiferents! Com tot aquell horrible Mercuri, tan gran a l’hora de donar mala sort com petit d’extensió.

La veu de Powell, a través de la ràdio, sonà tensa a l’orella de Donovan.

—Ara escolta, comencem per les Tres Lleis fonamentals de la Robòtica; les Tres Lleis que estan fixades en el més profund del cervell positrònic d’un robot. —En la foscor, els seus dits enguantats van anar marcant cada punt—. Tenim, en primer lloc: un robot no pot mai causar dany a un ésser humà, o, per inacció seva, deixar que li passi res de mal.

—Exacte!

—Segon —continuà Powell—: un robot ha d’obeir les ordres que li donin els éssers humans, fora dels casos en què aquestes ordres entrin en conflicte amb la Primera Llei.

—D’acord!

—I tercer: un robot ha de protegir la seva pròpia existència, sempre i quan això no signifiqui entrar en conflicte amb la Primera i Segona Lleis.

—Molt bé! I ara on som?

—Exactament a l’explicació. El conflicte entre diverses lleis es resol mitjançant diferents potencials positrònics de dins el cervell. Posem que un robot es troba en perill i que ho sap. El potencial automàtic que estableix la Tercera Llei el fa recular. Però suposa que li ordenes d’anar cap a aquell perill. En aquest cas la Segona Llei estableix un contrapotencial més alt que no pas l’anterior, i el robot segueix les ordres posant en risc la seva existència.

—Bé, ja ho sé, això. I què vol dir?

—Prenguem el cas d’Speedy. Speedy és un dels últims models, extremament especialitzat i tan car com un vaixell de guerra. No és pas qüestió que es destrueixi a les primeres de canvi.

—I doncs?

—Doncs que la Tercera Llei ha estat reformada, i això ens ho van esmentar, de passada, en els avisos previs sobre els models S.P.D., la qual cosa fa que la seva sensibilitat al perill sigui alta d’una manera fora del normal. A més a més, quan l’has enviat a buscar seleni, li has donat l’ordre una mica distretament i sense posar-hi un èmfasi especial, cosa que ha fet que la Segona Llei establís un potencial més fluix. Espera’t; només estic exposant fets.

—D’acord, continua. Em sembla que ho he enganxat.

—Veus com funciona, oi? Hi ha alguna mena de perill centrat a la bossa de seleni. Es va fent més gran a mesura que s’hi acosta i, a una certa distància, el potencial de la Tercera Llei, més alt del normal, equilibra d’una manera exacta el potencial de la Segona Llei, més baix del normal.

Donovan, excitat, es posà dempeus.

—I això crea un equilibri. Ja ho veig. La Tercera Llei el fa recular i la Segona, anar endavant.

—Per això va donant voltes a l’entorn de la bossa de seleni, per quedar-se al lloc en què tots dos potencials s’equilibren. I si no fem alguna cosa, s’estarà donant voltes per sempre, i ens farà ballar com una baldufa. I això és, per cert, el que l’emborratxa —afegí després pensarosament—. Dins un equilibri potencial, la meitat de les trajectòries positròniques del seu cervell són fora de mare. No sóc pas especialista en robots, però això sembla prou obvi. Probablement ha perdut el control d’aquelles parts del seu mecanisme voluntari que perd un ésser humà quan va begut. Mo-o-olt bonic.

—Però quin és el perill? Si sabéssim de què fugia…

—Tu ho has suggerit. Acció volcànica. En algun lloc d’allà dalt a la bossa de seleni hi ha una filtració de gas que prové de les entranyes de Mercuri. Diòxid de sofre, diòxid de carboni… i monòxid de carboni. En quantitat… i a aquesta temperatura…

Donovan s’empassà saliva d’una manera audible.

—Monòxid de carboni més ferro donen ferro carbonil volàtil.

—I un robot —afegí Powell— és essencialment ferro. No hi ha com la deducció —digué severament—. Ho hem determinat tot, respecte al nostre problema, menys la solució. No podem pas obtenir el seleni nosaltres mateixos. Encara és massa lluny. No podem pas enviar-hi aquests robots-cavall perquè tots sols no funcionen, i tampoc no ens hi poden portar prou de pressa perquè en puguem sortir sense quedar fregits. I no podem agafar Speedy perquè l’idiota es pensa que estem jugant, i ell és capaç de córrer cent quilòmetres, mentre nosaltres només en fem sis.

—Si un de nosaltres —temptejà Donovan— hi anava i en tornava rostit, encara en quedaria un.

—Sí —replicà Powell sarcàstic—, seria un sacrifici d’allò més entendridor, si no fos perquè aquesta persona podria no estar en condicions de donar ordres abans d’haver aconseguit la bossa, i no crec pas que el robot tornés mai al penya-segat sense ordres. Calcula-ho. Som a quatre o cinc quilòmetres de la bossa, posem quatre, el robot va a sis quilòmetres per hora i nosaltres resistiríem vint minuts dins els nostres vestits. No és només la calor, recorda-ho. Les radiacions solars ultravioletes que cauen aquí fora són verí.

—Mmm —féu Donovan—, ens falten deu minuts.

—Tant com una eternitat. I una altra cosa: perquè el potencial de la Tercera Llei hagi aturat Speedy on ho ha fet, cal que hi hagi un augment considerable del monòxid de carboni en l’atmosfera de vapors metàl·lics i, per tant, que hi hagi una acció corrosiva apreciable. Ara fa hores que és fora. Com podem saber si no té, per exemple, una articulació del genoll desllorigada i ha anat a parar per terra? No és només qüestió de pensar, cal fer-ho de pressa.

Hi hagué un silenci profund, ombrívol, malsà, lúgubre!

Donovan el trencà, amb la veu tremolant-li per tal de no trair les seves pròpies emocions.

—Mentre no puguem augmentar el poder de la Segona Llei, donant-li més ordres, què et sembla si treballem en un altre sentit? Si augmentem el perill, augmentarà el potencial de la Tercera Llei i el podrem fer tornar enrera.

El visor de Powell s’havia girat cap a ell interrogant-lo en silenci.

—Mira —explicà cautelosament—, tot el que hem de fer perquè surti del cercle viciós és augmentar-li la concentració de monòxid de carboni prop d’on ell és. Doncs bé, si tornem a l’estació, hi ha un laboratori analític complet.

—I és clar que sí —assentí Powell—. Es una estació minaire.

—D’acord, doncs. Hi deu haver quilos d’àcid oxàlic per fer precipitacions de calci.

—Óstima, Mike, ets un geni!

—Així, així! —va admetre Donovan amb modèstia—. Només he recordat que, en calent, l’àcid oxàlic es descompon en diòxid de carboni, aigua i un monòxid de carboni d’allò més bufó. Vaig fer química a l’institut, m’entens?

Powell s’alçà i cridà l’atenció d’un dels robots-gegants tustant-li la cuixa.

—Ei —li cridà—, saps llançar coses?

—Amo?

—Deixa-ho córrer.

Powell maleí la lentitud mental del robot. Esgratinyà per terra i en recollí un roc com un maó.

—Agafa’l —ordenà al robot—, i encerta aquell tros de cristalls blavosos que hi ha enmig d’aquella fissura corba. La veus? Massa lluny, Greg —digué Donovan estirant-lo de l’espatlla—. És gairebé a un quilòmetre de distància.

—Calla —replicà Powell—. Has de tenir en compte la gravetat de Mercuri i que el llançarà un braç d’acer.

—Guaita, si et plau.

Els ulls del robot estaven mesurant la distància amb maquinal precisió estereoscòpica. El seu braç s’autoajustà al pes del projectil i es flexionà cap enrera. En la foscor, els moviments del robot eren invisibles, però se sentí un pataplaf, com si hagués canviat el seu pes de lloc, i, segons després, la pedra volava igual que un punt negre en la claror. No hi havia resistència de l’aire que li entorpís el pas, ni vent que la desviés, i, quan xocà contra el terra, s’aixecaren cristalls precisament al bell mig del “tros blau”.

Powell udolà alegrement i cridà:

—Anem a buscar l’àcid oxàlic, Mike.

—D’ençà que li anem al darrera, Speedy està rondant per aquest cantó de la bossa de seleni —digué Donovan sorrut, mentre s’enfonsaven un altre cop en la ruïnosa subestació camí dels túnels—. L’has vist?

Sí.

Suposo que té ganes de jugar. Doncs bé, jugarem amb ell!

Van tornar al cap d’unes hores amb gerres de tres litres plenes d’una substància química blanca i amb les cares llargues. Els bancs protectors de cèl·lules fotoelèctriques s’estaven deteriorant més de pressa que no pas es pensaven. Tots dos dirigiren els seus robots cap a la claror i vers Speedy, que s’esperava silenciós i amb macabres intencions.

Ja tornem a ser aquí —digué Speedy galopant cap a ells—. Uh, uh! He fet una llista, el piano organista; tothom qui menja menta i us bufa a la cara.

—Hi bufarem una cosa a la teva —rondinà Donovan—. Va coix, Greg.

Me n’he adonat —respongué l’altre en veu baixa i amoïnada—. Si no ens afanyem, el monòxid encara ens el desgraciarà.

S’hi aproparen cautelosament, gairebé tímidament, per tal de no provocar la fugida del robot totalment descontrolat. Powell era massa lluny encara per assegurar-ho, però hauria jurat que el ximple d’Speedy s’estava preparant per sortir escapat.

—Treu-les —esbufegà—. Compta fins a tres! Un… dos…

Dos braços d’acer es tiraren enrera i es dispararen endavant simultàniament, i dues gerres de vidre van ser catapultades formant arcs paral·lels que brillaren com diamants en el sol implacable. I es van esmicolar darrera mateix d’Speedy produint una explosió silenciosa que va fer flotar l’àcid oxàlic igual que si fos pols.

Sota l’extrema calor del sol de Mercuri, Powell sabia que allò es posaria en efervescència com un sifó.

Speedy es girà per mirar-ho i després se n’allunyà mica en mica. A poc a poc, anà guanyant velocitat. En quinze segons, corria directament cap als dos humans galopant de manera insegura.

En aquell moment Powell no va pas copsar les paraules exactes d’Speedy, però li semblà que sonaven més o menys:

—Professions d’amants donades en determinants hessianes.

Powell es va girar cap al seu company.

—Torna al penya-segat, Mike! Ara és fora del cercle i captarà les ordres. Estic agafant calor.

La monòtona lentitud de les passes de les seves muntures els portà cap a l’ombra, i no fou fins que hi hagueren arribat i sentit com la frescor els envaïa sobtadament que Donovan va mirar enrera.

—Greg!

Powell va mirar i ofegà un crit. Speedy es movia ara lentament, molt lentament, i en la direcció contrària. Anava a la deriva, es deixava endur una altra vegada cap al cercle; i estava guanyant velocitat. Pels binocles, semblava terriblement a prop i, tanmateix, era terriblement inabastable.

—Empaitem-lo! —cridà Donovan enfurismat, i picà el seu robot perquè engegés, però Powell el va fer tornar.

—No l’atraparàs, Mike; no serveix de res. —Es va regirar dalt de les espatlles del seu robot i va cloure els punys amb absoluta impotència—. Per què dimonis haig de veure aquestes coses cinc segons tard? Mike, hem perdut hores.

—Necessitem més àcid oxàlic —declarà Donovan impertorbable—. La concentració no era prou forta.

—Amb set tones n’hi havia d’haver hagut prou i, encara que tinguessis raó, no ens sobren hores i el monòxid l’està rosegant. Que no veus què passa, Mike?

—No —respongué Donovan rotundament.

—Només estem establint nous equilibris. Quan creem nou monòxid i augmentem el potencial de la Tercera Llei, es mou cap enrera fins que torna a equilibrar-se, i, quan el monòxid desapareix, es mou endavant i es torna a equilibrar.

La veu de Powell sonava completament abatuda.

—És el mateix cercle viciós d’abans. El podem empènyer cap a la Segona Llei i treure’l de la Tercera, i no anirem enlloc, només canviarem la posició de l’equilibri Li hem de treure del damunt totes dues lleis. —I llavors féu acostar el seu robot al de Donovan fins que van quedar cara a cara, dues ombres obscures en la foscor, i li va xiuxiuejar—: Mike!

—És el final? —demanà l’altre apagadament—. Suposo que valdrà més tornar cap a l’estació, esperar que els bancs protectors se’n vagin al carall, dir-nos adéu, prendre cianur i palmar-la com uns senyors. —Va fer una rialleta.

—Mike —repetí Powell seriosament—, hem d’agafar Speedy.

—Sí, sí, ja ho sé.

—Mike —digué Powell un cop més tot dubtant abans de continuar—. Queda sempre la Primera Llei. Hi he estat pensant… abans… però és una solució desesperada.

Donovan alçà la vista i la seva veu es revifà.

—Nosaltres estem desesperats.

—Molt bé. D’acord amb la Primera Llei, un robot no pot veure com un ésser humà pren mal per culpa de la seva inacció. La Segona i la Tercera no hi poden fer res, contra això. No poden, Mike.

—Encara que el robot sigui mig xim… Bé, borratxo. Ja saps que ho està.

—És el risc que cal córrer.

—No t’enrotllis. Què penses fer?

—Sortiré cap allà a veure què passa amb la Primera Llei. Si això no trenca l’equilibri, doncs què cony… tant és ara com d’aquí a tres o quatre dies.

—Atura’t, Greg. Hi ha normes humanes de comportament també. No hi pots anar així perquè sí. Fem-nos-ho a sorts, i dóna’m una oportunitat a mi.

—D’acord. El primer que digui el cub de catorze hi anirà. —I afegí gairebé immediatament—: Dos mil set-cents quaranta-quatre!

Donovan sentí com el seu robot vacil·lava a causa d’una empenta del de Powell, i després el va veure com sortia cap a la claror. Obrí la boca per cridar, però la tancà de seguida amb un cop sec. Evidentment, el maleït foll havia resolt, i amb tota la intenció, l’arrel cúbica per endavant. Típic d’ell.

El sol era més abrasador que mai i Powell sentia una pruija desesperant a la part de dalt de l’esquena. Coses de la imaginació, probablement, o potser era que la forta irradiació es començava a deixar notar fins i tot a través del vestit antitèrmic.

Speedy el contemplava, sense saludar-lo amb el guirigall de Gilbert i Sullivan. Gràcies a Déu! Però no s’atrevia a acostar-s’hi gaire.

Era a uns tres-cents metres d’ell, quan Speedy començà a recular, una passa cada vegada, cautelosament, i Powell s’aturà. Saltà de les espatlles del seu robot i anà a parar damunt el terra cristal·lí amb un clar pataplaf i tot fent voleiar fragments desiguals.

Prosseguí a peu, caminant sobre el terra sorrenc i lliscant, i suportant les dificultats que li causava la baixa gravetat. Li pessigollejaven les plantes dels peus a causa del terra calent. Llançà una ullada per damunt de la seva espatlla cap a la foscor de l’ombra del penya-segat i s’adonà que ja era massa lluny per tornar enrera, tant pel seu compte com ajudat pel seu robot primitiu. Ara era o Speedy o res, i la consciència d’aquest fet li oprimí el pit.

Era prou lluny! S’aturà.

—Speedy! —cridà—. Speedy!

El brunyit i modern robot que tenia al davant dubtà i va deixar de recular; després, continuà.

Powell intentà de posar un to suplicant a la seva veu i va trobar que no li era pas massa difícil.

—Speedy, haig de tornar a l’ombra o el sol em cremarà! És un cas de vida o mort, Speedy! Et necessito!

Speedy féu una passa endavant i s’aturà. Va parlar, però Powell, en sentir-lo, rondinà, perquè deia:

—Quan t’estàs estirat i despert, amb un mal de cap aclaparador, i t’és prohibit de reposar…

El so de les paraules es va anar perdent en aquest punt, i Powell, per alguna raó, trigà bastant a murmurar:

—Iolanthe!

Allò semblava un forn! Copsà un moviment fora del seu camp visual i es va girar confús; aleshores els ulls se li engrandiren amb un total astorament, perquè el monstruós robot damunt el qual havia vingut cavalcant s’estava movent, movent-se cap on ell era i sense genet.

—Perdona, amo —deia—. No m’haig de moure sense un amo al damunt, però tu estàs en perill.

Evidentment, el potencial de la Primera Llei era superior al de qualsevol altra. Però ell no volia pas aquella ferralla; volia Speedy. Se n’allunyà tot fent-li senyals frenèticament.

—T’ordeno que no t’acostis! T’ordeno que t’aturis!

Era del tot inútil. Ningú no podia detenir el potencial de la Primera Llei.

—Estàs en perill, amo —anava dient el robot estúpidament.

Powell mirà al seu entorn, desesperat. No podia veure-hi amb claredat. Tenia el cervell enterbolit per la calor; l’aire li cremava els pulmons en respirar, i tot el terra al seu voltant era una boirina tornassolada.

Va cridar una darrera vegada, desesperadament.

—Speedy! M’estic morint, cabró! On ets? Speedy, et necessito.

Encara retrocedia ensopegant en un esforç cec d’allunyar-se del robot gegant que ell no volia, quan sentí uns dits d’acer als seus braços i una veu metàl·lica amoïnada i contrita a les seves orelles.

—Per tots els sants, Powell, què fas aquí? I què hi faig, jo? Estic desconcertat.

—No pateixis, és igual, ara —murmurà Powell dèbilment—. Porta’m a l’ombra del penya-segat, i afanya’t.

Va tenir una darrera sensació de ser elevat pels aires, una altra de moviment veloç, una calor sufocant, i va perdre els sentits.

Es despertà amb Donovan inclinat al seu damunt i somrient ansiós.

—Com te trobes, Greg?

—Bé —va respondre—. On és Speedy?

—Aquí mateix. L’he enviat fora a una altra bossa de seleni, amb ordres de portar-lo costés el que costés, aquesta vegada. L’ha dut en quaranta-dos minuts i tres segons. L’he cronometrat. Encara ara s’està excusant pels maldecaps que ens ha causat. Està espantat d’acostar-se’t per por que no el renyis.

—Arrossega’l cap aquí —va ordenar Powell—. No ha estat pas culpa seva. —Va allargar la mà i estrenyé una de les grapes del ferro d’Speedy—. No ha estat res, Speedy. —Després, dirigint-se a Donovan, digué—: Saps, Mike, estava justament pensant…

—Sí!

—Bé —es va fregar la cara; l’aire era deliciosament fresc—, tu saps que, quan haurem enllestit tot això d’aquí i Speedy hagi acabat les seves proves de camp, ens enviaran després a l’estació espacial…

—No!

—Sí! Almenys això és el que la tieta Calvin em va dir abans de sortir cap aquí, i jo no te’n vaig dir res perquè estava disposat a oposar-m’hi.

—Oposar-t’hi? —cridà Donovan—. Però…

—Ho sé. Ara hi vinc d’acord. Dos-cents setanta-tres graus centígrads sota zero! Oi que serà una delícia?

—Estació espacial —cridà Donovan—, que vinc!





3. RAÓ


Al cap de mig any, els dos xicots havien canviat de parer. La flama del sol gegant havia deixat pas a la suau foscor de l’espai, però les variacions externes signifiquen poc per als qui es guanyen la vida controlant la feina dels robots experimentals. Sigui quin sigui el decorat, un hom es troba cara a cara amb un inescrutable cervell positrònic, sobre el qual els genis de la regla de càlcul t’han dit que haurà de funcionar així i aixà.

Només que no passa així. Powell i Donovan ho van poder comprovar abans que haguessin transcorregut dues setmanes d’ençà de la seva arribada a l’Estació.

Gregory Powell va fer una pausa per tal de donar èmfasi a les seves paraules.

—Donovan i jo et vam muntar, ara fa una setmana. —Arrufà el front amb incertesa i s’estirà la punta del seu bigoti castany.

La sala d’oficials de l’Estació Solar Núm. 5 estava silenciosa, llevat del ronquet suau del potent Raig Director situat en algun lloc de sota.

El robot QT-1 seia immòbil. Les plaques brunyides del seu cos lluïen sota les Luxites i el vermell incandescent de les cèl·lules fotoelèctriques que eren els seus ulls estava completament clavat en el terrícola que hi havia a l’altra banda de la taula.

Powell reprimí un sobtat atac de nervis. Aquells robots posseïen cervells peculiars. Les tres Lleis de la Robòtica, però, encara es mantenien. Calia que fos així. Tots els d’U.S. Robots, des del mateix Robertson fins a l’últim escombriaire, hi insistien. Per tant, QT-1 era inofensiu. I, a més, els models QT eren els primers de la seva espècie, i aquell el primer d’entre els QT. Els gargots matemàtics damunt d’un paper no eren sempre la protecció més encoratjadora contra una realitat robòtica.

Finalment, el robot va parlar. La seva veu tenia l’inseparable timbre d’un diafragma metàl·lic.

—T’adones de la gravetat d’una declaració com aquesta, Powell?

—Has d’haver sortit d’algun lloc, Cutie —assenyalà Powell—. Tu mateix admets que és com si la teva memòria hagués madurat de cop des del no-res de fa una setmana. T’ho estic explicant. Donovan i jo, tots dos junts, et vam muntar amb les peces que ens van enviar.

Cutie es contemplà els dits llargs i flexibles adoptant una actitud de perplexitat estranyament humana.

—Em sembla que hi ha d’haver una explicació més satisfactòria que no pas aquesta. Perquè, que tu em fessis a mi, em sembla improbable.

—Per tots els sants, per què? —demanà Powell esclatant a riure.

—Digues-li intuïció. De moment, només és això. Però, de tota manera, estic decidit a arribar fins al fons de la qüestió. Si una cadena de raonaments vàlids només pot concloure determinant la veritat, hi insistiré fins que la trobi.

Powell s’alçà i anà a asseure’s al cantó de la taula, prop del robot. De sobte sentia una forta simpatia per aquella estranya màquina. No era en absolut igual que un altre robot qualsevol, que atenia la seva tasca especialitzada a l’estació amb tota la força que li concedia una trajectòria positrònica profundament marcada.

Posà una mà damunt de l’espatlla d’acer de Cutie i va trobar que el metall era fred i dur al tacte.

Cutie —digué—, vull provar d’explicar-te una cosa. Ets el primer robot que mostra curiositat per la seva pròpia existència, i em sembla que ets el primer que és prou intel·ligent per comprendre el món de fora. Vine amb mi.

El robot es posà dret suaument i els seus peus, amb les plantes cobertes per espesses soles de cautxú, no feien cap soroll mentre seguia a Powell. El terrícola pitjà un botó i un plafó quadrat de la paret corregué cap a un cantó. El vidre gruixut i transparent va descobrir l’espai puntejat d’estels.

—Ja ho havia vist a través dels portells d’observació de la sala de màquines.

Ho sé —va dir Powell—. Què et sembla que és? Exactament el que sembla: un material negre, ben bé al darrera mateix d’aquest vidre, esquitxat de taquetes brillants. Sé que el nostre director emet raigs cap algunes d’aquestes taques, sempre a les mateixes, i també que aquestes taques es mouen i que els raigs ho fan amb elles. I res més. Bé! Ara vull que m’escoltis amb atenció. El tros negre és buit, una vasta buidor que s’estén infinitament… Les taquetes brillants són enormes masses de matèria plenes d’energia. Són globus, alguns dels quals tenen milions de quilòmetres de diàmetre i, perquè te’n puguis fer una idea, et diré que aquesta estació només fa un quilòmetre i mig d’un costat a l’altre. Semblen tan minúscules perquè són increïblement lluny. Les taques vers les quals dirigim la nostra energia són molt més a prop i molt més petites. Són fredes i dures, i, a la seva superfície, hi viuen éssers humans, com jo, bilions. Donovan i jo venim d’un d’aquests mons. Els nostres raigs alimenten aquests mons amb l’energia que s’extreu d’un d’aquests enormes globus incandescents que sembla que tinguem a la vora. L’anomenem, aquest globus, Sol, i és a l’altre cantó de l’estació, on no el pots veure.

Cutie romania immòbil davant el portell, igual que una estàtua d’acer.

—De quina taca de llum pretens que véns? —demanà sense girar el cap.

Powell bufà.

—És allà. Aquella tan brillant del cantó. Li diem la Terra —somrigué àmpliament—. La bona i vella Terra. Ara n’hi som tres bilions, Cutie, i en cosa de dues setmanes hi tornaré.

I llavors, d’una manera bastant sorprenent, Cutie cantussejà distretament. No era cap melodia, però posseïa una curiosa qualitat sonora, com de cordes puntejades. Cessà tan sobtadament com havia començat.

—Però d’on vinc, jo, Powell? No has pas explicat la meva existència.

La resta és simple. Quan es van instal·lar aquestes estacions per primera vegada, per tal d’alimentar els planetes amb energia solar, les feien funcionar éssers humans. Però la calor, les fortes radiacions solars i les tempestes d’electrons feien la feina molt difícil. Es van perfeccionar els robots perquè reemplacessin els humans a la feina, i ara n’hi ha prou amb dos encarregats per a cada estació. Fins i tot aquests, estem intentant de substituir-los, i aquí és on entres tu. Ets el robot més ben perfeccionat que s’hagi fet mai, i cap humà no haurà de tornar aquí una altra vegada, com no sigui a portar-hi peces de recanvi.

Va alçar la mà i la placa de metall tornà a lloc amb un soroll sec. Powell va anar una altra vegada cap a la taula i netejà, una poma amb la màniga abans de mossegar-la.

La flama rogenca dels ulls del robot l’esguardava.

—I tu esperes —digué Cutie lentament— que jo cregui un hipòtesi tan complicada i poc plausible com la que acabes d’exposar. Per qui m’has pres?

Powell escopí, escanyussat, trossos de poma a sobre la taula, i es tornà vermell com un perdigot.

—És que, maleït sia, no era una hipòtesi, sinó fets!

—Globus d energia de milions de quilòmetres de superfície —digué Cutie sorrut—. Mons amb tres bilions d’humans vivint-hi! Buidor infinita! Perdona, Powell, però no m’ho crec. Ja en traure l’entrellat tot sol. Adéu.

Féu mitja volta i sortí de l’habitació a grans gambades.

En passar pel llindar de la porta es topà amb Donovan i va fer una greu inclinació i continuà, corredor enllà, sense fer cas de 1’expressió atònita que deixava al darrera.

Mike Donovan s’esbullà els seus cabells rogencs i llançà una mirada enutjada a Powell.

—Què et deia aquest rebuig de ferralla ambulant? Què és el que no creu?

—És un escèptic —respongué l’altre estirant-se el bigoti amargament—. No es creu que nosaltres l’hàgim construït ni que existeixin la Terra, l’espai o les estrelles.

—Pel foc de Saturn! Ens ha sortit un robot sonat.

Diu que ho desxifrarà tot pel seu compte.

—Bé, doncs —digué Donovan suaument—, espero que es rebaixarà a explicar-m’ho tot quan n’hagi tret l’entrellat. —Després d’una ràbia sobtada—: Escolta!. Com aquest espantall metàl·lic em vingui amb impertinències d’aquestes, li arrencaré la closca cromada del cos.

Es va asseure d’una batzegada i va treure’s una novel·la de misteri de la butxaca de la jaqueta.

—Aquest robot no em fa gens de gràcia; fa massa preguntes!

Mike Donovan grunyí des de darrera d’un entrepà d’enciam i tomàquet mentre Cutie trucava suaument i entrava.

—Que hi és en Powell?

La veu de Donovan sortí esmorteïda i entrebancada a causa de la masticació.

—Ha anat a recollir dades sobre les funcions dels corrents electrònics. Segons sembla, ens dirigim cap a una tempesta.

Mentre ell parlava, Gregory Powell va entrar, amb els ulls posats a la gràfica que tenia a les mans, i es deixà caure en una cadira. Va anar escampant els fulls al seu davant i començà a gargotejar càlculs. Donovan mirà per damunt de la seva espatlla fent cruixir l’enciam i deixant caure molles de pa. Cutie s’esperava silenciós.

El Potencial Zeta està creixent, però a poc a poc —digué Powell aixecant la vista—. Així mateix, les funcions dels corrents són irregulars i no sé pas què pensar. Ah, hola Cutie! Em pensava que estaves supervisant les instal·lacions de la nova barra de conducció.

—Ja ho he fet —digué el robot tranquil·lament— i, doncs, he vingut a parlar amb tots dos.

—Ah! —Powell semblava desconcertat—. Bé, seu. No, en aquella cadira no. Una de les potes està fluixa i tu no ets pas cap pes lleuger.

El robot obeí.

—He arribat a una conclusió —digué plàcidament.

Donovan arrufà les celles i posà les restes del seu sandvitx a un cantó.

—Si es tracta d’alguna d’aquelles pardalades…

L’altre el va fer callar amb un moviment d’impaciència…

—M’he passat els dos darrers dies en concentrada introspecció —va dir Cutie—, i els resultats han estat molt interessants. Vaig començar per l’única afirmació segura que em sentia capaç de fer. Penso, doncs existeixo.

—Oh, per Júpiter, un robot Descartes! —botzinà Powell.

—Qui és Descartes? —demanà Donovan—. Escolta, ens hem de quedar aquí asseguts, escoltant aquest maníac de metall?

—Calla, Mike!

Cutie continuà impertorbable.

—I la qüestió que va sorgir immediatament va ser: quina és exactament la causa de la meva existència?

Powell va quedar bocabadat.

—T’estàs tornant ximple. Ja t’ho vaig dir, qui t’havia fet.

—I si no ens creus —afegí Donovan—, et desmuntarem amb molt de gust!

El robot va estendre les seves mans fortes fent un gest suplicant.

—No accepto res de forma autoritària. Una hipòtesi cal refermar-la amb raonaments o, si no, no val res. I va contra tots els dictats de la lògica el fet que vosaltres m’hàgiu construït.

Powell va contenir amb un braç el gest amenaçador de Donovan, el qual havia clos els punys de cop i volta.

—Per què dius això exactament?

Cutie rigué. Era un riure totalment inhumà, el més semblant a un riure metàl·lic que ell hagués emès mai. Era agut i ex plosiu, tan regular com un metrònom i, així mateix, sense cap inflexió.

—Mireu-vos —digué finalment—. No ho dic pas per ganes de menysprear-vos, però mireu-vos! Sou fets d’un material tou, feble, sense duresa ni força, que depèn energèticament de la ineficient oxidació de material orgànic… com això… —Assenyalava amb dit desaprovador allò que quedava de l’entrepà de Donovan—. Periòdicament, heu de passar a un estat de coma i la mínima variació de temperatura, de la pressió de l’aire, d’humitat o d’intensitat de radiació, altera la vostra eficiència. Sou éssers provisionals.

”Jo, en canvi —prosseguí—, sóc un producte acabat. Absorbeixo energia elèctrica directament i la utilitzo amb gairebé un cent per cent d’eficiència. Estic compost d’un metall dur, estic conscient de manera contínua, i puc suportar amb facilitat canvis ambientals extrems. Aquests són fets que, al costat de la proposició evident que cap ésser no en pot crear un altre que li sigui superior, converteix les vostres hipòtesis sense cap ni peus en no-res”.

Mentre es posava dempeus, amb les celles rogenques tot arrufades, el murmuri dels renecs de Donovan anà creixent fins a esdevenir intel·ligible.

—D’acord, engendre de ferro; si no t’hem fet nosaltres, qui ho ha fet?

—Molt bé, Donovan —assentí greument amb el cap Cutie—. Aquesta era, és clar, la qüestió següent. Evidentment, el neu creador ha de ser més poderós que no pas jo i, per tant, només existeix una possibilitat.

Els terrícoles semblaven no entendre res. Cutie continuà.

—Quin és el centre d’activitats aquí a l’estació? A qui serviran tots plegats? Qui absorbeix tota la nostra atenció?

Mentre Cutie s’esperava, expectant, Donovan es girà per mirar el seu company.

—M’hi jugo el que vulguis que aquest llunàtic de llauna es refereix al Convertidor d’Energia mateix.

—És cert, això, Cutie? —demanà Powell somrient.

—Estic parlant de Nostramo —fou la freda i tallant resposta.

Allò fou el senyal perquè Donovan esclatés en riallades, i al mateix Powell se li escapà el riure per sota el nas.

Cutie s’havia posat dempeus i els seus ulls guspirejants anaven d’un terrícola a l’altre.

—Tant me fa que us en rigueu, i no m’estranya pas que no ho vulgueu creure. Vosaltres no us estareu gaire temps aquí, n’estic segur. El mateix Powell em va dir que abans només hi havia homes servint Nostramo; després els van seguir robots per fer treballs rutinaris i, finalment, jo mateix per fer feina executiva. Els fets són, sens dubte, certs, però l’explicació és del tot il·lògica. Voleu saber la veritat que hi ha, darrera de tot això?

—Segueix, Cutie. Es divertit.

—Nostramo —va crear primer els humans, el tipus més inferior, formats més fàcilment. Gradualment, els va anar reemplaçant per robots, i finalment m’ha creat a mi, per a substituir els últims humans. Des d’ara, jo serviré Nostramo.

—No faràs pas res d’això —digué Powell tallant—. Tu seguiràs les nostres ordres i a callar, fins que nosaltres quedem convençuts que ets capaç de fer anar el Convertidor. Empapa-te’n: el Convertidor i no pas Nostramo! Si no compleixes, et desmuntarem. I ara, si no et fa res, te’n pots anar. I emporta’t aquestes dades i enregistra-les tal com Déu mana. Cutie acceptà les gràfiques que li allargaven i va sortir sense afegir-hi res més. Donovan es va tornar a asseure pesadament a la seva cadira i es passà els seus dits gruixuts pels cabells.

—Hi haurà problemes amb aquest robot. Li falta un bull!

El brunziment ensopit del Convertidor era més sorollós la sala de control i es barrejava amb la remor continguda dels Comptadors Geiger i el zum-zum irregular d’una dotzena de senyalets lluminosos.

Donovan enretirà l’ull del telescopi i va encendre les Luxites.

—El raig de l’Estació Núm. 4 agafa Mart puntualment. Ja podem tallar els nostres.

Powell assentí distret.

—Cutie és a baix, a la sala de màquines. Li transmetré el senyal i se’n podrà encarregar. Escolta, Mike, què en penses d’aquestes xifres?

L’altre hi llançà una ullada i féu un xiulet.

—Nano, això és el que jo en dic intensitat de raigs gamma! Aquest, cony de Sol avui està en forma.

—Sí —fou la resposta eixuta—; i, a més a més, som en una mala posició en el cas d’una tempesta d’electrons. El nostre raig de llum cap a la Terra és justament en el camí probable. —Va enretirar la seva cadira de la taula amb mal humor—. Collons! Ni més que s’esperés fins que vingués el relleu…, però encara falten deu dies. Escolta, Mike, què et sembla si vas fins a baix a dona una mirada a Cutie?

—D’acord. Passa’m unes quantes ametlles d’aquestes. —Entomà la bossa que li havia llançat l’altre, i es dirigí cap a l’ascensor.

L’ascensor lliscà cap avall suaument, i s’aturà davant d’un estreta passarel·la a la immensa sala de màquines. Donovan s’abocà a la barana i mirà a baix. Els enormes generadors estava funcionant i, dels Tubs-L, en sortia un brogit lleu que s’escampava per tota l’estació.

Va distingir la figura voluminosa i lluent de Cutie al Tub-L de Mart, que estava observant atentament com l’equip de robots treballava en perfecta coordinació.

I aleshores Donovan es posà rígid. Els robots, empetitits per l’enorme Tub-L, s’hi alineaven al davant, amb el cap inclinat formant un angle forçat, mentre Cutie es passejava lentament amunt i avall de la filera. Van passar quinze segons i, llavors, amb un retruny metàl·lic sec que se sentí per damunt de tot el clamorós aldarull del voltant, caigueren de genollons.

Donovan deixà anar un crit i va baixar corrents per l’estreta escala. Es precipità cap a ells, amb el rostre tan vermell com els seus cabells, i amb els punys closos colpejant l’aire amb fúria.

—Què dimonis és això, grapat de ximples? Vinga! A pencar amb el Tub-L! Si no el teniu desmuntat, net i tornat a muntar abans no s’hagi acabat el dia, us coagularé el cervell amb corrent altern.

Cap robot no es va moure.

Fins Cutie (l’únic que es mantenia dempeus), que era al final, va romandre callat, amb els ulls fixos en els galzes obscurs de la màquina immensa que tenia al davant.

Donovan donà una forta empenta al robot que tenia més a la vora.

—Aixeca’t! —bramà.

Lentament, el robot obeí. Els seus ulls fotoelèctrics van enfocar el terrícola amb retret.

—No hi ha cap amo sinó Nostramo —digué—, i QT-1 és el seu profeta.

—Eh? —va sentir vint parells d’ulls mecànics fixats al seu damunt i vint veus de timbre metàl·lic declamant solemnement.

—No hi ha cap amo sinó Nostramo, i QT-1 és el seu profeta!

—Em temo —intervengué Cutie en aquest punt— que els meus amics ara obeeixen algú superior a tu.

—I uns collons! Tu, fora d’aquí! Ja ens veurem les cares després, tu i jo, i ara mateix amb aquests titelles mecànics.

Cutie negà amb el cap lentament.

—Ho sento, però no ho entens. Ells són robots, i això vol dir que són éssers racionals. Reconeixen Nostramo, ara que els he predicat la Veritat. El reconeixen tots. Ells m’anomenen profeta. —Va acotar el cap—. Jo no sóc digne de… però potser…

Donovan retrobà l’alè.

—Sí, oi? Doncs mira que bé! Ai que maco! Deixa’m que et digui una cosa, mico de ferro. No hi ha ni Nostramo, ni profeta, ni discussió sobre qui dóna les ordres. Entesos? —I bramà—: Ara fora d’aquí!

—Només obeeixo Nostramo.

—A la merda, amb Nostramo! —Donovan escopí al Tub-L—. Això per a Nostramo! Fes el que et dic!

Ni Cutie ni cap dels altres robots no van dir res, però Donovan s’adonà que la tensió augmentava tot d’una. Els ulls freds, i fixos es van tornar més vermells, i Cutie semblava més enravenat que mai.

—Sacrilegi! —murmurà amb la seva veu metàl·lica emocionada.

Donovan sentí la primera fiblada de por, mentre Cutie si li acostava. Un robot no podia sentir ira, però els ulls de Cutie, eren impenetrables.

—Ho sento, Donovan —va dir el robot—, però no pots pas quedar-te aquí després d’això. D’ara endavant, Powell i tu teniu el pas barrat a la sala de control i a la sala de màquines.

Va fer un gest discret amb la mà i en un moment dos robots subjectaren els braços a Donovan.

Ell només va poder llançar un crit d’espant mentre se sentia alçat de terra i portat escales amunt més de pressa que si galopés.

A la sala d’oficials, Gregory Powell s’enfilava per les parets. Va adreçar una mirada de furiosa frustració a la porta tan cada i després mirà molt enfadat Donovan.

—Per què dimoni havies d’escopir al Tub-L?

Mike Donovan, ensorrat al seu seient, picava els braços de la cadira com un boig.

—I què esperaves que fes, amb aquell espantall electrificat? No deus pas voler que cedeixi davant de qualsevol galifardeu mecànic sortit de les meves mans, oi?

—No —respongué Powell secament—, però ara som aquí tancats a la sala d’oficials, amb dos robots vigilant a la porta, Això no és sotmetre’s, oi?

—Espera’t que tornem a la base —botzinà Donovan—. Algú ho pagarà, tot això. Aquests robots ens han d’obeir. Ho diu la Segona Llei.

—Què en treus, dient això? No ens estan pas obeint. I probablement hi ha alguna raó, que descobrirem massa tard, perquè no ho facin. Per cert, saps què ens passarà quan tornarem a la base? —S’aturà davant la cadira de Donovan i el sotjà amb fúria.

—Què?

—Oh, no res! Només que tornarem a les Mines de Mercuri per vint anys. O potser al Presidi de Ceres.

—Què t’empatolles?

—S’acosta la tempesta d’electrons. Ho saps, que passarà ben bé pel mig del nostre raig terrestre? Ho acabava de calcular quan aquell robot m’ha arrencat de la cadira.

—Pels pets de Saturn! —exclamà Donovan empal·lidint de cop.

—I ja saps què passarà amb el raig… perquè la tempesta serà de Déu i sa mare. Saltarà com un gos rabiós. Amb Cutie només als controls es descentrarà i, si això passa, que el cel ens ajudi a la Terra i a nosaltres!

Encara no havia acabat Powell de dir això, que Donovan ja estava sacsejant la porta violentament. Aquesta s’obrí i el terrícola s’hi esmunyí per anar a topar durament contra un inamovible braç d’acer.

El robot mirava indiferent com el terrícola es debatia panteixant.

—El profeta us ordena de romandre aquí. Feu-ho, si us plau! Va empentejar-lo amb el braç i Donovan reculà; i, mentre ho feia, Cutie va aparèixer a l’extrem del corredor. Ordenà als robots guardians que se n’anessin, entrà a la sala d’oficials i tancà la porta amb suavitat. Donovan va escometre Cutie bleixant, d’indignació.

—Això ja ha anat prou lluny. Pagaràs tota aquesta comèdia.

—Si us plau, no us enfadeu —replicà el robot pacíficament—. Fet i fet, aquesta és una cosa que, de tota manera, havia d’arribar. Mireu, tots dos heu perdut la vostra funció.

—Perdona —Powell s’havia aixecat ràpidament—, però què vols dir exactament amb això que hem perdut la nostra funció?

—Fins que vaig ser creat —respongué Cutie—, vosaltres éreu els encarregats de Nostramo. Ara aquest privilegi es meu, la vostra raó d’existir ha desaparegut. No us sembla obvi?

—No gaire —replicà Powell agrament—; però què esperes que fem, ara, nosaltres?

Cutie no va pas respondre de seguida. Romangué silenciós com si estigués pensant, i després mogué un braç i el posà a l’espatlla de Powell. Amb l’altre, agafà el canell de Donovan i el va fer acostar.

—M’agradeu, vosaltres dos. Sou criatures inferiors, amb facultats de raonament pobres, però en realitat us tinc una mena d’afecte. Heu servit bé Nostramo, i ell us ho recompensarà. Ara, que s’ha acabat la vostra feina, probablement no existireu gaire temps més, però, mentre dureu, tindreu menjar, roba i aixopluc sempre i quan us guardeu d’anar a la sala de control i a la sala de màquines.

—Ens està jubilant, Greg! —cridà Donovan—. Fes alguna cosa! Això és humiliant!

—Mira, Cutie, nosaltres no podem passar per això. Som els responsables. Aquesta estació l’han creada només éssers humans iguals que jo… éssers humans que viuen a la Terra i a d’altres planetes. Només es tracta d’un transmissor d’energia. Tu no ets res més que… un tocat de l’ala!

—Això s’està convertint en una obsessió —digué Cutie sacsejant el cap greument—. Per què heu d’insistir d’aquesta manera en un punt de vista tan absolutament fals? Un cop admès que els no-robots estan mancats de raonament, encara hi ha el problema de…

La seva veu s’esvaí en un silenci reflexiu, i Donovan murmurà arborat:

—Tant de bo que tinguessis la cara de carn i ossos, perquè, te la trencaria.

Powell tenia els dits al bigoti i els seus ulls eren tallants.

—Escolta, Cutie, si la Terra no existeix, com t’expliques allò que veus pel telescopi?

—Com?

—T’he enganxat, eh? —digué el terrícola somrient—. Has fet prou observacions telescòpiques des que som junts, Cutie. No t’has adonat que algunes d’aquelles taques de llum d’allà fora es converteixen en discos quan les mires?

—Ah, allò! Bé, és cert. Es tracta d’un simple augment per tal de poder dirigir el raig d’una manera més precisa. —Doncs, per què els altres estels no estan igualment augmentats?

—Vols dir els altres punts? Bé, no hi ha pas cap raig que s’hi dirigeixi i, per tant, no cal augmentar-los. Realment, Powell, fins i tot tu hauries de ser capaç d’explicar aquestes coses.

—Però tu veus més estels a través del telescopi —va dir Powell aixecant la vista fredament—. D’on vénen? Per Júpiter, vols fer el favor de dir-me d’on vénen?

—Escolta, Powell —digué Cutie molestat—, que et penses que malgastaré el temps intentant d’agafar pels pèls interpretacions físiques sobre algunes il·lusions òptiques dels nostres instruments? Des de quan es pot igualar l’evidència dels nostres sentits amb la llum clara de la rígida raó?

—Mira —digué de sobte Donovan, tot desfent-se de l’amistós, però pesat, braç metàl·lic de Cutie—, anem a la part essencial de la cosa. Al capdavall, per a què són els raigs? T’estem donant una bona explicació lògica. En tens alguna de millor, tu?

—Els raigs —fou la seca resposta—, els emet Nostramo per als seus propis objectius. Hi ha algunes coses —alçà devotament els ulls— que no ens atenyen. En aquesta matèria, només busco servir, no pas qüestionar.

Powell s’assegué lentament i es tapà la cara amb les seves mans tremoloses.

—Vés-te’n, Cutie. Vés-te’n i deixa’m pensar.

—Us faré dur menjar —digué Cutie amablement.

L’única resposta fou un gruny, i el robot sortí.

—Greg —murmurà Donovan amb veu rogallosa—, això demana una estratègia. L’hem d’enxampar quan no s’ho esperi i provocar-li un curt circuit. Àcid nítric concentrat a les juntures…

—No siguis ruc, Mike. Et creus que deixarà que ens li acostem amb àcid a les mans? Et dic que hem de parlar-li. Hem de demostrar-li que ens ha de deixar anar a la sala de control dins d’un termini de quaranta-vuit hores, o no hi serem a temps. S’anava balancejant endavant i endarrera amb angoixosa impotència.

—Qui punyeta vol discutir amb un robot? És… és…

—Humiliant! —acabà Donovan.

—Pitjor!

—Escolta! —digué de sobte Donovan rient—. Per què hem de discutir? Demostrem-li-ho. Muntem-li un altre robot davant dels seus morros. Llavors s’haurà d’empassar tot el que ha dit.

Al rostre de Powell s’hi anà dibuixant lentament un somrís ampli.

—I pensa en la cara d’aquell guillat quan vegi que ho fem —afegí.

Els robots, naturalment, són manufacturats a la Terra, però el transport per l’espai és molt més simple si es pot fer a peces, les quals es munten un cop arribades al lloc on s’han de fer servir. Això també, per cert, elimina la possibilitat que els robots, ja completament ajustats, vagin rondant mentre encara són a la Terra, tot provocant conflictes entre U.S. Robots i la legislació estricta contra els robots que hi ha en aquell planeta.

Això, però, posava al damunt d’homes com Powell i Donovan la necessitat de sintetitzar robots complets, una tasca feixuga i complicada.

Powell i Donovan no havien estat mai tan conscients d’aquest fet com aquell dia particular en què, a la sala de muntatge, van provar de crear un robot sota la mirada vigilant de QT-1, profeta de Nostramo.

El robot en qüestió, un simple model MC jeia damunt la taula, gairebé muntat. Després de tres hores de feina, només faltava muntar-li el cap, i Powell s’aturà un moment per torcar-se la suor del front i llançar una mirada d’incertesa a Cutie.

La mirada d’ell no va ser pas gaire encoratjadora. Durant tres hores, Cutie s’havia estat assegut, sense dir paraula i immòbil, i el seu rostre, inexpressiu tota l’estona, era absolutament impenetrable.

—Ara fiquem-li el cervell, Mike! —rondinà Powell.

Donovan destapà el contenidor hermèticament precintat i, de dins del bany d’oli, en retirà un altre cub. L’obrí també i tragué un globus de l’embolcall esponjós de goma.

El manipulava amb cura, perquè era el mecanisme més complicat que l’home hagués creat mai. Dins la prima “pell” de xapa de platí del globus hi havia un cervell positrònic, en l’estructura delicada i inestable del qual havien estat distribuïts els trajectes calculats de les neurones, que imbuïen cada robot d’allò que, de fet, era una educació pre-natal.

El globus s’ajustava perfectament dins la cavitat cranial del robot que jeia damunt la taula. La tancaren amb una peça de metall blau i la soldaren hermèticament amb el minúscul soldador atòmic. Li incrustaren els ulls fotoelèctrics, els van cargolar al seu lloc, i els van cobrir amb unes làmines primes i transparents d’un plàstic dur com l’acer.

Només calia al robot la guspira vitalitzadora de l’electricitat a alt voltatge, i Powell s’aturà amb la mà al commutador.

—Ara mira això, Cutie. Mira-ho amb atenció.

El commutador va deixar anar una descàrrega i hi va haver com un espetec. Els dos terrícoles s’inclinaren damunt de la seva creació.

Hi hagué un moviment vague, al principi, una contracció de les articulacions. El cap s’aixecà, els colzes s’apuntalaren, i el model MC va baixar amb poca traça de la taula. El seu caminar era vacil·lant i tot el que va poder articular foren una parell d’avortats carrisqueigs.

Finalment, la seva veu, incerta i titubejant, prengué forma.

—Voldria començar. On haig d’anar?

Donovan corregué cap a la porta.

—A baix —digué—. Allà et diran què has de fer.

El model MC se n’anà i els dos terrícoles van quedar sols amb l’encara immòbil Cutie.

—Bé —digué Powell, somrient—, t’ho creus, ara, que et vam fer nosaltres?

—No! —fou la resposta eixuta i concloent de Cutie.

El somriure de Powell es glaçà i després es va anar esvaint lentament. Donovan havia quedat bocabadat i romania en la mateixa posició.

—Mireu —va continuar Cutie amb tranquil·litat—, no heu fet res més que muntar parts ja fabricades. Ho heu fet extraordinàriament bé, suposo que per instint, però en realitat no heu pas creat el robot. Les parts ja havien estat creades per Nostramo.

—Escolta —digué Donovan amb la veu enrogallada—, aquestes peces havien estat manufacturades a la Terra i enviades cap aquí.

—Bé, bé —replicà Cutie conciliador—, no ho discutirem pas, això.

—No, ho dic seriosament. —Donovan se li posà al davant d’un bot i aferrà el braç metàl·lic del robot—. Si haguessis llegit els llibres de la biblioteca, ells t’ho haurien explicat de manera que no et quedaria cap mena de dubte!

Els llibres? Els he llegits, tots! Són d’allò més enginyosos.

De sobte Powell intervingué.

—Si els has llegits, què més queda per dir? No pots pas discutir-ne l’evidència. No pots, de cap manera.

Si et plau, Powell —hi havia pietat en el to de veu de Cutie—, és clar que no els considero una font vàlida d’informació. Ells també van ser creats per Nostramo, i ho van ser per a tu, no pas per a mi.

—Com ho saps, això? —demanà Powell.

—Perquè jo, un ésser racional, sóc capaç de deduir la Veritat a partir de Causes a priori. Tu, un ésser intel·ligent, però irracional, necessites que algú et proporcioni una explicació de l’existència, i això és el que ha fet Nostramo. Que et subministrés totes aquelles divertides idees de mons llunyans i de gent està, sens dubte, molt bé. Les vostres ments són probablement massa tosques per a la Veritat absoluta. Però, com que és voluntat de Nostramo que cregueu en els vostres llibres, no discutiré més amb vosaltres.

Mentre sortia, es girà i digué en to afectuós:

—Però no patiu. Dins la providència de Nostramo hi ha lloc per a tothom. Vosaltres, pobres humans, hi teniu el vostre i, per bé que sigui humil, sereu recompensats si l’ocupeu com cal.

Va sortir amb l’aire beatífic que correspon al profeta de Nostramo i els dos humans van evitar de mirar-se.

Finalment, fent un esforç, Powell parlà.

—Anem al llit, Mike. Jo abandono.

Escolta, Greg —demanà Donovan amb un filet de veu—, tu no creus pas que tingui raó, oi que no? Sona tan segur de si mateix, que jo…

—No siguis ximplet —li respongué Powell girant-se cap a ell—. Descobriràs que la Terra existeix quan arribi el relleu, la setmana que ve, i ens hàgim d’encarar amb el sarau.

—Doncs, per l’amor de Júpiter, hem de fer alguna cosa. —Donovan estava mig plorós—. No ens creu ni a nosaltres, ni als llibres, ni a allò que veu.

—No —va dir Powell amargament—, és un robot racional, el cabró. Només creu en la raó, i això té un problema… —La seva veu s’esvaí.

—Quin? —punxà Donovan.

Pots provar tot allò que vulguis a partir de freds raonaments lògics, si tries els postulats adequats. Nosaltres tenim els nostres i Cutie té els seus.

—Doncs coneguem aquests postulats de seguida. Es preveu que la tempesta serà demà.

—Aquí és on tot se’n va en orris —digué Powell sospirant cansadament—. Els postulats es basen en el fet que un els admet i els creu per la fe. Res de l’Univers no els pot fer trontollar. Me’n vaig al llit.

—Oh, punyeta! No puc dormir, jo!

—Ni jo tampoc! Però també ho puc provar; com una qüestió de principis.

Dotze hores després, dormir era encara exactament això… una qüestió de principis, inassolible a la pràctica.

La tempesta arribà segons els càlculs, i la cara rogenca de Donovan havia quedat sense una gota de sang mentre assenyalava amb un dit tremolós. Powell, amb les barres serrades i els llavis ressecs, mirava pel portell i es tibava desesperadament el bigoti.

En d’altres circumstàncies, allò podria haver estat una visió meravellosa. El doll d’electrons a alta velocitat xocant contra el raig d’energia esdevenia ultraespícules fluorescents d’una intensa lluminositat. El raig s’escampava per l’espai, tot formant un esclat de partícules resplendents i dansants.

El raig d’energia es mantenia ferm, però els dos terrícoles sabien el valor del testimoni ocular. Una desviació d’arc d’una centèsima de mil·lèsima de segon, imperceptible a la vista, era suficient per enviar el raig bastant desenfocat, prou com per convertir quilòmetres quadrats de la Terra en ruïnes incandescents.

I un robot, indiferent al raig, al focus o a la Terra, a qualsevol altra cosa que no fos el seu Nostramo, n’era al control.

Passaren hores. Els terrícoles ho contemplaven hipnotitzats i silenciosos. I aleshores el bombardeig de guspires lluminoses anà minvant fins que cessà. La tempesta s’havia acabat.

—Ja està! —digué Powell alleujat.

Donovan havia caigut en una mena d’ensopiment i els ulls cansats de Powell s’hi aturaren amb enveja. El senyal lluminós s’encenia una vegada i una altra, però el terrícola no hi parà esment. Tot era mancat d’importància! Tot! Potser Cutie tenia raó… i ell no era res més que un ésser inferior amb una memòria prefixada i una vida que ja havia durat més del compte.

—Tant de bo que fos així!

Cutie era dret al seu davant.

—No heu respost a la llum i per això he vingut. —La seva veu era baixa—. No fas gens de bona cara, i em temo que el termini de la teva existència està arribant a la seva fi. Us agradaria, però, de veure alguna de les gràfiques que s’han enregistrat avui?

Powell s’adonava vagament que el robot provava de mostrar-se amical, potser per apaivagar algun remordiment recòndit a causa de la manera forçada com havia reemplaçat els humans en el control de l’estació. Powell acceptà els fulls que li allargava i els contemplà sense veure’ls.

Cutie semblava content.

—Certament, servir Nostramo és un gran privilegi. No t’has de prendre malament que t’hagi substituït.

Powell grunyí i passà mecànicament d’un full a l’altre fins que la seva vista entelada es fixà en una prima ratlla vermella vacil·lant que s’allargava per sobre del paper ratllat.

La mirà i la remirà. Fent força amb les dues mans, s’alçà sense deixar de mirar-la. Els altres fulls van caure a terra sense que ell hi parés esment.

—Mike! Mike! —el sacsejava follament—. L’ha mantingut en posició!

Donovan tornà a la vida.

—Què? Ooon? —I també ell mateix es va posar a mirar amb ulls de gripau els registres que tenia davant.

—Què passa? —va intervenir Cutie.

—T’has mantingut enfocat —quequejà Powell—. Ho sabies?

—Enfocat? Què vol dir, això?

—Has mantingut el raig dirigit exactament cap a l’estació receptora… dins una deu mil·lèsima de mil·lèsima de segon d’arc.

—Quina estació receptora?

—A la Terra. L’estació receptora de la Terra —barbollà Powell—. L’has mantingut enfocat.

Cutie, contrariat, va fer mitja volta.

—Amb vosaltres és impossible de tenir-hi cap mostra d’amabilitat. Sempre la mateixa cançó! Jo només he mantingut totes les esferes en equilibri d’acord amb la voluntat de Nostramo.

Arreplegà els papers escampats i es retirà tot tibat. Mentre sortia, Donovan digué:

—Bé, que em pengin. —I tombant-se cap a Powell—: I ara què farem?

Powell se sentia cansat, però més animat.

—Res —deixà anar amb un sospir—. Ens acaba de demostrar que pot portar l’estació a la perfecció. Mai no havia vist una tempesta d’electrons tan ben manejada.

—Però no hem solucionat res. Ja has sentit què ha dit sobre el Nostramo. No podem…

—Mira, Mike, ell segueix les instruccions de Nostramo mitjançant esferes, instruments i gràfiques. Això és el que hem fet sempre nosaltres. De fet, això és el que explica el seu refús a obeir-nos. L’obediència és la Segona Llei. No fer mal als humans és la Primera. Com no podrà fer mal als humans, tant si ho sap com si no? Doncs mantenint el raig d’energia estable. Ell sap que el pot mantenir més estable que no pas nosaltres, ja que insisteix que és un ésser superior, i per això ens ha de mantenir fora de la sala de control. Si prens en consideració les Lleis de la Robòtica, és una cosa inevitable.

—Segur que sí, però aquesta no és la qüestió. No el podem pas deixar que continuï amb aquesta pallissa del Nostramo.

—Per què no?

—Perquè, qui ha sentit a parlar d’una collonada semblant? Com li podrem confiar l’estació, si no creu en la Terra?

—Pot fer anar l’estació?

—Sí, però…

—Doncs, quina diferència hi ha de si creu o si no creu?

Powell va fer un gest de tant se me’n dóna amb els braços, somrient lleugerament, i s’estassà d’esquena al llit… S’havia adormit.

Powell anava parlant mentre maldava per entaforar-se dins la seva lleugera jaqueta espacial.

—Seria una feina fàcil —deia—. Portes nous models QT, un per un, els equipes amb un dispositiu d’atur automàtic que es dispari al cap d’una setmana per tal que tinguin prou de temps d’aprendre el… mmm… culte de Nostramo de la boca del mateix Profeta; després els portes a una altra estació i els revitalitzes. Podríem tenir dos QT per…

Donovan aixecà el seu visor de glasseta i mirà amb cara d’enfadat.

—Calla i anem. El relleu s’espera, i jo no em sentiré bé fins que vegi realment la Terra i la senti sota els peus, just només per saber del cert que encara existeix allà mateix.

La porta es va obrir mentre ell parlava, i Donovan, ofegant un renec, s’abaixà la visera i es girà empipat cap a Cutie.

El robot s’hi apropà a poc a poc i demanà apenat:

—Marxeu?

Powell assentí bruscament amb el cap.

—Hi haurà altra gent al nostre lloc.

Cutie deixà escapar un sospir, que sonà com si el vent bufés per entre tela metàl·lica.

—El vostre temps de servei s’ha acabat i ha arribat el moment de la dissolució. Ho esperava, però… Tant se val, que es faci la voluntat de Nostramo.

El seu to resignat picà Powell.

—Estalvia’t la simpatia, Cutie. Ens n’anem cap a la Terra, no pas cap a la dissolució.

—Es millor que ho cregueu així —sospirà Cutie altra volta—. Ara veig la utilitat de la il·lusió. No provaria pas de somou-re la vostra fe, encara que pogués. —I se n’anà, fet la imatge de la commiseració en persona.

Powell remugà i va fer senyals a Donovan. Amb les maletes precintades a la mà, es van dirigir cap a la comporta pneumàtica.

La nau del relleu era al camp d’aterratge exterior, i Franze Muller, l’home que els rellevava, els va rebre amb una cortesia encarcarada. Donovan amb prou feines si li ho agraí, i entrà cap a la cabina de pilots per rebre els controls de comandament de mans de Sam Evans.

Powell havia quedat enrera.

—Com està la Terra?

Era una pregunta prou convencional, i Muller la respongué d’una manera convencional.

—Encara volta.

—Perfecte —digué Powell.

Muller el mirà.

—Per cert que la canalla de la U.S. Robots se n’han empescat un altre. Un robot múltiple.

—Un què?

—El que t’he dit. Tenen un bon contracte entre mans. Deu ser perfecte ser a les mines dels asteroides. Hi ha un robot principal, el qual té assignats sis sub-robots. Actuen com si fossin els dits d’una mà.

—Ja l’han experimentat? —demanà Powell amb inquietud.

—He sentit a dir que t’estan esperant a tu —digué Muller somrient.

Powell clogué els punys.

—Que els donin pel sac, nosaltres necessitem vacances.

—Ah, en tindreu. Dues setmanes, em penso.

S’estava posant els gruixuts guants espacials, tot preparant-se per a la seva estada allà, i les seves celles espesses s’ajuntaren.

—I com se’n surt aquest nou robot? Valdrà més que sigui bo perquè, si no, que em pengin si li deixo tocar els controls.

Powell va fer una pausa abans de respondre. Els seus ulls repassaren l’orgullós prussià que tenia al davant, des del cap obstinat, amb els cabells tallats al zero, fins als peus, que es mantenien en la posició rígida de ferms, i tot ell va experimentar una sobtada sensació de pura joia.

—El robot és bastant bo —va dir lentament—. No crec pas que t’hagis de molestar gaire amb els controls.

Va fer un gran somriure, i se n’anà cap a la nau. Muller s’havia d’estar allà unes quantes setmanes.





4. ATRAPA EL CONILL


Les vacances havien durat més de dues setmanes. Mike Donovan va haver d’admetre-ho. Havien fet sis mesos de vacances pagades. Això també ho va haver d’admetre. Però, com ell explicava indignat, era pura casualitat. U.S. Robots va haver de solucionar totes les falles, i en tenia moltes —sempre en queden, com a mínim, mitja dotzena per a les proves de camp. Es van esperar, doncs, i van descansar fins que els dissenyadors i els nanos de la regla de càlcul van dir “Ja està a punt”. I ara ell i Powell eren a l’asteroide, i no estava a punt!

—Per l’amor de Déu, Greg, siguem realistes —anava repetint amb la cara vermella com un pebrot—. De què serveix seguir totes les instruccions de la prova al peu de la lletra i veure com tot se’n va a prendre pel sac? Ja va sent hora que et treguis del cap tota aquesta faramalla oficial i que comencem a pencar.

—Jo només vull dir —digué Gregory Powell, pacientment, com si estigués explicant electrònica a un subnormal— que, segons les instruccions, aquests robots estan equipats per treballar a les mines dels asteroides sense que hagin de ser supervisats. Nosaltres no els hauríem d’estar vigilant.

—Està bé, home! Escolta, siguem lògics! —Va aixecar un dels seus dits peluts i digué—: Primera: aquests nous robots han passat totes les proves als laboratoris de la fàbrica. Segona: United States Robots garanteix que superaran les proves pràctiques a l’asteroide. Tercera: ara per ara els robots no les estan passant. Quarta: si no les passen, United States Robots perd deu milions de crèdits en efectiu i cent milions en prestigi. Cinquena: si no les passen i no podem explicar per què, és molt possible que aviat hàgim de dir adéu a dues bones feines.

Powell botzinà i féu un somriure obertament forçat. El lema tàcit d’United States Robots Mechanical Men Corp. era prou conegut: “Un empleat no comet el mateix error dues vegades. El despatxem a la primera”.

—Tu ets tan lúcid com Euclídes, en tot menys en els fets —digué en veu alta—. Mira, pèl-roig, has observat aquest grup de robots durant tres canvis de torn i han treballat perfectament.

Tu mateix ho has dit. Què més vols que fem?

—Hem de descobrir què és el que no rutlla; això és el que hem de fer. Sí que han funcionat bé mentre jo els controlava. Però tres vegades, quan jo no els vigilava, han tornat de buit, sense mineral. Ni tan sols han tornat a l’hora. Els he hagut d’anar a buscar.

—I què passava?

—No res. No passava res. Tot era tan suau i perfecte com èter luminífer. Només m’ha preocupat un detallet insignificant: no havien dut gens ni mica de mineral.

Powell mirà malhumorat el sostre tot estirant-se el seu bigoti castany.

—Deixa’m que et digui una cosa, Mike. Durant els anys que portem plegats, ens ha tocat de fer feines prou desagradables, però aquesta s’emporta l’asteroide d’iridi. Tot aquest assumpte és massa complicat. Mira, aquest robot DV-5 en fa anar sis. I no solament els fa anar, sinó que són part d’ell.

—Ja ho sé…

—Calla! —digué Powell furiós—. Ja ho sé que ho saps, només estic descrivint l’endiastrada situació. Aquests sis auxiliars són part del DV-5 com els teus dits són part de tu mateix, i no els dóna pas les ordres de paraula o per ràdio, sinó directament a través de camps positrònics. Ara bé, no hi ha en tota la United States Robots un sol expert en robots que sàpiga què és o com funciona un camp positrònic. Jo tampoc no ho sé. I tu tampoc.

—Això últim que acabes de dir ja ho sabia —assentí Donovan filosòficament.

—Doncs mira la nostra situació. Si tot rutlla… perfecte! Si alguna cosa no va a l’hora… ens trobarem amb l’aigua al coll i no podrem fer-hi res, ni nosaltres ni ningú altre. Però la responsabilitat és nostra, a nosaltres ens pertoca de solucionar el problema, Mike. —Va reflexionar un moment en silenci—. A veure, dius que el tens fora treballant? —demanà.

—Sí.

—Va tot com cal?

—Home, no li ha agafat la dèria mística, i no va donant voltes en cercle declamant una opereta de Gilbert i Sulivan. Em sembla, doncs, que sí, que va tot bé.

Donovan sortí per la porta, brandant el cap enèrgicament.

Powell estirà la mà per agafar el Manual de Robòtica que tenia a un cantó de la taula i l’obrí amb reverència. Una vegada, havia saltat per la finestra d’una casa que es cremava, amb calça curta i amb el “Manual”. I si li hagués calgut triar, hauria preferit de deixar-hi les calces. El manual estava estintolat davant seu, quan entrà el robot DV-5 acompanyat de Donovan, el qual va tancar la porta darrera seu d’un cop de peu.

—Hola, Dave, com te trobes? —digué Powell ombrívol.

—Molt bé —respongué el robot—. Et fa res que m’assegui?

Estirà la cadira especialment reforçada per a ell, i s’hi va plegar amb suavitat.

Powell mirà Dave amb satisfacció. Un profà en la matèria podria pensar que un robot es diferencia d’un altre pel seu número de sèrie; un expert en robots, mai. Dave (DV-5) no era pas gaire gran, ni molt menys, malgrat que havia estat construït com a cervell director d’un equip de robots integrat per set unitats. Feia dos metres d’alçada, i pesava mitja tonelada entre metall i material elèctric. Sembla molt? No pas quan es té en compte que la mitja tonelada ha de contenir una massa de condensadors, de circuits, de relés i de cèl·lules de buit, les quals poden dur a terme totes les reaccions psicològiques conegudes pels humans. I un cervell positrònic que, amb quatre quilos de matèria i uns quants quintilions de positrons, organitza tot el xou.

Powell palpà la butxaca de la seva camisa cercant-hi una cigarreta.

—Dave —digué—, ets un bon nano. No ets pas gens capritxós ni et dones aires de grandesa. Ets un robot estable, com qualsevol altre minaire, només amb la diferència que estàs equipat per controlar sis auxiliars en coordinació directa. Que jo sàpiga, això no ha pas introduït cap trajectòria inestable en el teu mapa de trajectòries cerebrals.

El robot assentí.

—Això m’afalaga, però de què vols parlar, amo?

Estava equipat amb un diafragma excel·lent, i la presència de notes harmòniques en la unitat de so li treia gran part de la monotonia característica de la veu dels robots corrents.

—Ara mateix t’ho dic. Amb tot això al teu favor, què és el que no rutlla a la feina? Al torn B d’avui mateix, per exemple?

—Que jo sàpiga, res —digué Dave dubtós.

—No heu extret gens de mineral.

—Ja ho sé.

—Bé, doncs…

Dave se sentia atabalat.

—En desconec el motiu, amo. No hi penso, si no, em tornaria boig buscant-lo. Els meus auxiliars han treballat bé. Jo també.

Hi rumià. Els ulls fotoelèctrics lluïen amb intensitat. Llavors afegí:

—No me’n recordo. S’ha acabat la jornada, i hi havia Mike i les vagonetes de mineral gairebé totes buides.

—Aquests dies no has vingut pas a presentar l’informe al final de cada torn —va interrompre Donovan—. Ho sabies, això, Dave?

—Sí que ho sabia. Però el motiu… —Brandà el cap lentament, abstret.

Powell va tenir la desagradable sensació que si la cara del robot hagués estat capaç d’expressió, hauria mostrat dolor i humiliació. Un robot, per la seva mateixa naturalesa, no pot tolerar de fallar en la seva comesa.

Donovan arrossegà la seva cadira cap a la taula de Powell i s’hi recolzà.

—Que te’n sembla, amnèsia? —va demanar.

—No sabria què dir-t’hi. Però no ens servirà de res tractar el cas com si fos una malaltia. Les malalties humanes són només analogies romàntiques quan es parla de robots. En enginyeria robòtica, això no treu cap a res. M’empipa molt haver-li de fer un test elemental de reaccions cerebrals —va dir gratant-se el coll—. No farà cap bé al seu amor propi.

Mirà Dave pensativament i després les instruccions del Test de Camp que donava el “Manual”.

—Mira, Dave —digué—, què et sembla si fas un test? Em fa l’efecte que fóra el millor.

El robot s’aixecà.

—Si tu ho dius, amo… —va dir amb veu adolorida.

El començament era prou fàcil. El robot DV-5 va multiplicar números de cinc xifres sota el control inhumà d’un cronòmetre. Va recitar els números primers entre mil i deu mil. Va extreure arrels cúbiques i funcions integrals de complexitat diversa. I, finalment, aplicà el seu precís cervell mecànic a la funció més elevada del món dels robots: la solució de problemes de justícia i d’ètica.

Al cap de dues hores, Powell estava amarat de suor. Donovan havia estat gaudint d’una dieta no massa nutritiva a base d’ungles.

—Quina impressió fa, això, amo? —demanà el robot.

—M’ho pensaré, Dave —va respondre Powell—. Opinions precipitades no ens duran enlloc. Per què no tornes al torn C? Pren-t’ho amb calma. De moment no et preocupis per la quantitat de la producció; ja ho arreglarem.

El robot sortí. Donovan mirà Powell.

—I bé…

Semblava com si Powell s’hagués decidit a arrencar-se el bigoti de soca-rel.

—No hi ha cap falla en els corrents del seu cervell positrònic —digué.

—Jo no n’estaria pas tan segur.

—Vinga, Mike, per Júpiter! El cervell és la part més segura d’un robot. Els comproven cinc vegades abans de sortir de la Terra. Si passen les proves pràctiques perfectament, com ho va fer Dave, no és possible que hi hagi cap mal funcionament cerebral. El test ha cobert totes les trajectòries principals del cervell.

—I ara què, doncs?

—No m’atabalis. Deixa’m pensar. Encara queda la possibilitat d’una falla mecànica en el cos. Només se li poden avariar mil cinc-cents condensadors, vint mil circuits elèctrics individuals, cinc-centes cèl·lules de buit, mil relés i un fotimer de milers d’altres peces complexes. I a més a més, aquests misteriosos camps positrònics sobre els quals ningú no sap res.

—Escolta, Greg —va dir Donovan amb sobtada urgència—, tinc una idea. Potser el robot no diu la veritat. Mai no ha…

—Els robots no poden mentir conscientment, beneit. Si tinguéssim la màquina de test McCormack-Wesley podríem comprovar cadascuna de les peces del seu cos, i només tardaríem entre vint-i-quatre i quaranta-vuit hores, però només hi ha dues màquines M.W. a la Terra, i pesen deu tones, estan aferrades a terra amb fonaments de formigó i són inamovibles. Oi que bé?

Donovan donà un cop a la taula.

—Però, Greg, ell només s’espatlla quan nosaltres no hi som. Hi ha alguna cosa… sinistra… en això —havia anat puntuant la frase amb cops de puny a la taula.

—La gent com tu m’emprenya —digué Powell lentament—. Ja has estat llegint novel·les d’aventures.

—El que vull saber —cridà Donovan— és què farem per resoldre la situació.

—Això farem. Primer, instal·laré una visiplaca aquí davant mateix de la meva taula de treball. Aquí mateix, en aquesta mateixa paret, veus? —Disparà el dit furiosament per assenyalar el lloc—. Després, enfocaré qualsevol part de la mina on estiguin treballant i els observaré. Això i prou.

—Només això i prou?

Powell s’aixecà de la cadira i posà els punys closos sobre la taula.

—No m’atabalis, Mike, més del que ja ho estic —va dir amb veu cansada—. Durant una setmana m’has estat empipant amb Dave. Dius que està espatllat. Saps quina avaria té? Noi Saps com s’ha espatllat? No! Saps què és el que li provoca la falla? No! Saps què el torna a posar en funcionament? No! Saps res de res? No. Sé, jo, res de res? No! Doncs, què vols que t’hi faci?

Donovan va fer un gest exagerat amb el braç com qui acompanya una reverència.

—D’acord, tu guanyes!

—Deixa’m que t’ho repeteixi. Abans que comencem a curar res cal que descobrim quina és la malaltia. Per fer un estofat de conill, el primer que cal és atrapar el conill. Doncs bé, hem d’agafar-lo, aquest conill! I, ara, fot el camp!

Donovan contemplava amb ulls cansats l’esborrany preliminar del seu informe. Per una banda, se sentia abatut i, per l’altra, què podia incloure a l’informe mentre tot estava capgirat? Se sentia ressentit.

—Greg —digué—, portem un endarreriment de quasi mil tones.

—Nano, aquesta sí que no la sabia —féu Powell sense mirar.

—El que jo voldria saber —va dir Donovan amb ràbia sobtada— és per què ens emboliquem sempre amb robots experimentals. Trobo de totes totes que els robots que van ser prou bons per al meu oncle avi matern també ho són per a mi. Jo estic a favor del que està provat i demostrat. La prova del temps és la que compta; robots de bona mena, sòlids, dels d’abans, que no s’espatllen mai.

Powell li llançà un llibre amb tan bona punteria, que Donovan caigué del seu seient.

—Durant els quatre darrers anys —va dir Powell amb calma—, la teva feina ha estat provar nous robots en condicions reals de treball per a United States Robots. I perquè tu i jo hem tingut tan poc senderi com per demostrar habilitat en aquesta tasca, ens han premiat donant-nos les feines pitjors. —Apuntava el dit cap a Donovan com si estigués punxant forats en l’aire—. Aquesta és la teva feina. Te n’has estat queixant, i ho dic per experiència personal, més o menys des de cinc minuts després d’haver firmat el contracte amb United States Robots. Per què no renuncies?

—Bé, t’ho diré, per què —Donovan es girà, es posà de bocaterrosa i s’aguantà dret el seu cap pèl-roig tot agafant-se els cabells—. Hi ha una qüestió de principis. Al cap i a la fi, com a investigador de falles robòtiques, jo he exercit un paper important en el desenvolupament dels nous robots. Cal tenir en compte el principi de l’ajut al progrés científic. Però no m’interpretis malament. No és el principi el que em fa seguir a la feina; són els diners que ens paguen. Greg!

Powell s’esverà en sentir el crit foll de Donovan, i els seus ulls van seguir els del seu company cap a la visiplaca. Van quedar esbalaïts d’estupor.

—Júpiter reconsagrat! —murmurà Powell.

Perdut l’alè, Donovan s’alçà amb dificultat.

—Mi-te’ls, s’han tornar ximples.

—Porta un parell de vestits —digué Powell—. Sortirem allà fora.

Contemplà les positures dels robots a la visiplaca. Eren com resplendors de bronze que es movien elegantment per sobre els penyals ombrívols de l’asteroide mancat d’aire. Ara feien com si desfilessin, i la tènue llum que els seus cossos desprenien flotava silenciosament sobre les parets toscament tallades de la mina, les quals quedaven cobertes de manera irregular de taques fosques d’ombra. Tots set marxaven sincronitzats amb Dave al davant. Giravoltaven amb macabra simultaneïtat, i evolucionaven entre els canvis de formació amb l’extravagant facilitat de les coristes del Lunar Bowl.

Donovan tornà amb els vestits.

—Se’ns han tornat patriotes, Greg. Això és una desfilada militar.

—Què saps, tu? —fou la freda contesta—. Potser són una sèrie d’exercicis cal·listènics. O potser Dave es creu que és un professor de dansa. Abans de parlar pensa i, després, no cal pas que diguis res.

Donovan va posar mala cara i, amb un gest exagerat, va deixar lliscar un detonador dins de la funda que li penjava del cinturó.

—Molt bé, home —digué—. Doncs escolta. Nosaltres treballem amb nous models de robots. Es la nostra feina. D’acord, tens raó. Però respon-me una pregunta. Per què sempre hi ha alguna cosa que no va a l’hora?

—Perquè estem maleïts —respongué Powell sinistrament—. I, ara, som-hi!

Al fons de l’espessa negror vellutada dels corredors que s’allargaven més enllà dels cercles il·luminats de les seves llanternes, hi guspirejava la llum que els robots desprenien.

—Són allà —esbufegà Donovan.

—He provat de captar-lo per ràdio, però no contesta —murmurà Powell, tens—. Segurament la té desconnectada.

—Doncs m’alegro que no s’hagin inventat encara robots que treballin del tot a les fosques. Odio la idea d’haver de trobar set robots folls dins la negror d’una mina sense comunicacions per ràdio. Sort que estan il·luminats com uns fotuts arbres de Nadal radioactius.

—Enfila’t en aquesta plataforma de dalt, Mike… Vénen cap aquí i els vull veure de prop. Hi arribes?

Donovan saltà tot fent un crit. La gravetat era inferior a la normal de la Terra, però amb el pes del vestit, l’avantatge era molt petit i l’altra plataforma era a tres metres de distància. Powell el seguí.

La columna de robots seguia Dave en fila índia. Amb ritme mecànic van adoptar la doble fila i van tornar a la fila índia amb un ordre diferent. Ho van anar repetint una vegada i una altra sense que Dave girés el cap el més mínim.

Dave era a menys de sis metres d’ells dos quan la comèdia cessà. Els robots auxiliars van trencar la formació, es van esperar un moment, i tot seguit s’allunyaren ràpidament corredor enllà amb estrèpit. Dave els va seguir amb la mirada i després es va asseure amb parsimònia. Amb un gest molt humà, descansà el cap en una mà.

La seva veu se sentí als auriculars de Powell.

—Ets aquí, amo?

Powell va fer un senyal a Donovan i saltaren de la plataforma.

Molt bé, Dave, què ha passat?

No ho sé —respongué el robot brandant el cap—. Fa un moment jo estava treballant en un aflorament difícil al túnel 17 i, un instant després, he sentit la presència propera d’éssers humans, i m’he trobat vuit-cents metres més avall del pou principal.

—On són ara els teus auxiliars? —demanà Donovan.

—Han tornat a la feina, és clar. Quant de temps hem perdut?

—No gaire. Oblida-te’n —va dir Powell. I després, dirigint-se a Donovan, afegí—: Queda’t amb ell tot el que queda de torn. Després, véns cap allà. Tinc un parell d’idees.

Donovan tardà tres hores a tornar. Semblava cansat.

—Com ha anat? —demanà Powell.

Donovan encongí les espatlles amb fatiga.

—Sempre que els vigilem va tot tal com cal. Em passes una cigarreta?

El pèl-roig l’encengué amb ànsia exagerada i, calmosament, va anar formant anelles de fum.

—Ho he estat pensant, Greg —digué—. Dave és un cas estrany dins els robots. Té sota la seva autoritat absoluta sis altres robots. Pot decidir sobre la vida i la mort dels robots auxiliars, i això el deu influir. Imagina’t que pensa que cal accentuar el seu poder per satisfer el seu ego.

—Vés al gra.

—Ja hi som. Imagina’t que li dóna pel militarisme. Imagina’t que està creant un exèrcit. Imagina’t que els està entrenant fent maniobres militars. Imagina’t…

—Imagina’t que vas a posar el cap sota l’aixeta. Els teus malsons deuen ser en tecnicolor. Estàs postulant una aberració màxima en un cervell positrònic. Si la teva anàlisi fos correcta, en Dave infringiria la Primera Llei de la Robòtica, que diu que un robot no pot fer mai cap mal a un ésser humà o, per inacció seva, deixar que li passi res de mal. El tipus d’actitud militar i d’ego dominant que proposes hauria de tenir, com a objectiu final de les seves implicacions lògiques, la dominació dels humans.

—D’acord. I com saps que aquest no és el cas?

—Perquè qualsevol robot amb un cervell així, primer, no hauria sortit mai de la fàbrica i, segon, en el cas que ho hagués aconseguit, l’haurien clissat de seguida. Jo vaig fer-li les proves, a en Dave, no ho sabies?

Powell va empènyer la cadira cap enrera i posà els peus sobre la taula.

—No —prosseguí—. Encara som en la situació en què no “podem fer l’estofat” perquè no tenim la més mínima idea de què és el que no funciona. Si poguéssim, per exemple, esbrinar el significat d’aquesta dansa macabra que hem presenciat, almenys hi veuríem una sortida. —Féu una pausa—. Escolta, Mike, a veure que et sembla això. Dave només deixa de funcionar quan cap de nosaltres dos no hi és present. I quan està així, l’arribada d’un de nosaltres el fa tornar a la realitat.

—Una vegada et vaig dir que això era sinistre.

—No m’interrompis. Com pot ser un robot diferent quan no hi ha humans al seu davant? La resposta és evident. Té una necessitat més gran d’iniciativa personal. Busquem, doncs, les parts del seu cos que es veuen afectades per les noves necessitats.

—Ostres! —Donovan s’incorporà a la seva cadira; després es relaxà una altra volta—. No, no. No n’hi ha prou. És massa general. No redueix prou el nombre de possibilitats.

—No hi podem pas fer res més. De totes maneres, no hi ha cap perill que no acomplim els objectius fixats. Farem torns per vigilar els robots a través del visor. Cada vegada que passi alguna cosa estranya, ens plantarem immediatament allà on siguin. Això els posarà a to.

—Però, de tota manera, els robots no compliran amb les especificacions, Greg. United States Robots no pot llançar al mercat els models DV amb un informe com aquest.

—Evidentment, hem de localitzar-ne la tara de fabricació i corregir-la… i només ens queden deu dies per fer-ho. —Powell es gratà el cap—. El problema és que… bé, val més que miris els diagrames tu mateix.

Els diagrames cobrien el terra igual que una catifa, i Donovan hi caminà de quatre grapes seguint l’erràtic llapis de Powell.

—Ara et toca a tu —digué Powell—. Tu ets l’especialista del cos i vull que comprovis el que estic fent. He intentat d’aïllar tots els circuits no relacionats amb les connexions d’iniciativa personal. Aquí mateix, per exemple, hi ha l’artèria principal que s’encarrega de les operacions mecàniques. Si desconnecto totes les derivacions secundàries que només afecten les operacions d’emergència —alçà la vista—, què te’n sembla?

Donovan tenia molt mal gust de boca.

—L’operació no és pas tan senzilla, Greg. La iniciativa personal no és pas un circuit elèctric que es pugui separar de la resta i estudiar-lo. Quan un robot està sol, la intensitat de l’activitat corporal li augmenta immediatament en tots els sentits. No hi ha cap circuit que no quedi totalment afectat per això. El que cal fer és localitzar la situació determinada, una condició molt específica, que el destarota, i llavors començar a eliminar circuits.

Powell s’aixecà i s’espolsà.

—Mmm. D’acord. Fot-los al foc, els diagrames.

El que passa —va dir Donovan— és que, quan s’intensifica l’activitat, pot passar qualsevol cosa; només cal que hi hagi una peça defectuosa. Un aïllament que falli, un condensador que vessi, un mal contacte, una bobina que s’escalfi. I si treballem a cegues, amb tot el robot per triar, no trobarem mai la tara. Si agafes en Dave a part i li comproves un per un tots els mecanismes del seu cos, i cada vegada el tornes a muntar i el proves…

—D’acord, home, d’acord. Jo també en sé de passar l’estona mirant per la finestra.

Es van mirar desesperançats, i llavors Powell proposà cautelosament.

Què te’n sembla, si entrevistem un dels auxiliars?

Ni Powell ni Donovan no havien tingut mai el privilegi de parlar amb un “dit”. Podia parlar; no era pas exactament la perfecta analogia d’un dit humà. De fet, tenia un cervell bastant desenvolupat, però estava programat per rebre sobretot ordres a través d’un camp positrònic, i la seva reacció davant d’estímuls independents era bastant lenta.

Powell tampoc no estava ni segur de com se deia. El seu número de sèrie era DV-5-2, però això no servia pas de gaire res. Optà per adreçar-s’hi d’una manera mig informal.

Mira, company —va dir-li—, et demanaré que et concentris i que pensis durant una estona, i després te’n podràs tornar amb en Dave.

El “dit” assentí amb un moviment rígid del cap, però no va pas forçar el seu cervell limitat a parlar.

—Mira, darrerament —prosseguí Powell— el teu cap s’ha desviat del programa en quatre ocasions. Te’n recordes, d’això?

Sí, senyor.

I tant si ell se’n recorda! —rondinà Donovan furiós—. Ja et dic jo que hi ha alguna cosa d’allò més sinistra…

Au! Vés-te’n a fer punyetes! Es clar que el “dit” ho recorda. Ell no en té cap culpa. —Powell es tombà cap el robot—. Digues-me què estaves fent, cada una de les vegades… Vull dir què feia tot el grup.

Semblava com si el “dit” recités de memòria, com si respongués les preguntes sota la pressió mecànica de la caixa craniana, però sense cap mena d’entusiasme.

—La primera vegada —digué—, estàvem treballant en un aflorament difícil, al túnel 17, nivell B. La segona estàvem apuntalant el sostre contra la possibilitat d’un ensorrament. La tercera vegada preparàvem càrregues de precisió per poder continuar el túnel sense perforar una fissura subterrània. La quarta va ser immediatament després d’un ensorrament menor.

—Què va passar totes aquestes vegades?

—Es difícil d’explicar. Rebíem una ordre, però abans que la poguéssim copsar i executar, en venia una altra ordenant-nos que desfiléssim en una formació estranya.

—Per què? —saltà Powell.

—No ho sé.

—Quina era la primera ordre… la que va ser substituïda per l’altra de desfilar —va intervenir Donovan amb tensió.

—No ho sé. Jo pressentia que ens havien transmès una ordre, però no hi havia mai temps de copsar-la.

—Però no en saps res, d’aquesta ordre? Era la mateixa cada vegada?

—No ho sé —va respondre el “dit” tot brandant el cap.

Powell es tirà enrera al seu seient.

—Molt bé, torna amb el teu cap —digué.

El “dit” sortí visiblement alleujat.

—Bé, aquesta vegada sí que n’hem tret el suc —va dir Donovan—. Ha estat una conversa molt interessant des del començament fins al final. Escolta, en Dave i aquest imbècil de “dit” ens estan entabanant. Hi ha massa coses que no saben i que no recorden. Els hem de retirar la confiança, Greg.

Powell s’acariciava el seu bigoti a contrapèl.

—Torna-hi, Mike; un altre comentari estúpid dels teus i et deixaré sense pipa ni biberó.

—D’acord. Tu ets el savi de l’equip. Jo només sóc un pobre xitxarel·lo. On som, ara?

—On érem. He provat de solucionar-ho fent marxa enrera amb el “dit”, però no ha anat bé; hem d’anar endavant, doncs.

—Quin geni! —es meravellà Donovan—. Quin resum tan clarivident! Ara digues-m’ho clar i català, amo.

—El llenguatge infantil fóra més escaient, en el teu cas. He volgut dir que hem d’esbrinar quina és l’ordre que dóna en Dave abans que tot es torni confús. Aquest és el quid de la qüestió.

—I, com penses aconseguir-ho, això? No el podem pas observar perquè, mentre nosaltres siguem prop d’ell, no passarà res. No podem captar les ordres per ràdio perquè les transmet per mitjà de camps positrònics. Això elimina el mètode d’observació directa i a distància, cosa que ens deixa amb un zero com l’anell de Saturn.

—Es cert quant a l’observació directa, però encara ens queda la deducció.

—Eh?

—Farem torns, Mike. —Powell somrigué fredament—. I no traurem els ulls de la visiplaca. Observarem totes les accions d’aquests robots emprenyadors: Quan ells comencin a muntar el sarau, nosaltres sabrem el que ha passat el moment abans i podrem deduir l’ordre.

Donovan va obrir la boca i la mantingué així durant ben bé un minut.

—Jo plego —va dir després amb veu ofegada.

—Tens deu dies per pensar una alternativa millor —va dir Powell fastiguejat.

I això és el que, durant vuit dies, Donovan provà de fer amb totes les seves forces. Durant vuit dies, en torns de quatre hores cada un, ell observà amb els ulls adolorits i lleganyosos com aquelles formes es movien sobre un fons borrós. I durant vuit dies, amb intervals de quatre hores, va maleir United States Robots, els models DV i el dia que va néixer.

I llavors, el vuitè dia, quan Powell entrava amb mal de cap i els ulls cansats després del seu torn, Donovan s’alçà i, amb cura i premeditació, apuntà i llançà un pesat aguanta-llibres ben bé al bell mig de la visiplaca. Es va sentir un soroll acompanyat de trencadissa.

—Per què ho has fet, això? —va demanar Powell sufocant un crit.

—Perquè —respongué Donovan gairebé calmat— no penso mirar més. Només ens queden dos dies i encara no hem descobert res. El DV-5 és una parida. S’ha aturat cinc vegades des que jo l’observo i tres cops durant el teu torn, i no aconsegueixo de determinar quines ordres ha donat, i tu tampoc no has pogut. I no crec que puguis fer-ho mai perquè sé que jo tampoc no podria.

”Per l’amor de Déu, home, com es poden observar sis robots alhora? L’un treballa amb les mans, l’altre amb els peus, l’altre volta com un molí de vent i un altre salta amunt i avall com un boig. I els altres dos… ni el dimoni sap què fan. I de cop i volta tots s’aturen. Què cony, doncs… què cony…

”Greg, això no ho estem fent bé. Ens hi hem d’acostar.

Hem d’observar què fan des d’un lloc on puguem veure els detalls”.

—Ja, i esperar que alguna cosa vagi malament; només ens queden dos dies —digué Powell trencant un silenci profund.

—I quin avantatge té, observar-los des d’aquí?

—És més còmode.

—Ah…, però hi ha una cosa que allà podem fer i aquí no.

—Què?

—Que s’aturin, quan ens doni la gana, quan estiguem a punt per observar què és el que no rutlla.

—Com ho has fet anar, això? —demanà Powell desvetllant— se de cop.

—Bé, dedueix-ho tu mateix. Tu ets el savi. Fes-te unes quantes preguntes. Quan és que el DV-5 fa el beneit? Quan va dir el “dit” que això passava? Quan hi havia algun perill o es produïa algun ensorrament, quan havien de col·locar càrregues explosives de precisió, quan es trobaven amb un filó difícil.

—En d’altres paraules, en casos d’emergència —digué Powell excitat.

—Exacte! Quan et pensaves, doncs? És el factor d’iniciativa personal, el que ens crea problemes. I és només en els casos d’emergència, quan cap ésser humà no hi és present, que la iniciativa personal es veu més forçada. Ara bé, quina és la deducció lògica? Com podrem fer que s’aturi, on i quan nosaltres vulguem?

Va fer una pausa, triomfant (començava a fruir del seu paper), i ell mateix es respongué la pregunta, anticipant-se a la resposta òbvia de Powell.

—Amb una emergència creada per nosaltres mateixos.

—Mike, tens raó! —exclamà Powell.

—Gràcies, col·lega. Sabia que un dia o altre em tocaria a mi.

—Conforme, però estalvia’t els sarcasmes. Tanta genialitat, l’hem de confitar, posar-la en gerres i endur-nos-la cap a la Terra, per als hiverns llargs i freds. Mentrestant, quina emergència podem crear?

—Podríem inundar les mines, si aquest no fos un asteroide sense aire.

—Això és broma, oi? —digué Powell—. De veritat, Mike, que em faràs pixar de riure. Què et sembla un ensorrament fluixet?

—Per mi, sí —respongué Donovan trepitjant-li les paraules.

—Bé. Som-hi, doncs.

Mentre anava donant voltes per sobre del paisatge abrupte, Powell tenia la insòlita sensació de ser un conspirador. En la subgravetat, caminava trontollant pel terreny accidentat i, amb el pes del seu cos, els seus peus feien voleiar rocs a dreta i esquerra que, en caure, aixecaven núvols silenciosos de pols grisa. Ell, però, mentalment, avançava amb la cautela d’un conspirador.

—Saps on som? —demanà.

—Em sembla que sí, Greg.

—Molt bé. Però si cap dels “dits” entra dins un cercle de sis metres al nostre entorn —digué Powell amb pessimisme—, s’adonaran de la nostra presència, tant si ens veuen com si no. Suposo que, això, ja ho saps.

—Quan necessiti un curs elemental de Robòtica, t’enviaré una sol·licitud oficial per triplicat. Baixem per aquí.

Ara eren dins els túnels; fins i tot la llum dels estels havia desaparegut. Tots dos caminaven adossats a les parets i il·luminaven el camí amb els esclats intermitents de les seves llanternes. Powell palpà amb la mà buscant la seguretat del seu detonador.

—Coneixes aquest túnel, Mike?

—No gaire. Es nou. Em sembla que, pel que he vist a la visiplaca, sabré orientar-me, encara que…

Van passar uns minuts interminables.

—Toca això amb la mà! —exclamà aleshores Mike.

Hi havia una suau vibració i Powell va sentir com la paret tremolava sota la seva mà enfundada en metall. No sentia pas cap soroll, és clar.

—Explosions! Hi som molt a prop.

—Obre els ulls —digué Powell.

Donovan assentí amb impaciència.

Va arribar i succeí abans que poguessin reaccionar: una claror de bronze, només, va travessar el seu camp de visió. S’arrambaren l’un a l’altre en silenci.

—Et sembla que ens han detectat? —murmurà Powell.

—Espero que no. Però serà millor que avancem pel flanc. Agafa el primer túnel lateral.

—I si ens n’apartem del tot?

—Què vols fer, doncs? Tornar enrera? —rondinà Donovan furiós—. Jo els he estat observant per la visiplaca, oi que sí? I ens queden dos dies…

—Bah, calla. Estàs malgastant el teu oxigen. Hi ha un passadís lateral, aquí? —Deixà escapar un raig de la seva llanterna—. Sí que hi és. Som-hi.

La vibració era considerablement més accentuada i el terra tremolava sensiblement.

—Això va bé —va dir Donovan—; mentre que no se’ns enfonsi a nosaltres, però.

Inquiet, projectà la llum de la llanterna cap endavant.

Només d’allargar una mica la mà, podien tocar el sostre, i els travessers hi eren posats de feia poc. Donovan vacil·là.

—Això és un cul de sac, tornem enrera.

—No. Espera’t.

Powell s’esmunyí per davant del seu company amb dificultat.

—És llum, allò que es veu? —demanà.

—Llum? Jo no en veig pas. On pot haver-hi llum aquí sota?

—Llum de robot.

S’enfilà a quatre grapes per un suau pendent. Donovan va sentir que el seu company el cridava amb veu ronca i neguitosa.

—Ei, Mike, vine aquí!

Hi havia llum. Donovan s’arrossegà i passà per sobre les cames estirades de Powell.

—Una sortida? —demanà.

—Sí. Ara deuen treballar en aquest túnel des de l’altre costat. Em sembla, vaja.

Donovan palpà el marge tosc del forat que, segons mostrava la llum cautelosa de la llanterna, menava a allò que evidentment era un túnel principal. El forat era massa petit perquè hi passés un home, quasi massa petit perquè dos homes poguessin treure-hi el cap alhora per mirar.

—Aquí no hi ha res —digué Donovan.

—Bé, ara no. Però fa un o dos segons hi he vist llum. Compte!

Les parets vibraven al voltant d’ells i van sentir l’impacte. Un polsim fi els caigué al damunt. Powell aixecà el cap amb cautela i va tornar-lo a abocar pel forat.

—Bé, Mike. Allà els tens.

Els robots, resplendents, s’apinyaven quinze metres enllà del túnel. Els braços metàl·lics treballaven vigorosament en el munt de runa que havia quedat a terra com a resultat de la darrera explosió.

—No perdis temps —digué Donovan apressant-lo ansiós—. No trigaran a acabar i la propera explosió ens podria enxampar.

—Per tots els sants, Mike, no em facis anar amb presses.

Powell es va treure el detonador i els seus ulls van buscar àvidament a través de la foscor del fons, on l’única llum era la que feien els robots i on era impossible de distingir una roca d’una ombra.

—Hi ha un punt al sostre, el veus? Gairebé damunt d’ells. La darrera explosió quasi no l’ha afectat. Si podem encertar-ne la base, la meitat del sostre s’enfonsarà.

Powell seguí el dit borrós.

—Ja el tinc! Ara no perdis de vista els robots i prega perquè no se’n vagin gaire lluny d’aquesta part del túnel. Ells m’estan fent llum. Hi són tots set?

Donovan els va comptar.

—Sí, tots set.

—Bé, doncs, vigila’ls. Observa cada moviment que facin!

Alçà el detonador i el mantingué enlaire mentre apuntava, alhora que Donovan vigilava i maleïa tot parpellejant per tal d’evitar que la suor li anés a parar als ulls.

Es veié un llampegueig!

Llavors, se sentí una sotragada, una sèrie de vibracions intenses i després un xoc brutal que llançà Powell amb força contra Donovan.

—M’has desplaçat, Greg! —bramà Donovan—. No he vist res de res!

Powell buscà desesperadament al seu entorn amb els ulls molt oberts.

—On som?

Donovan havia caigut en un silenci estúpid. No hi havia cap senyal dels robots. Era tan fosc com una gola de llop.

—Creus que els hem enterrat? —demanà Donovan.

—Baixem-hi. No em demanis la meva opinió.

Powell s’arrossegà de recules tan de pressa com va poder.

—Mike!

Donovan s’havia aturat un moment abans de seguir-lo.

—Ara què passa?

—Espera’t! —La respiració de Powell era difícil i irregular—. Mike! Que em sents, Mike!

—Sóc aquí mateix. Què passa?

—Estem bloquejats. No ha estat pas l’ensorrada del sostre a quinze metres d’aquí, el que ens ha tombat. Ha estat el nostre propi sostre. L’impacte l’ha fet caure!

—Què? —Donovan s’enfilà com pogué fins que arribà a una sòlida barrera—. Encén la llanterna.

Powell obeí. No hi havia un sol forat enlloc que fos prou gran com perquè hi passés un conill.

—Bé, qui ho havia de dir, oi? —digué Donovan en veu baixa.

Van estar perdent temps i gastant energia muscular provant de moure la barrera que els bloquejava. Després Powell ho deixà córrer i va provar d’engrandir el primer forat per les vores. Per un moment alçà el seu detonador. Però, en un espai tan limitat, disparar-lo hauria estat suïcida i ell, això, ho sabia.

—Vols que et digui una cosa, Mike? —va dir—. Ens hem ficat en un bon embolic. No som pas més a prop de saber què li passa, a en Dave. Era una bona idea, però ens ha petat als morros.

La mirada de Donovan reflectia una amargor, la intensitat de la qual era totalment invisible en la foscor.

—Soci, no voldria pas destorbar-te, però, a part del que sapiguem o deixem de saber sobre en Dave, estem atrapats. Si no fotem el camp d’aquí, nano, ens espera la mort. A més, quant d’oxigen ens queda? No pas per a més de sis hores.

—Ja ho he pensat, això. —Els dits de Powell anaren cap al seu sofert bigoti i van topar contra el visor transparent—. Es clar que, durant aquest temps, podríem fer que en Dave ens tragués d’aquí fàcilment, si no fos perquè la nostra preciosa emergència el deu haver destrempat totalment, i que el circuit de la seva ràdio està desconnectat.

—Que divertit, oi?

De mica en mica Donovan s’anà arrossegant fins al forat i va poder-hi passar el seu cap encasquetat. Era molt just.

—Ei, Greg!

—Què?

—I si miràvem d’aconseguir que en Dave se’ns acosti fins a sis metres. Això el tornarà a la normalitat. I ens podrà salvar.

—Sens dubte, però on és, ell?

—Galeria avall… molt avall. Per tots els sants, deixa d’estirar-me que m’arrencaràs el cap! Ara et deixo mirar.

Powell tragué el cap pel forat.

—Ho havíem planejat tot bé. Mira aquests beneits. Deu ser ball, això que fan ara.

—Deixa’t estar d’històries. S’acosten?

—Encara no es pot dir. Són massa lluny. Tingues paciència. Em passes la llanterna? Així provaré de cridar-los l’atenció.

Al cap de dos minuts ho va deixar córrer.

—Impossible! Deuen ser cecs. Òndia! Comencen a moure’s cap a nosaltres! Què me’n dius, d’això?

—Ei! Deixa’m mirar! —digué Donovan.

Hi hagué una pugna silenciosa.

—D’acord —digué Powell. I Donovan va treure el cap.

S’apropaven. Dave marxava amb pas de majorette davant de tot i els sis “dits” el seguien formant com un conjunt de coristes al seu darrera.

—Què fan? —es demanà Donovan meravellat—. Ja ho voldria jo saber. Sembla que ballin el can-can.

—Va, deixa’m en pau amb les teves descripcions —rondinà Powell—. A quina distància són?

—A quinze metres i vénen cap aquí. En cosa d’un quart d’hora… OH!-AH!-EI!-EI!-EP!-MERDA!

—Què passa?

Powell tardà uns quants segons a refer-se de la sorpresa atordidora de sentir el repertori vocal de Donovan.

—Vinga, home, ara em toca a mi, de mirar pel forat! No siguis cabró!

Maldava per pujar cap al forat, però Donovan furiós li etzibava puntades de peu.

—Han fet mitja volta, Greg. Se’n van. Dave! Ei, Da-a-ave!

—De què serveix, això, ximple? —cridà Powell—. El so no es transmet.

—Bé, doncs enfonsa les parets, pica-les, provoca vibracions —esbufegà Donovan—. Hem d’atreure la seva atenció d’una manera o altra, Greg, o estem llestos.

Es va posar a picar les parets com un boig. Powell el sacsejà.

—Espera, Mike, espera’t. Escolta. Tinc una idea. Júpiter sagrat, aquest és el moment ideal de tornar a les solucions senzilles. Mike!

—Què vols? —demanà Donovan traient el cap del forat.

—Deixa-m’hi ficar, ràpid, abans no surtin del nostre abast.

—Del nostre abast! Què vols fer? Eh, què penses fer amb el detonador?

Agafà el braç de Powell, el qual se’n desprengué violentament.

—Vaig a practicar una mica de tir.

—Per què?

—Després. Primer a veure si funciona. Si no… Fuig d’aquí i deixa’m disparar!

Els robots eren com pampallugues que s’anaven empetitint cada cop més en la distància. Powell alineà els punts de mira, tens, i va prémer el gallet tres vegades. Abaixà l’arma i va guaitar ansiós. Havia tombat un dels auxiliars! Només quedaven sis figures lluents.

—Dave —va cridar, dubtós, Powell a través del seu transmissor.

Després d’una pausa, se sentí la resposta en els dos aparells.

—Amo? On ets? Al meu tercer auxiliar li han reventat el pit. Es fora de servei.

—Oblida’t del teu auxiliar —va dir Powell—. Estem atrapats en un ensorrament allà on heu estat posant càrregues. Veus el nostre llum?

—Sí. Ara venim.

Powell es va ajeure i es relaxà.

—Això és un bon amic —digué.

—D’acord, Greg. Tu guanyes —va xiuxiuejar Donovan amb la veu tremolant-li d’emoció—. Ara no m’escalfis el cap. Explica’m com dimonis ha anat tot plegat.

—Molt fàcil. En cap moment no ens hem adonat del que era evident, com sempre. Sabíem que es tractava del circuit de la iniciativa personal i que sempre passava en moments d’emergència, però sempre buscàvem com a causa determinant una ordre específica. Per què havia de ser una ordre?

—Per què no?

—Per què no un tipus d’ordre? Quin tipus d’ordre requereix un ús més alt d’iniciativa? Quin tipus d’ordre es dóna quasi sempre només en casos d’emergència?

—No m’ho demanis, Greg. Digues-m’ho!

—És el que estic fent! És l’ordre de sis canals. En condicions ordinàries, un o més “dits” fan feines rutinàries que no cal supervisar de prop, de la mateixa manera inconscient que els nostres cossos controlen els moviments rutinaris a l’hora de caminar. En cas d’emergència, però, tots sis auxiliars s’han de mobilitzar alhora de manera immediata. Dave es troba que ha d’operar amb sis robots al mateix temps i alguna cosa falla. La resta és fàcil. Qualsevol disminució en la quantitat d’iniciativa requerida, com ara l’arribada d’un humà, el retorna a la normalitat. Per això he destruït un dels robots. A partir d’aquest moment només trasmetia ordres a través de cinc canals. En disminuir la iniciativa requerida, ha tornat a la normalitat.

—I com hi has arribat, a tot això? —demanà Donovan.

—Mitjançant un procés de suposicions lògiques. Ho he provat i ha anat bé.

Van sentir novament la veu del robot.

—Ja sóc aquí. Podeu aguantar mitja hora?

—Fàcilment! —digué Powell. I continuà, adreçant-se a Donovan—: I ara la feina serà senzilla. Repassarem els circuits, i comprovarem quines són les peces que reben sobretensió quan es transmet una ordre a través de sis canals en lloc de per cinc. Quant de terreny et sembla que haurem de cobrir?

Donovan s’ho pensà.

—Em sembla: que no gaire. Si Dave s’assembla al model preliminar que vam veure a la fàbrica, hi ha un circuit coordinador especial que segurament és l’única secció afectada. —De sobte i sorprenentment, s’havia animat—. Si fos així, fóra perfecte. Cosa feta.

—D’acord. Tu pensa-hi, i examinarem els diagrames així que tornem. I ara, mentre esperem en Dave, descansaré.

—Ep, espera’t! Digues-me una cosa. Què eren aquelles marxes sincronitzades, aquelles divertides passes de ball que seguien els robots cada cop que es tornaven bojos?

—Allò? No ho sé. Però tinc una teoria. Recorda que els auxiliars són els “dits” d’en Dave. Sempre els anomenem així, t’hi has fixat? Doncs la meva teoria és que durant tots aquells interludis, quan en Dave es convertia en un cas psiquiàtric, s’endinsava en un laberint imbècil i passava l’estona fent com qui tecleja amb els dits.

Susan Calvin parlava de Powell i Donovan en un to divertit i distanciat alhora, però amb afecte quan ho feia dels robots. No va pas trigar gaire a posar-se a parlar un altre cop dels Speedies, dels Cuties i dels Daves, i jo la vaig haver d’aturar. Si no, n’hauria desenterrat mitja dotzena més.

—No passa mai res a la Terra? —vaig demanar-li.

Em va mirar arrugant un xic el front.

—No, aquí a la Terra tenim poca cosa afer amb els robots actius.

—Ah, ja, quina pena! Jo volia dir que els vostres enginyers de proves són extraordinaris, però no fóra possible d’incloure-us a vós en alguna de les històries? No se us ha espatllat mai cap robot? Ja sabeu que és el vostre aniversari…

Ai caram! Se m’havia tornat vermella!

—Els robots me n’han fetes algunes —digué—. Déu del cel!, feia tant de temps que no hi pensava… Oh!, fa quasi quaranta anys. Ben bé! El 2021! I jo només tenia trenta anys. Ai Déu meu… m’estimo més no parlar-ne.

Vaig esperar-me i, tal com em pensava, ella va canviar de parer.

—Per què no? —va dir—. No em pot pas fer cap mal. Ni tan sols el record no em pot ferir. Jo vaig ser una ximpleta, de jove. Costa de creure, oi?

—No —vaig dir.

—Doncs ho vaig ser. Però Herbie era un robot capaç de llegir el pensament.

—Què?

—L’únic que ha existit, abans i després. Un error… en algun lloc…





5. MENTIDER


Alfred Lanning va encendre el seu cigar amb cura, però les puntes dels dits li tremolaven lleugerament. Les seves celles grises es van corrugar mentre parlava entre xuclades.

—Sí, que llegeix el pensament. Sobre això, no hi ha cap maleït dubte! Però, per què? —Mirà el matemàtic Peter Bogert—. Eh?

Bogert s’allisà els cabells amb les dues mans.

—Aquest és el robot que feia trenta-quatre de la sèrie RB que fabriquem, Lanning; tots els altres són absolutament conformes.

El tercer home al voltant de la taula tenia una expressió preocupada. Milton Ashe era l’oficial més jove d’U.S. Robots Mechanical Men, Inc., i se sentia molt orgullós del seu càrrec.

—Escolta, Bogert. Tot va anar com una seda durant el muntatge, des del principi fins al final. Això, t’ho garanteixo jo.

Els llavis gruixuts de Bogert es van entreobrir fent un somriure condescendent.

—Ah, sí? Si ets capaç de respondre de tota la cadena de producció, t’hauré de recomanar per a un ascens. Exactament, calen setanta-cinc mil dues-centes trenta-quatre operacions per manufacturar un sol cervell positrònic, i cada operació individual depèn, perquè tingui èxit, d’un nombre indeterminat de factors, que van de cinc fins a cent cinc. Només cal que un d’aquests factors falli d’una manera prou seriosa, i el “cervell” queda inservible. Estic citant del nostre propi dossier informatiu, Ashe.

Milton Ashe es ruboritzà, però una quarta veu interrompé la seva resposta.

—Si comencem intentant-nos encolomar la culpa l’un a l’altre, jo me’n vaig. —Susan Calvin tenia les mans plegades a la falda, i les delicades línies dels seus llavis prims i pàl·lids s’accentuaren—. Tenim a les mans —prosseguí— un robot que llegeix el pensament, i a mi em sembla que és bastant important que descobrim per què ho fa. I, això, no ho aconseguirem pas dient “És culpa teva! És culpa meva!”

Els seus ulls freds i grisos es van fixar en Ashe, i ell va adreçar-li un somriure forçat.

Lanning també va fer un somriure fals i, com sempre en aquestes situacions, els seus cabells llargs i blancs, i els seus ullets astuts, li donaven l’aspecte d’un patriarca bíblic.

—Teniu raó, Dra. Calvin. —De sobte, la seva veu s’endurí—. Aquí ho teniu concentrat en forma de píndola. Hem produït un cervell positrònic, que en teoria ha estat fet en sèrie, amb la notable propietat que és capaç de sintonitzar amb les ones de la ment. Marcaria l’avenç més important en el camp de la robòtica des de fa moltes dècades, si sabéssim què va passar. Però no ho sabem i ho hem de descobrir. Queda prou clar?

—Se’m permet de fer un suggeriment? —va demanar Bogert.

—Endavant.

—Jo proposaria que fins que no solucionem aquest embolic, i com a matemàtic em temo que serà de mil dimonis, mantinguem en secret l’existència de RB-34. Vull dir fins i tot entre la resta del personal. Com a caps dels departaments, això no ens representa cap problema que no puguem solucionar, i contra menys ho sabrem millor…

—Bogert té raó —digué la Dra. Calvin—. Des que el Codi Interplanetari va ser modificat tot permetent de poder posar a prova, dins les fàbriques mateixes, els robots abans d’embarcar-los cap a l’espai, la propaganda anti-robots ha augmentat. Si es filtra una sola paraula sobre un robot capaç de llegir el pensament, abans que nosaltres anunciem que tenim un control absolut sobre aquest fenomen, en podrien arribar a treure molt de suc.

Lanning xuclà el seu cigar i assentí greument. Es girà cap a Ashe.

—Em sembla que has dit que eres tot sol quan et vas adonar de la cosa aquesta de la telepatia.

—I tant que era sol… va ser l’esglai més gran de la meva vida. Acabaven de treure el RB-34 de la cadena de producció i me’l van portar. Obermann havia hagut de sortir, així que jo mateix el vaig portar a la sala de proves; bé, com a mínim vaig començar a fer-ho. —Ashe va fer una pausa i un somriure fi li tibà els llavis—. Digueu-me, algú de vosaltres ha mantingut mai una conversa amb el pensament sense saber-ho?

Ningú no es va prendre la molèstia de contestar, i ell continuà.

—Al començament ni te n’adones. Ell em parlava, de la manera més lògica i intel·ligent que us pugueu figurar, i va ser solament quan ja gairebé arribàvem a la sala de proves que em vaig adonar que jo no havia dit res. De fet, sí que havia pensat força, però no és ben bé el mateix, oi que no? Vaig tancar aquella cosa amb clau i vaig córrer a buscar Lanning. Tenir-lo al costat mentre caminàvem, observant calmadament els meus pensaments i destriant-los amb cura, m’esgarrifava.

—No em sorprèn gens —digué Susan Calvin pensativament. Els seus ulls es van fixar en Ashe d’una manera estranya i intencionada—. Estem tan acostumats a pensar que els nostres pensaments només ens pertanyen a nosaltres…

—Així que només ho sabem nosaltres quatre —digué Lanning interrompent-la amb impaciència—. D’acord! Hem d’actuar de forma sistemàtica. Ashe, vull que repassis la cadena de producció des del començament fins al final. Elimina totes les operacions on hi hagi possibilitat d’error i fes una llista d’aquelles en què l’error hagi estat possible, descrivint-ne la naturalesa i la possible magnitud.

—Vaja quina feineta! —rondinà Ashe.

—Ja ho pots ben dir! Hauràs de posar a treballar en aquesta feina, és clar, tots els homes que tinguis a la teva disposició, fins a l’últim, si cal, i tant me fa si no compliu les previsions. Però que ningú no s’assabenti del perquè, entesos?

—Mmmm, sí. —El jove tècnic somrigué amb ironia—. Tot i així, és una feinada de colló de mico.

Lanning giravoltà en la seva cadira i s’encarà amb la Dra. Calvin.

—Vós heu d’agafar la feina per l’altre cantó. Sou la robot-psicòloga de la casa, així que heu d’examinar el robot i treballar cap enrera. Intenteu descobrir per on va. Mireu què més està lligat amb els seus poders telepàtics, fins a on arriben, com deformen la seva visió del món, i quin mal han causat exactament en les seves característiques ordinàries de robot RB. Ho heu captat, tot això? —no va pas esperar la resposta de la Dra. Calvin—. Jo coordinaré la feina i interpretaré els resultats matemàticament. —Xuclà amb força el cigar i remugà la resta a través del fum—. Bogert m’ajudarà a fer-ho, és clar.

Bogert s’estava polint les ungles d’una mà greixosa amb l’altra.

—Modèstia a part, de tot això en sé una mica —digué suaument.

—Doncs bé, mans a l’obra.

Ashe va empènyer la cadira cap enrera i s’aixecà. La seva cara agradable i jovenívola s’arrugà tot fent un somriure forçat.

—A mi m’ha tocat la feina més fotuda de totes, així que me’n vaig a pencar ara mateix. Fins d’aquí a una estona —va saludar amb ironia mentre se n’anava.

Susan Calvin va respondre amb un gest quasi imperceptible, però el seguí amb la mirada fins que va haver sortit i no va respondre quan Lanning rondinà:

—Voleu pujar ara a veure l’RB-34, Dra. Calvin?

Els ulls fotoelèctrics d’RB-34 s’alçaren del llibre, quan va sentir el soroll apagat de les frontisses, i es posà dret en entrar Susan Calvin.

Ella s’aturà un moment per posar bé l’enorme cartell de sobre la porta que deia “No entreu, si us plau”, i després va anar cap al robot.

—T’he portat els temes sobre motors hiperatòmics, Herbie; només uns quants. T’agradaria de mirar-te’ls?

RB-34, més conegut com Herbie, agafà els tres pesats llibres de mans d’ella i n’obrí un per la pàgina del títol.

—Mmmm! “Teoria Hiperatòmica”! —botzinà de forma inintel·ligible per a ell mateix, mentre passava les pàgines. Després digué distretament—: Seieu, Dra. Calvin! Això m’ocuparà uns quants minuts.

La psicòloga es va asseure i observà Herbie minuciosament mentre ell prenia una cadira, a l’altre costat de la taula, i s’empassava els tres llibres d’una manera sistemàtica.

Al cap de mitja hora, va deixar-los damunt la taula.

—És clar, ja sé per què els heu portat.

La comissura dels llavis de la Dra. Calvin es va contraure.

—Em temia que ho sabries. És difícil de treballar amb tu, Herbie. Sempre vas a una passa davant meu.

—Aquests llibres són iguals que els altres. No m’interessen. No tenen cap valor. La vostra ciència és un munt d’acumulació de dades amassades amb teories d’estar per casa, i tot és tan increïblement senzill, que amb prou feines val la pena de molestar-s’hi. És la vostra literatura de ficció, allò que m’interessa. Els vostres estudis de la interacció dels motius i emocions humans… —la seva mà poderosa gesticulava vagament mentre buscava els mots escaients.

—Em sembla que ja sé què vols dir —murmurà la Dra. Calvin.

—Jo llegeixo la ment, ja ho sabeu —prosseguí el robot—, i no teniu ni idea de com és de complicada. No acabo d’entendre res, perquè la meva ment té ben poc en comú amb la dels humans… però ho intento, i les vostres novel·les m’hi ajuden.

—Sí, però em temo que després de llegir algunes de les espantoses experiències emocionals de les novel·les sentimentals d’avui —hi havia un deix d’amargor en la seva veu—, trobaràs que les ments reals com les nostres són avorrides i sense color.

—Però si no les hi trobo pas!

La sobtada energia de la resposta va fer que ella es posés dreta. Sentí que es tornava vermella i pensà desesperada: “Ho deu saber”’.

Tot d’una Herbie es calmà.

—Però és clar que jo ho sé, Dra. Calvin —murmurà en una veu baixa gairebé mancada de timbre metàl·lic—. Com voleu que jo no ho sàpiga, si sempre hi esteu pensant?

—Li ho has dit a algú? —demanà ella amb les faccions de la cara endurides.

—És clar que no! —exclamà veritablement sorprès—. Ningú no m’ho ha preguntat.

—Bé, doncs suposo —deixà anar— que deus pensar que sóc una ximpleta.

—No! És una emoció molt normal.

—Potser per això sembla una beneiteria tan gran.

El to de melangia de la seva veu ho amarava tot. Part de la dona traspuava a través de la seva façana de científica.

—Jo no sóc pas precisament allò que se’n diu… atractiva.

—Si us referiu a la simple atracció física, no us ho podria pas dir. Però jo sé, si més no, que hi ha altres tipus d’atracció.

—Tampoc no sóc jove. —La Dra. Calvin amb prou feines si havia escoltat el robot.

—Encara no teniu quaranta anys. —De la veu d’Herbie, se’n desprenia una insistència ansiosa.

—Trenta-vuit, si només comptem els anys; uns seixanta ben mal portats, si ho mesurem segons la meva visió emocional de la vida. No sóc pas psicòloga perquè sí. —Continuà sospirant amargament—: I ell a penes té trenta-cinc anys, i n’aparenta i es comporta com si en tingués menys. Creus que ell em veu mai d’una manera diferent… diferent de com sóc de veritat?

—Us equivoqueu! —El puny d’acer d’Herbie havia caigut sobre la taula coberta de plàstic fent un so metàl·lic estrident—. Escolteu-me…

Però Susan Calvin es girà cap a ell, i el dolor angoixat dels seus ulls es transformà en una flamarada d’indignació.

—Per què t’haig d’escoltar? Tu què saps, d’aquestes coses, tu… tu, màquina! Per a tu, jo no sóc més que un simple espècimen; un insecte curiós amb una ment preculiar, estenallat, a punt de ser disseccionat. És una mostra meravellosa de frustració, oi que sí? Quasi tan interessant com els teus llibres. —La seva veu, que sorgia entre sanglots sense llàgrimes, s’aturà ennuegada. I el robot s’agemolí de por davant el rampell d’ella, brandant el cap suplicant.

—Escolteu-me, si us plau. Si m’ho permeteu, us puc ajudar.

—Com? —va fer una ganyota amb els llavis—. Donant-me bons consells?

—No, així no. Jo sé el que pensa l’altra gent… en Milton Ashe, per exemple.

Hi va haver un llarg silenci, i Susan Calvin abaixà els ulls.

—Jo no vull pas saber què pensa —va dir amb veu estrangulada—. Calla!

—Em sembla que sí, que us agradaria saber què pensa.

El cap d’ella seguia inclinat, però ara respirava més de pressa.

—No dius més que bajanades —murmurà.

—I per què n’hauria de dir? Estic provant d’ajudar-vos. El que pensa de vós Milton Ashe… —s’aturà.

I llavors la psicòloga aixecà el cap.

—Què? —demanà.

—Ell està enamorat de vós —va dir el robot en veu baixa.

Durant tot un minut, la Dra. Calvin no va dir res. Solament mirava el robot fixament.

—T’equivoques! Segur —va dir després—. Com pot ser que m’estimi?

—Es cert. Una cosa així no es pot pas amagar, almenys a mi.

—Però és que em… em… —tartamudejava.

—Ell mira més enllà de la superfície, i admira en els altres la intel·ligència. Milton Ashe no és pas dels tipus que es casen amb una dona per la seva cabellera o pels seus ulls.

Els ulls de Susan Calvin parpellejaren ràpidament i s’esperà abans de parlar. Fins i tot aleshores, la seva veu tremolà.

—Però sens dubte ell no ha indicat de cap manera…

—Li heu donat cap oportunitat?

—Com volies que ho fes? Mai no m’havia imaginat que…

—Justament!

La psicòloga va fer una pausa durant un moment per pensar, i després, de cop i volta, se’l mirà.

—Una noia el va visitar, aquí al centre, fa cosa de mig any. Era maca, suposo… rossa i prima. I, és clar, no sabia ni quant feien dos i dos. Ell es va passar tot el dia fent el fatxenda, provant d’explicar-li com es munta un robot. —Havia endurit el seu to una altra vegada—. I no et pensis pas que ella en pesqués res. Qui era aquesta noia?

—Ja sé a qui us referiu —va respondre Herbie sense cap vacil·lació—. Es tracta d’una cosina germana seva, i entre ells dos no hi ha cap mena d’interès romàntic, us ho asseguro.

Susan Calvin es posà dempeus amb una vivacitat quasi adolescent.

—Oi que és estrany? Això és precisament el que jo em deia a mi mateixa, tot i que mai no em vaig creure seriosament que fos cert. Així que és veritat?

Va córrer cap a Herbie i prengué entre les seves mans la del robot, pesada i freda.

—Gràcies, Herbie! —La seva veu era un xiuxiueig urgent i ronc—. No ho diguis a ningú. Serà el nostre secret… Gràcies una altra vegada.

Havent dit això, i després d’encaixar emocionada els dits metàl·lics i insensibles d’Herbie, se n’anà.

Lentament, Herbie retornà a la novel·la que llegia abans, però no hi havia ningú que pogués llegir els seus pensaments.

Milton Ashe s’estirà d’una manera calmada i exagerada, acompanyat del catacrec de les articulacions i d’un cor de badalls, i després mirà Peter Bogert, Doctor en Matemàtiques, tot traient foc pels ulls.

—Mira —digué—, ara fa una setmana que estic amb això i amb prou feines si he dormit. Fins quan haig de continuar? No havies dit que el bombardeig positrònic a la cambra de buit D era la solució?

Bogert badallà delicadament i es mirà les seves mans blanques amb interès.

—L’és —digué—. Gairebé li tinc el peu al coll.

—Ja sé què significa, això, quan ho diu un matemàtic. Quant falta fins al final?

—Depèn.

—De què? —Ashe es deixà caure en una cadira i estirà les seves cames llargues.

—Depèn d’en Lanning. L’avi no està d’acord amb mi. —Sospirà—. Es una mica passat de moda, aquest és el problema amb ell. S’aferra a la mecànica de matrius com si això fos el principi i el final de totes les coses, i aquest problema requereix recursos matemàtics més efectius. Es tan tossut…

—Per què no demanem a Herbie que ho faci —mormolà Ashe mig adormit—, i així liquidem l’assumpte d’una vegada?

—Demanar-ho al robot? —Bogert alçà les celles.

—Per què no? Que no t’ho ha dit, la tieta?

—Parles de la Calvin?

—Sí! De la Susie en persona. Aquest robot és un geni matemàtic. Ho sap tot sobre tots els temes i encara una mica més. Sap fer mentalment integrals triples i es menja per postres anàlisis de tensors.

El matemàtic el mirà de fit a fit amb escepticisme.

—Ho dius seriosament, això?

—I ara ve la bona! El millor del cas és que al beneit no li agraden les matemàtiques. S’estima més de llegir novel·les sentimentals, t’ho juro! Si veiessis les rucades que li porta la Susie: Passió Púrpura i Amor Espacial.

—A nosaltres la Dra. Calvin no ens n’ha pas dit res, de tot això.

—Bé, encara no ha acabat l’estudi. Ja saps com és, ella. Li agrada tenir-ho tot ben lligat abans de desvetllar el gran secret.

—Te n’ha dit res, a tu?

—Doncs hem estat xerrant. Darrerament ens hem vist molt sovint. —Obrí molt els ulls i va arrugar el front—. Digues, Bogie, li has notat res d’estrany darrerament, a la senyoreta?

Bogert va permetre que el seu rostre adoptés una expressió informal.

—Fa servir pintallavis, és això el que vols dir?

—Dimonis, això ja ho sé. I també coloret, pólvores i rimmel. Va feta un cromo. Però no es tracta d’això. No sé com dir-ho exactament. És la seva manera de parlar… com sí fos molt feliç per alguna raó. —Pensà un moment, i després arronsà les espatlles.

L’altre es va permetre una mirada maliciosa, cosa que, per a un científic que ja havia arribat a la cinquantena, Déu n’hi do.

—Potser està enamorada.

Ashe deixà que els ulls se li tornessin a tancar.

—Estàs torrat, Bogie. Vés-te’n a parlar amb en Herbie, jo em vull quedar aquí i dormir una estona.

—D’acord! Però no em fa gaire gràcia que un robot em digui com haig de fer la meva feina, i no crec pas que aquest fos capaç de fer-la!

Un ronc suau fou l’única resposta.

Herbie escoltava atentament mentre Peter Bogert, amb les mans a la butxaca, parlava amb estudiada indiferència.

—I ara ja t’ho he explicat tot. M’han dit que tu les entens, aquestes coses, i t’ho pregunto més per curiositat que no pas per una altra cosa. El meu procés de raonament, tal com te l’he explicat, inclou alguns punts dubtosos, ho admeto, que el Dr. Lanning refusa d’acceptar, i el quadre encara queda bastant incomplet.

El robot no deia res.

—I bé? —demanà. Bogert.

—Jo no hi veig cap error. —Herbie estava estudiant les xifres gargotejades.

—No crec pas que tu siguis capaç d’anar més lluny que nosaltres, oi?

—Ni m’atreviria a provar-ho. Vós sou millor matemàtic que no pas jo; no gosaria pas, doncs, córrer el risc d’equivocar-me.

Hi hagué un gest de complaença en el somriure de Bogert.

—Ja em pensava que aquest seria el cas. Es difícil. Deixem-ho estar.

Va rebregar els fulls, els llençà al tub de les deixalles, es girà per sortir i, després, s’ho repensà.

—Ja que sóc aquí…

El robot esperà. Semblava que Bogert no es decidís.

—Hi ha un assumpte… sobre el qual tu potser podries… —s’aturà.

—Els vostres pensaments són confosos —va dir Herbie molt baixet—, però sens dubte tots es refereixen al Dr. Lanning. És estúpid vacil·lar, perquè, així que us calmeu, jo sabré quina pregunta em voleu fer.

La mà del matemàtic féu el gest familiar d’anar-se a allisar els cabells ben clenxinats.

—Lanning farà aviat els setanta —digué, com si allò ho expliqués tot.

—Això ja ho sé.

—I ha estat dirigint el centre durant quasi trenta anys.

Herbie assentí.

—Doncs bé —la veu de Bogert havia esdevingut més afalagadora—, no sabries pas si… si ell pensa dimitir del seu càrrec. La salut, potser, o alguna altra…

—I tant que sí —va dir Herbie solament.

—Ho saps, doncs?

—És clar que sí.

—Així… mmmm… m’ho podries dir?

—Ja que m’ho pregunteu, sí. —El robot responia d’una manera mecànica—. Ell ja ha dimitit!

—Què? —La pregunta havia sorgit com una mena d’explosió gairebé inarticulada. El cap immens del científic s’inclinà endavant—. Repeteix-ho, això!

—Ja ha dimitit —repetí en veu baixa—, però la dimissió encara no s’ha fet efectiva. Està esperant, ja ho veieu, a resoldre el problema de… Vaja… el meu problema. Quan això s’hagi enllestit, ja podrà passar el càrrec de director al seu successor.

Bogert s’empassà aire amb força.

—I el seu successor? Qui és?

Ara era molt a prop de Herbie i tenia la vista fixament clavada en les inescrutables cèl·lules fotoelèctriques, d’un color roig esmorteït, que eren els ulls del robot.

—Vós sereu el nou director —digué Herbie lentament.

Els llavis de Bogert es premeren en un somriure de relaxament.

—Va bé saber-ho, això. Ho he estat desitjant i esperant. Gràcies Herbie.

Peter Bogert treballà al seu despatx fins a les cinc i hi tornava a ser a les nou. El prestatge de damunt del seu escriptori s’anà buidant en el lloc corresponent a la renglera dels llibres de referència i de taules, a mesura que ell els anava agafant per consultar-los. Les pàgines plenes de càlculs progressaven de forma microscòpica i els fulls rebregats s’apilaven als seus peus formant un munt de papers plens de gargots.

A les dotze en punt, contemplà la darrera pàgina, es fregà un ull vermell injectat de sang, badallà, i arronsà les espatlles.

—Això cada vegada es complica més. Qui l’ha parit!

Es tombà en sentir que la porta s’obria i saludà Lanning, el qual entrava fent-se petar les articulacions dels dits amb les mans entrellaçades.

El director copsà el desordre que regnava a la cambra i arrufà les celles.

—Alguna pista nova? —demanà.

—No —fou la resposta—. Què té, la vella, de dolent?

Lanning ni tan sols es prengué la molèstia de respondre, i només llançà una ullada superficial al full del damunt de la pila que havia escrit Bogert.

—Te n’ha parlat, la Calvin, del robot? —demanà a través de la flama d’un llumí mentre encenia un cigar—. Es un geni de les Matemàtiques. Realment sorprenent.

—Ho he sentit a dir —remugà l’altre—. Però valdrà més què la Calvin es continuï dedicant a la Robotpsicologia. He estat comprovant l’habilitat matemàtica d’en Herbie i amb prou feines si se’n surt amb les quatre taules.

—No era pas aquesta, l’opinió de la Calvin.

—Està sonada.

—I aquesta no és tampoc la meva opinió. —Els ulls del director es mig aclucaren perillosament.

—Tu! —La veu de Bogert s’endurí—. Què t’empatolles?

—Tot el matí que comprovo la capacitat d’en Herbie, i en sap algunes que tu ni n’has sentit a parlar.

—Ah, sí?

—Sembla que no t’ho creguis. —Lanning es va treure un full de paper de la butxaca de l’americana i el desplegà—. Aquesta no és pas la meva lletra, oi que no?

Bogert estudià els traços amples i angulars que cobrien el full.

—Ho ha escrit en Herbie?

—Exactament! I, si t’hi fixes, veuràs que ha estat treballant en la teva integració de l’equació 22. Arriba —prosseguí Lanning picant amb una ungla groguenca damunt de l’últim pas del raonament— a una conclusió idèntica a què vaig arribar jo i hi ha tardat solament una quarta part del temps. No tenies cap dret a deixar de banda l’Efecte de Retardament en el bombardeig positrònic.

—No l’he deixat pas de banda. Per l’amor de Déu, posa’t a la closca que anul·laria…

—Sí, és clar, ja m’ho has explicat. Has fet servir l’equació de translació de Mitchell, oi que sí? Doncs… no és aplicable.

—Per què no?

—Per una banda, perquè has estat utilitzant hiperimaginàries.

—I això a què ve?

—L’equació de Mitchell no es compleix quan…

—Que t’has begut el cervell? Si et rellegissis l’article original de Mitchell sobre les Transaccions de Distància…

—No em cal. Ja et vaig dir al principi que no m’agradava la seva argumentació, i en Herbie està d’acord amb mi.

—Doncs bé —cridà Bogert—, deixa que aquest ninot mecànic et solucioni tot el problema. Per què perdem el temps en coses inútils?

—Aquesta és precisament la qüestió. En Herbie no pot resoldre el problema. I si ell no pot, tampoc no podrem nosaltres, tots sols. Sotmetré tot l’assumpte al Comitè Nacional. Va més enllà de la nostra capacitat.

Bogert botà de la cadira i aquesta caigué cap enrera.

—No ho faràs pas! —cridà amb la cara encesa.

Lanning també envermellí.

—M’estàs dient el que haig de fer?

—Exactament! —fou la resposta entre dents—. Ja tinc el problema solucionat i ara no me’l trauràs de les mans, ho entens? No et pensis pas que no veig cap a on vas, tu, fòssil dissecat! Et deixaries tallar un braç abans de deixar que jo em quedés amb el prestigi que em donaria solucionar això de la telepatia robòtica.

—Ets un idiota rematat, Bogert, i d’aquí uns segons faré que et suspenguin per insubordinació. —El llavi inferior de Lanning tremolava d’excitació.

—No ho faràs pas, Lanning. Amb un robot aquí llegint el pensament, no hi ha secrets que valguin; no oblidis que ho sé tot respecte a la teva dimissió.

La cendra del cigar de Lanning tremolà i caigué seguida del cigar mateix.

—Què?… Què?

Bogert rigué malèvolament.

—I jo sóc el nou director, queda clar? Estic ben informat, no et pensis pas que no. Vés-te’n a fer punyetes, Lanning. Ara les dono jo, les ordres, aquí, o hi haurà el merder més gran en què t’hagis trobat en tota la teva vida.

Lanning recuperà la veu.

—Quedes suspès, ho sents? —bramà—. Quedes rellevat de tots els teus deures! Estàs acabat, ho has entès?

El somriure a la cara de l’altre s’eixamplà.

—A què ve tot això? No va enlloc. Jo tinc tots els trumfos a la mà. Sé que has dimitit. En Herbie m’ho ha dit i ell ho ha tret directament de tu.

Lanning va fer un esforç per tal de mantenir la calma. Semblava un home gran, molt gran, amb uns ulls cansats mirant des d’una cara exsangüe, en la qual només hi havia restat el groc pàl·lid dels anys.

—Vull parlar amb en Herbie. No és possible que t’hagi dit tal cosa. Estàs jugant de manera astuta, Bogert, però jo t’haig de veure les cartes. Vine amb mi.

Bogert arronsà les espatlles.

—A veure en Herbie? Collonut, amb molt de gust.

Eren també les dotze en punt quan Milton Ashe aixecà els ulls del seu croquis matusser.

—Te’n fas una idea? —digué—. Jo no en sé, de dibuixar aquestes coses, però més o menys és així. Una delícia de caseta. I me la donen regalada.

Susan Calvin se’l menjava amb els ulls.

—És bonica de debò —sospirà—. Sovint he pensat que m’agradaria… —la seva veu s’esvaí.

—És clar que —continuà Ashe ràpidament, deixant el llapis a un cantó— m’hauré d’esperar fins a les vacances. Només falten dues setmanes, però aquest assumpte d’en Herbie ho ha deixat tot penjat. —Es mirà les ungles—. A més a més, hi ha una altra cosa… però és un secret.

—Doncs no me’l diguis.

—Oh, ho preferiria, em moro de ganes de dir-ho a algú, i tu ets probablement la millor… mmmm… confident que es pot trobar aquí —somrigué com un xaiet.

El cor de Susan Calvin saltà d’alegria, però li faltava confiança per parlar.

—Francament —Ashe arrossegà una mica la cadira cap a ella i abaixà la veu fins que esdevingué un xiuxiueig—, la casa no serà només per a mi sol. Em vull casar!

I llavors saltà de la cadira.

—Què et passa?

—No res! —L’horrible sensació que li rodava el cap havia passat, però li costava d’empènyer les paraules—. Casar-te? Vols dir…

—I tant. Ja era hora, oi que sí? Te’n recordes, d’aquella noia que va venir l’estiu passat? Doncs amb aquella! Però que et trobes malament? Tu…

—Mal de cap! —Susan Calvin el va apartar feblement—. N’he… n’he tingut darrerament. Vull… felicitar-te, és clar, estic molt contenta…

El coloret posat sense gràcia formava dues desagradables taques vermelles sobre la seva cara blanca com un glop de llet. Tot tornava a giravoltar-li.

—M’hauràs… de disculpar…

Les paraules eren confuses mentre sortia trontollant entrebancant-se per la porta. Tot havia passat com a les sobtades catàstrofes dels somnis; i amb tot l’horror irreal dels somnis.

Però com podia haver estat? Herbie havia dit…

I Herbie ho havia de saber! Ell llegia el pensament!

Es trobà sense alè sostenint-se contra el bastiment de la porta, tot mirant fixament la cara metàl·lica d’Herbie. Devia haver pujat dos trams de l’escala, però no se’n recordava. La distància havia estat coberta en un instant, com en un somni.

Com en un somni!

I ara els ulls d’Herbie miraven sense parpellejar els d’ella i, en aquell malson, el vermell pàl·lid dels seus ulls semblava com si es dilatés formant dos globus d’una lluentor apagada.

Ell estava parlant, i Susan Calvin va sentir que aquells vidres freds li premien els llavis. S’empassà la saliva i s’estremí, recobrant una certa consciència del lloc on era.

I ara Herbie estava parlant, i la seva veu es notava pertorbada, com si se sentís ferit, estamordit, implorant.

Les seves paraules començaven a ser comprensibles.

—Això és un somni —deia—, i no us l’heu de creure. Aviat us despertareu al món real i us riureu de vós mateixa. Us estima, us ho asseguro. Us estima, us estima! Però no aquí! No ara! Això és una il·lusió.

Susan Calvin assentí, la seva veu era un murmuri.

—Sí! Sí! —S’agafava al braç d’Herbie, s’hi enganxava repetint una i altra volta—: No és veritat, oi que no? No ho és, oi que no?

En aquell moment recuperà el sentit. No ho sabé mai, però va ser com passar d’un món de tèrbola irrealitat a un món d’una violenta lluminositat. L’apartà d’ella donant una forta empenta a aquell braç d’acer, i li caigué la bena dels ulls.

—Què intentes fer? —cridà asprament—. Què intentes fer?

—Vull ajudar-vos —digué Herbie reculant.

La psicòloga se’l mirà de fit a fit.

—Ajudar-me? Dient-me que és un somni? Intentant de convertir-me en una esquizofrènica? —Una tensió histèrica s’apoderà d’ella—. Això no és un somni! Ja voldria jo que ho fos! —De sobte aspirà aire—. Espera’t! Per què… per què…, ja ho entenc. Pel cel misericordiós, és evident!

—Ho vaig haver de fer. —La veu del robot traïa un sentiment d’horror.

—I jo et vaig creure! Mai no m’hauria pensat…

El soroll de veus fortes a l’altre cantó de la porta va fer que s’aturés. Se n’allunyà cloent els punys espasmòdicament, i quan entraren Bogert i Lanning es trobava a la vora de la finestra més apartada de la porta. Cap dels dos no s’adonà de la seva presència.

S’acostaren a Herbie tots dos alhora; Lanning enfadat i impacient, Bogert fredament sardònic. El director fou qui primer va parlar.

—A veure, Herbie. Escolta’m!

El robot va dirigir la mirada cap al vell director.

—Sí, Dr. Lanning.

—Has estat parlant amb el Dr. Bogert?

—No, senyor.

Havia estat una resposta molt lenta i el somrís desaparegué de cop i volta de la cara de Bogert.

—Què has dit?

Bogert donà una empenta al seu superior per tal d’apartar—lo i es plantà amenaçadorament davant del robot.

—Repeteix el que em vas dir ahir.

—Vaig dir que… —Herbie callà. Dintre seu li vibrava el diafragma metàl·lic amb una lleugera discordança.

—No em vas dir que havia dimitit? —bramà Bogert—. Contesta’m!

Bogert havia alçat el braç frenèticament, però Lanning el va empènyer cap a un costat.

—Intentes intimidar-lo perquè digui una mentida?

—Tu l’has sentit, Lanning. Ha començat dient “Sí” i s’ha aturat. Aparta’t! Vull que digui la veritat, m’entens?

—Ja li ho demanaré jo! —Lanning es girà cap al robot—. D’acord, Herbie, no t’atabalis. Digues, he dimitit?

Herbie el mirava fixament.

—He dimitit, jo? —va tornar a demanar Lanning neguitós.

Hi va haver un indici molt feble d’un gest negatiu per part del cap del robot. Una llarga espera no donà cap altre resultat.

Els dos homes es miraven, i l’hostilitat que reflectien els seus ulls quasi es podia tocar.

—Què dimonis…! —exclamà Bogert—. Se’ns ha tornat mut, el robot? No saps parlar, tu, estaquirot?

—Sí que sé parlar —va respondre Herbie de manera automàtica.

—Doncs contesta’ns la pregunta. No m’havies dit que Lanning havia dimitit? Ha dimitit, sí o no?

Un altre cop un silenci apagat ho envaí tot, fins que, tot d’una, la rialla mig histèrica i estrident de Susan Calvin ressonà des del fons de la cambra.

Els dos matemàtics van fer un bot, i els ulls de Bogert es mig aclucaren.

—Què hi fas aquí? De què te’n rius?

—No me’n ric de res. —La seva veu no era del tot normal—. Es que no sóc jo, l’única que hi ha picat. Quina ironia, que tres dels experts en robòtica més importants del món hagin caigut en la mateixa trampa elemental, oi? —La seva veu es va anar apagant i es posà una mà molt pàl·lida al front—. No té cap gràcia, però!

Aquest cop, tots dos homes alçaren les celles en creuar-se les seves mirades.

—De quina trampa parleu? —demanà Lanning secament—. Què li passa, a en Herbie?

—No res —s’acostà cap a ells lentament—, a ell no li passa res; som nosaltres. —De sobte es tombà cap al robot i li cridà—: Deixa’m en pau! Vés-te’n a l’altra punta d’habitació i no et vull ni veure.

Herbie reculà davant la fúria dels ulls d’ella, i corregué cap al racó trontollant amb enrenou metàl·lic.

—Què significa tot això, Dra. Calvin —la veu de Lanning era hostil.

Ella s’hi encarà.

—Segurament que deveu saber la Primera Llei de la Robòtica —digué sarcàsticament.

Van assentir tots dos alhora.

—És clar que sí —va dir Bogert irritat—, un robot no podrà mai causar dany a un ésser humà, o, per inacció seva, deixar que li passi res de mal.

—Que bé que la recites —digué la Calvin sorneguerament—. Però, quina mena de dany?

—Quina? Qualsevol mena.

—Exacte! Qualsevol! I què me’n dieu dels sentiments ferits? I què me’n dieu del desinflament de l’ego? I de la destrucció de totes les esperances d’una persona? Són danys, això?

Lanning arrugà les celles.

—Què en pot saber, un robot, de… —s’aturà desconcertat.

—Ho heu entès, oi que sí? Aquest robot llegeix la ment. Creieu que no sap tot el que cal saber sobre danys mentals? Us penseu que, quan li demanem alguna cosa, no ens dóna exactament la resposta que volem sentir? Oi que qualsevol altra resposta ens faria mal, i oi que en Herbie ho sap, això?

—Deu del cel! —murmurà Bogert.

La psicòloga li llançà una ullada irònica.

—Suposo que li vas demanar si en Lanning havia dimitit. Tu volies sentir que ja ho havia fet i, per tant, això és el que Herbie et va dir.

—I suposo que per això —va dir Lanning monòtonament— no volia respondre fa una estona. No podia contestar ni que sí ni que no sense ferir un dels dos.

Hi va haver una pausa breu durant la qual tots miraren pensativament cap al racó on el robot estava agemolit a la cadira del costat de la llibreria, amb el cap descansant en una mà.

—Ell ben bé que ho sabia, tot això —digué Susan Calvin mirant a terra fixament—. Aquest… aquest dimoni ho sap tot; fins i tot el que va fallar mentre el muntaven. —Tenia la mirada tètrica i meditativa.

—En això us equivoqueu, Dra. Calvin —digué Lanning alçant la vista—. Ell no sap pas què va passar. Li ho he preguntat.

—Això què vol dir? —cridà la Calvin—. Solament que vós no volíeu que ell us donés la solució. Us hauria ferit l’ego de veure que una màquina sabia més que no pas vós. —I adreçant-se a Bogert li etzibà—: I tu, li ho has preguntat?

—En certa manera. —Bogert tossí i es va tornar vermell—. Em va dir que sabia molt poques matemàtiques.

Lanning va riure, no gaire fort, i la psicòloga somrigué càusticament.

—Jo li ho demanaré! —va dir—. La solució que em doni no ferirà pas el meu ego. Vine aquí! —va dir alçant la véu de manera freda i imperativa.

Herbie s’aixecà i s’hi apropà amb passes indecises.

—Tu raps, suposo —continuà ella—, en quin moment precís del teu muntatge es va introduir un factor estrany o bé se’n va negligir un d’essencial.

—Sí —va dir Herbie amb una veu gairebé inaudible.

—Espera’t! —va interrompre Bogert furiós—. Això no és necessàriament veritat. És només allò que tu vols sentir-li dir.

—No siguis ximple —contestà la Calvin—. És clar que sap tantes matemàtiques com tu i com Lanning junts, perquè ell llegeix en les ments. Deixa’l respondre.

El matemàtic es calmà i la Calvin prosseguí.

—Vinga, doncs, Herbie, explica’t! T’estem esperant. —I afegí en un apart—: Senyors, agafin paper i llapis.

Però Herbie restà en silenci.

—Per què no respons, Herbie? —demanà la psicòloga en un to de veu triomfal.

—No puc —digué el robot de sobte—. Vós sabeu que no puc! El Dr. Bogert i el Dr. Lanning no volen que ho digui.

—Ells volen la solució.

—Però no volen que surti de mi.

—No siguis beneit, Herbie —va interrompre Lanning parlant lentament i articulada—. Sí que volem que ens la diguis.

Bogert assentí bruscament.

La veu d’Herbie va prendre un registre superagut.

—De què serveix dir això? Us penseu que no sóc capaç de veure-hi, sota la pell superficial del vostre cervell? Interiorment, no voleu pas que us ho digui. Sóc una màquina a la qual se li ha donat la possibilitat d’imitar la vida només gràcies a la interacció positrònica del seu cervell, el qual és un enginy de l’home. No us podeu pas rebaixar davant meu sense que us sentiu ferits. Això és al fons de les vostres ments i no s’esborrarà pas. No us puc donar la solució.

—Sortirem —va dir el Dr. Lanning—. Digues-li a la Dra. Calvin.

—No hi fa cap diferència —va cridar Herbie—, ja que, de totes maneres, sabríeu que he estat jo qui ha proporcionat la resposta.

—Però que no comprens, Herbie —digué la Dra. Calvin—, que, malgrat tot, el Dr. Lanning i el Dr. Bogert volen la solució?

—Per ells mateixos —va insistir Herbie.

—Però la volen, i el fet que tu la sàpigues i no els la vulguis dir els fereix. Ho entens, això, oi?

—Sí! Sí! .

Herbie retrocedia lentament i, pas a pas, Susan Calvin anava avançant. Els dos homes es miraren estupefactes.

—Tu no els la pots dir —deia la psicòloga amb lenta cantarella—, perquè fer-ho els feriria i tu no pots pas ferir ningú. Però si no els la dius, els fereixes i, per tant, els l’has de dir. I si ho fas, els feriràs, i no ho pots fer, per tant, no els la pots dir; però si no ho fas, els fereixes i, per tant, els l’has de dir; però, si els la dius, els fereixes i, per tant, no els la pots dir; però, si no, fas mal i, per tant, no pots; però si ho fas…

Herbie s’estintolà contra la paret i es va deixar caure de genolls.

—Prou! —implorà amb un xiscle—. Tanqueu la vostra ment! És plena de dolor, de frustració, i d’odi! No ho he fet pas amb mala fe, us ho asseguro! Provava d’ajudar! Us he dit allò que volíeu sentir. Havia de fer-ho!

La psicòloga no en va pas fer cas.

—Els l’has de dir, però, si ho fas, fereixes i, per tant, no ho has de fer; però, si no, fereixes i, per tant, els l’has de dir; però…

I llavors Herbie féu un xisclet! Era com el xiulet d’un flautí amplificat moltes vegades, que s’anava tornant més i més agut, fins a assolir la intensitat d’una ànima perduda, i que omplia la cambra amb la seva mateixa penetració. I, quan s’esvaí, Herbie s’esfondrà convertit en un pilot arrupit de metall immòbil.

—És mort! —La cara de Bogert estava lívida.

—No! —Susan Calvin esclatà en violentes i descontrolades riallades—. No és mort! Només que s’ha tornat boig. L’he confrontat amb el dilema insoluble, i ha petat. Ara el pots vendre com a ferralla; no tornarà a parlar mai més.

Lanning estava agenollat vora d’allò que havia estat Herbie. Els seus dits van tocar el rostre metàl·lic, fred i insensible, i s’esgarrifà.

—Ho has fet expressament.

S’alçà i s’encarà amb ella tot mostrant un semblant desencaixat.

—I què, si ho he fet? Ara no pots pas fer-hi res. —I afegí en un sobtat atac de rancúnia—: S’ho mereixia.

El director va agafar el paralitzat i immòbil Bogert pel canell.

—Tant se val. Anem, Peter —sospirà—. Un robot pensant com aquest no val per a res.

Els seus ulls eren vells i cansats.

—Au, Peter, anem —repetí.

La Dra. Susan Calvin trigà uns quants minuts, després que hagueren sortit tots dos científics, abans de recuperar part del seu equilibri mental. De mica en mica, els seus ulls es van dirigir cap el cerebralment mort Herbie, i la tensió li tornà al rostre. Va mantenir-hi la mirada fixa durant molta estona mentre el triomf se li esvaïa i li retornava la inevitable frustració, i, de tots els seus pensaments turbulents, només una paraula infinitament amarga va sorgir dels seus llavis.

—Mentider!

Aquí s’acabava tot; de moment, és clar. Sabia que, després d’això, no li trauria res més. Ella s’assegué darrera de la seva taula de despatx, amb la cara blanca i freda… recordant.

—Gràcies, Dra. Calvin! —vaig dir-li, però no va pas respondre.

Vaig estar dos dies a tornar-la a veure.





6. EL ROBOTET PERDUT


Quan vaig tornar a veure novament Susan Calvin, va ser davant de la porta del seu despatx. Estaven traient els arxivadors.

—Hola, jove, com van aquests articles? —va dir-me.

—Molt bé —vaig respondre-li.

Els havia retocat a la meva manera, havia dramatitzat els seus relats esquemàtics, i hi havia afegit les converses i algunes pinzellades.

—Em podríeu fer el favor de repassar-los, per veure que no hi hagi enlloc res que sigui calumniós o massa inexacte?

—Suposo que sí. Anem al saló dels directius. Ens hi podem prendre un cafè.

Semblava de bon humor, així que, mentre anàvem pels corredors, em vaig arriscar a dir-li:

—Em preguntava Dra. Calvin…

—Si?

—Si podríeu dir-me més coses relacionades amb la història dels robots.

—Que no us ho he dit ja tot, jove?

—En certa manera. Però és que aquests incidents sobre els quals he escrit no tenen res a veure amb el món modern. Vull dir que, de robot que llegís el pensament, només se n’ha creat un, i que les Estacions Espacials ja han passat de moda i no es fan servir, i que el tema dels robots miners ja és una cosa de cada dia Què passa amb el viatge interestel·lar? Només fa uns vint anys que es va inventar el motor hiperatòmic i és cosa ben sabuda que va ser un invent dels robots. Què hi ha de veritat, en tot plegat?

—El transport interestel·lar?

Quedà pensativa. Érem ja al saló, i vaig demanar un dinar complet. Ella només va prendre’s un cafè.

—No va ser pas una pum invenció dels robots, sabeu? No va pas anar d’una manera tan fàcil com això. Però, és clar, fins que no vam haver desenvolupat el Cervell, no vam arribar enlloc. No obstant això, ho vam intentar de debò. El meu primer contacte (directe, vull dir) amb investigacions interestel·lars va ser el 2029, quan es va perdre un robot.

A la Hiperbase s’havien pres mesures amb una mena de frenesí demencial; el que podríem dir-ne l’equivalent muscular d’un xiscle histèric.

Enumerant-les en ordre, tant cronològic com de desesperació, eren:

1.- Aturar totes les activitats sobre Propulsió Hiperatòmica en tot l’àmbit espacial ocupat per les Estacions del Grup Asteroidal Vint-i-set.

2.- Aïllar, pràcticament parlant, del Sistema tot l’àmbit espacial. Ningú no hi entrava sense permís. Ningú no en sortia, fos quina fos la raó.

3.- Noliejar una nau patrullera especial del govern, perquè traslladés cap a la Hiperbase la Dra. Susan Calvin i el Dr. Peter Bogert, caps dels departaments de Psicologia i de Matemàtiques, respectivament, d’U.S. Robot Mechanical Men Corporation.

Susan Calvin mai no havia abandonat la superfície de la Terra, i no tenia pas cap desig especial de fer-ho aquesta vegada. En una era d’energia atòmica i de l’arribada imminent de la propulsió hiperatòmica, ella s’havia mantingut discretament provinciana. Per tant, se sentia descontenta d’haver de fer aquell viatge i poc convençuda que fos una veritable emergència, i cada línia d’aquella cara de mitja edat, sense atractiu, ho expressava d’una manera prou clara durant el seu primer àpat a la Hiperbase.

Ni tampoc la pal·lidesa llustrosa del rostre de Bogert no abandonà una certa expressió malhumorada. I el general Kallner, que era el cap del projecte, tampoc no oblidà ni una sola vegada de mantenir la seva expressió turmentada.

Dit breu, era una situació terrible, l’àpat aquell, i la curta conferència que tots tres van tenir després d’haver menjat començà en un to gris i apagat.

Kallner, amb la seva calba lluent, i amb el seu uniforme que tan poc s’adeia amb aquelles circumstàncies, començà a parlar amb una franquesa forçada.

—És una història ben estranya, aquesta que us haig d’explicar. Haig d’agrair-vos que hàgiu vingut tan de pressa i sense que us hàgim donat una raó. Ara provaré de corregir-ho. Hem perdut un robot. Totes les activitats s’han aturat i s’hi han de quedar fins que el trobem. Ara com ara hem fracassat, i creiem que ens cal l’ajut d’experts.

El general potser va sentir que la situació difícil en què es trobava no havia despertat interès. Continuà amb un to de desesperació.

—No caldrà pas que us recordi la importància de la nostra feina. Més del vuitanta per cent dels pressupostos de recerca científica vénen a parar a nosaltres…

—Bé, això ja ho sabem —va dir Bogert amablement—. U.S. Robots rep unes quantitats molt generoses pel lloguer dels seus robots.

Susan Calvin hi afegí una nota àcida i abrupta.

—Com és que aquest robot és tan important per al projecte, i per què no se l’ha localitzat?

El general tombà cap a ella la seva cara vermella, i, amb un gest ràpid, va passar-se la llengua pels llavis.

—Doncs, en certa manera, es podria dir que l’hem localitzat. —I afegí quasi angoixat—: Potser serà millor que m’expliqui. De seguida que ens vam adonar que el robot no s’havia presentat, vam declarar un estat d’emergència i vam aturar totes les activitats de la Hiperbase. El dia abans havia arribat una nau de transport per deixar-nos dos robots per al laboratori. Transportava seixanta-dos robots del… eh… del mateix model per descarregar-los a d’altres llocs. Del nombre, n’estem segurs. Sens dubte.

—Sí? I què hi té a veure, tot això?

—Quan ens vam adonar que no era possible de localitzar el robot perdut enlloc (us asseguro que hauríem trobat abans una agulla en un paller), se’ns va acudir per casualitat de demanar-los que comptessin els robots que quedaven a la nau de transport. Ara n’hi ha seixanta-tres.

—Suposo, per tant, que el seixanta-tres deu ser el fill pròdig.

Els ulls de la Dra. Calvin s’enfosquiren.

—Sí, però no hi ha manera de determinar quin és el número seixanta-tres.

Hi hagué un silenci absolut, mentre el rellotge electrònic tocava les onze.

—És molt estrany —observà després la robotpsicòloga fent un gest de perplexitat amb els llavis—. Peter —es girà vers el seu col·lega amb una certa fúria—, què passa aquí? Quin tipus de robot fan servir a la Hiperbase?

El Dr. Bogert dubtà, i somrigué feblement.

—Fins ara ha estat un tema delicat, Susan.

—Sí, fins ara —saltà ella—. Si hi ha seixanta-tres robots del mateix tipus i se n’ha de trobar un d’indeterminat, per què no n’agafen un qualsevol? No l’hi veig pas, el problema. Per què ens han fet venir?

—Si em permets, Susan —va dir Bogert en to resignat—. Passa que la Hiperbase ha estat utilitzant alguns robots que no tenen tota la Primera Llei de la Robòtica impresa al cervell.

—Que no la tenen impresa? —Susan Calvin es deixà anar enrera en la cadira—. Ja ho veig. Quants se n’han fets, d’aquests robots?

—Uns quants. Era una ordre del govern i no es podia violar el secret. Ningú no ho podia saber fora dels directius implicats. A tu no se t’hi va incloure, Susan. Jo no vaig tenir-hi res a veure, en tot plegat.

El general el va interrompre amb un signe autoritari.

—M’agradaria aclarir aquest punt. No sabia que la Dra. Calvin desconeixia la situació. No cal que us digui, Dra. Calvin, que sempre hi ha hagut una oposició molt forta al fet que hi hagués robots al Planeta. L’única defensa que el govern ha tingut, en aquest assumpte, contra els Fonamentalistes radicals ha estat el fet que els robots sempre s’han construït amb una Primera Llei inviolable, cosa que fa que els sigui impossible, passi el que passi, de causar cap mal als éssers humans. Però necessitàvem robots d’una classe diferent. Vam fer preparar, doncs, uns quants dels robots del model NS-2, és a dir, els Néstors, amb una Primera Llei modificada. Per tal de mantenir el secret, es fabriquen tots els NS-2 sense número de sèrie; aquí ens arriben robots modificats juntament amb els normals i, és clar, tots els nostres estan rigorosament impresos perquè no parlin de la seva modificació, amb el personal no autoritzat.

Va mostrar un somriure de desconcert.

—Ara tot això s’ha tornat en contra nostra.

—Però heu preguntat a cada robot quin és el diferent? —demanà la Calvin seriosa—. Segur que vosaltres esteu autoritzats a fer-ho.

El general assentí.

—Cada un dels seixanta-tres robots nega haver treballat aquí, i un d’ells menteix.

—El que esteu buscant deu tenir algun tipus de desgast, oi? M’imagino que els altres són nous de fàbrica.

—El robot en qüestió va arribar fa només un mes. Aquest i els dos que acaben d’arribar eren els últims que necessitàvem. No se li nota cap desgast.

Va anar fent que no lentament amb el cap, i la seva mirada mostrà un altre cop un home turmentat.

—Dra. Calvin, no podem permetre que aquesta nau se’n vagi. Si se sabia que existeixen robots sense la Primera Llei…

Fóra impossible d’exagerar la conclusió.

—Destruïu els seixanta-tres robots i prou —va dir la robot— psicòloga d’una manera freda i monòtona.

Bogert va fer una ganyota amb la boca.

—Estàs suggerint de destruir trenta mil dòlars per robot? Em temo que a U.S. Robots no els agradaria. Primer hauríem de fer un esforç, Susan, abans de destruir res.

—En aquest cas —digué ella—, necessito detalls. Exactament quins avantatges en treu la Hiperbase, d’aquests robots modificats? Quin factor els va fer convenients, general?

Kallner arrugà el front i se l’acaricià amb la mà.

—Havíem tingut problemes amb els robots d’abans. Mireu, els nostres operaris treballen sovint sota radiacions intenses. És perillós, és clar, però prenen les precaucions adients. Només hem tingut dos accidents d’ençà que vam començar i cap dels dos no ha estat fatal. Tanmateix, era impossible d’explicar això a cap dels robots normals. La Primera Llei diu, us la cito textualment, “Un robot no podrà mai causar dany a un ésser humà, o, per inacció seva, deixar que li passi res de mal”. Es tractava d’una cosa bàsica, Dra. Calvin. Quan calia exposar un dels nostres homes un momentet a un camp gamma moderat, sense repercussions psicològiques, el robot més proper es llançava a salvar-lo. Si el camp era excessivament feble, ho aconseguia i no podíem continuar la feina fins que no havíem retirat els robots. Si el camp era una mica més fort, el robot no aconseguia d’arribar mai fins al tècnic, ja que el seu cervell positrònic quedava col·lapsat sota els raigs gamma, i llavors perdíem un robot car i difícil de reemplaçar.

”Vam intentar de discutir-ho amb ells. La seva opinió era que un ésser humà, dins un camp gamma, posava en perill la seva vida, i que tant era si podia estar-s’hi mitja hora sense cap risc. ‘Suposem’, al·legaven, ‘que s’hi quedava una hora per error’. No podien pas acceptar, deien, aquest risc. Els vam fer veure qúe ells s’estaven arriscant per una possibilitat de risc molt remota. Però l’autopreservació és només la Tercera Llei de la Robòtica, i la Primera Llei de la seguretat dels éssers humans s’imposava. Els ho vam ordenar; els vam donar ordres estrictes i severes que no s’apropessin als camps gamma per res del món. Però l’obediència és només la Segona Llei de la Robòtica, i la Primera Llei de la seguretat dels éssers humans s’imposava. Dra. Calvin, o continuàvem sense robots o havíem de modificar la Primera Llei, i vam prendre, doncs, una decisió”.

—És inconcebible —va dir la Dra. Calvin—, que consideréssiu la possibilitat d’eliminar la Primera Llei.

—No la vam pas suprimir, només la vam modificar —explicà Kallner—. Vam construir uns cervells positrònics que tenien solament impresos els aspectes positius de la LLei, que en aquest cas deia: ‘Cap robot no pot fer mal a un ésser humà’. I prou. No tenen pas l’obligació de prevenir que un agent extern, com poden ser raigs gamma, faci mal a un ésser humà. No m’equivoco pas, oi Dr. Bogert?

—És cert —assentí el matemàtic.

—I aquesta és l’única diferència entre els vostres robots i els NS-2 ordinaris? L’única diferència? Peter?

—Sí, Susan, l’única.

Ella s’aixecà i parlà d’una manera concloent.

—Ara me’n vaig a dormir, i d’aquí a vuit hores vull parlar amb l’última persona que va veure el robot per darrera vegada. I des d’aquest moment, general Kallner, si vós voleu que jo em faci d’alguna manera responsable de la situació, vull tenir un control total i indiscutible en aquesta investigació.

A part de dues hores d’ensopiment, durant les quals no aconseguí de lliurar-se del ressentiment, Susan Calvin no va experimentar res que s’assemblés a dormir. Va tustar a la porta de Bogert a les 0700 hora local i també el trobà despert. Semblava que ell s’havia pres la molèstia de dur-se el batí a la Hiperbase, ja que estava assegut i el duia posat. En entrar la Dra. Calvin, va deixar a un cantó les tisores de les ungles.

—Ja m’ho pensava, que vindries —va dir en veu baixa—. Suposo que deus estar fastiguejada de tot plegat.

Sí.

—Bé… Ho sento molt. No hi va haver forma d’evitar-ho. Quan ens van avisar de la Hiperbase perquè vinguéssim, vaig pensar de seguida que devia haver passat alguna cosa amb els Néstors modificats. Però, què havia de fer? T’hauria pogut donar tota la informació durant el viatge de vinguda, m’hauria agradat de fer-ho, però n’havia d’estar segur. L’assumpte de la modificació és ultrasecret.

—M’haurien d’haver informat —murmurà la psicòloga—. U.S. Robots no tenia cap dret a modificar cervells positrònics d’aquesta manera sense el consentiment d’un psicòleg.

—Sigues raonable, Susan! —sospirà Bogert arrufant les celles—. No hauries pogut fer-hi res. En aquest afer el govern hauria anat a la seva. Volen la Propulsió Hiperatòmica, i els físics etèries volen robots que no s’interfereixin en la seva feina. Els haurien aconseguit ni que hagués calgut capgirar la Primera Llei. Vam haver d’admetre que era possible de fabricar-los i ells van jurar i perjurar que només en volien dotze, i que únicament els utilitzarien a la Hiperbase, que els destruirien així que s’hagués perfeccionat la Propulsió, i que es prendrien totes les precaucions possibles. Van insistir que tot s’havia de mantenir en secret. I aquesta és la situació.

—Jo hauria dimitit —va dir entre dents la Dra. Calvin.

—No hauria servit de res. El govern oferia una fortuna a la companyia i, si aquesta refusava, l’amenaçava de treure lleis desfavorables als robots. Ens tenien atrapats, i encara ho estem. Si tot això sortia a la llum, potser perjudicaria Kallner i el govern, però encara moltíssim més U.S. Robots.

—Peter, no te n’adones fins a on ens pot dur, tot plegat? —Li demanà la psicòloga mirant-lo fixament—. Entens el que significa eliminar la Primera Llei? No és solament una qüestió de mantenir el secret.

—En sóc conscient, de les implicacions. No sóc pas un nen. Significaria una inestabilitat completa, sense solucions no-imaginàries per a les Equacions de Camp positròniques.

—Sí, matemàticament. Però, ets capaç de traduir-ho en conceptes psicològics rudimentaris? Peter, conscientment o inconscient, tot tipus normal de vida es ressent de ser dominat. Si la dominació la porta a terme un ésser inferior, o considerat com a tal, el ressentiment és encara més fort. Físicament i, fins a un cert punt, mentalment, un robot, qualsevol robot, és superior a un ésser humà. Per què, doncs, accepta de ser esclau? Només per la Primera Llei! Perquè, sense ella, la primera ordre que li donessis significaria la teva mort. Inestabilitat? Qué n’opines?

—Susan —va dir Bogert en to condescendent—, haig d’admetre que aquest Complex de Frankestein que has presentat té una certa justificació; per això hi va haver la Primera Llei des del començament. Però la Llei, ho torno a repetir, no ha pas estat eliminada, només modificada.

—I què me’n dius, de l’estabilitat del cervell?

El matemàtic va contraure els llavis.

—Està afeblida, és clar. Però dins els límits de la seguretat. Els primers Néstors van arribar a la Hiperbase fa nou mesos i, fins ara, tot ha anat com oli en un llum, i encara aquest cas cal interpretar-lo com a por a ser descobert i no pas com un perill per als humans.

—Molt bé, doncs. Ja veurem quin és el resultat de la reunió d’aquest matí.

Molt educadament, Bogert l’acompanyà fins a la porta i, quan ella va haver sortit, va fer una ganyota eloqüent. No veia cap raó per canviar l’opinió que sempre havia tingut d’ella: una dona frustada, nerviosa i amargada.

En el curs dels pensaments de Susan Calvin, Bogert no hi entrava en absolut. Feia anys que ella l’havia deixat de banda per llagoter, pretensiós i afectat.

Gerald Black s’havia llicenciat en Física Etèrica feia un any i, com tots els físics de la seva promoció, es va trobar ocupat en el problema de la Propulsió. Ara ell estava contribuint activament a l’ambient general de les reunions de la Hiperbase. Amb la seva bata blanca tacada, era un rebel a mitges i un home del tot insegur d’ell mateix. Semblava com si la seva energia acumulada busqués una sortida, i els seus dits, mentre s’entrellaçaven nerviosament, haurien pogut doblegar una barra d’acer.

El general Kallner seia al seu costat i els representants d’U.S. Robots eren asseguts al davant.

—M’han dit que jo vaig ser l’últim de veure el Néstor 10 abans que desaparegués —digué Black—. M’imagino que em voleu fer preguntes al respecte.

La Dra. Calvin el mirà amb interès.

—Sembla com si no n’estiguéssiu gaire segur, jove. No sabeu si vau ser o no el darrer de veure’l?

—Ell treballava amb mi, senyora, als generadors de camp, i era amb mi el matí en què es va perdre. Jo no sé si algú el va veure després dels voltants del migdia. No hi ha pas ningú que ho admeti.

—Us sembla que hi ha algú que està mentint?

—Jo no he dit pas això. Però tampoc no dic pas que jo tingui ganes de carregar-me amb les culpes.

Els seus ulls foscos flamejaren.

—No és pas una qüestió de culpes. El robot va fer el que va fer perquè aquesta és la seva manera de ser. Nosaltres només volem localitzar-lo, senyor Black, i no ens interessa pas res més. Si vau treballar amb el robot, doncs, potser el coneixereu millor que ningú. Havíeu notat alguna cosa estranya? Havíeu treballat amb robots anteriorment?

—He treballat amb els altres robots què tenim aquí, els senzills. Els Néstors no són pas gaire diferents, fora que són molt més llestos; i més emprenyadors.

—Emprenyadors? En quin sentit?

—Doncs… potser no és pas culpa d’ells. Aquí la feina és dura i la majoria de nosaltres tenim els nervis de punta. Haver-se de passar tot el sant dia fent el beneit per l’hiperespai no és pas gaire divertit. —Somrigué feblement, com qui troba plaer en la confidència—. Contínuament, correm el risc de perforar un forat en el teixit normal de l’espai-temps i de caure per sempre, amb asteroide i tot, de l’univers. Sembla cosa de bojos, oi? Es normal que de tant en tant et sentis irritable. Però els Néstors no s’hi senten mai. Són ben estranys; són calmats, res no els capfica. A vegades, no en tenen prou, de fer-te tornar ximple. Quan tens molta pressa que et facin alguna cosa, sembla que s’ho prenguin amb molta calma. Sovint, m’estimaria més d’arreglar-me-les sense ells.

—Dieu que es prenen les coses amb calma? Han refusat, però, d’obeir les vostres ordres alguna vegada?

—Ah, no —va respondre ell ràpidament—. Prou, les obeeixen. Però t’ho diuen, quan els sembla que t’has equivocat. Només saben del tema allò que nosaltres els hem ensenyat, però això no els atura pas. Potser són imaginacions meves, però em fa l’efecte que els altres companys tenen ei mateix problema amb els Néstors.

El general Kallner estossegà ominosament per tal d’escurar-se la gorja.

—Com és que no m’ha arribat cap queixa sobre aquesta qüestió, Black?

El jove físic envermellí.

—En realitat no volíem pas treballar sense robots, general Kallner, i, a més a més, no estàvem gaire segurs de quin acolliment haurien tingut aquestes… eh… queixes menors.

—Va passar res d’especial el darrer matí que el vau veure? —interrompé Bogert amb suavitat.

Hi hagué un silenci. Amb un gest discret, la Dra. Calvin va reprimir el comentari que Kallner anava a emetre, i esperà pacientment.

Aleshores Black deixà esclatar la seva còlera.

—Vaig tenir un entrebanc amb ell. Aquell matí se m’havia trencat un tub Kimball i allò significava cinc dies de retard; tota la meva feina anava endarrerida respecte al programa general; no havia rebut carta de casa des de feia dues setmanes. I ell se’m va presentar demanant-me que repetís un experiment que jo havia deixat de banda feia un mes. Sempre em tocava els pebrots amb aquesta qüestió, i ja n’estava tip. Li vaig dir “Vés-te’n”… i ja no el vaig topar a veure més.

—Li vau dir que se n’anés? —demanà la Dra. Calvin amb un interès viu—. Amb aquestes mateixes paraules? Vau dir-li “Vés-te’n”? Proveu de recordar les paraules exactes.

Semblava com si Black s’estigués debatent en una lluita interna. Descansà un moment el front en l’ample palmell de la seva mà; després l’apartà i digué desafiant.

—Vaig dir-li: “Fuig d’aquí i perd-te de vista”.

Bogert rigué una mica.

—I ho va fer, oi?

Però Susan Calvin encara no havia acabat.

—Ara sí que anem a alguna banda, Sr. Black —digué afalagadora—. Però els detalls exactes són molt importants. Per comprendre les accions del robot, una paraula, un gest, una entonació, poden ser-ho tot. Per exemple, no és possible que diguéssiu només aquestes tres paraules, oi que no? Segons la vostra pròpia declaració, devíeu estar, de molt mal humor. Potser vau reforçar una mica les vostres paraules?

El jove enrogí.

—Bé… potser vaig afegir-hi… algunes coses.

—Quines, exactament?

—Eh… no puc recordar-me’n amb exactitud. A més a més, no gosaria pas repetir-les. Ja sabeu les coses que un diu quan s’excita.

El seu riure forçat era quasi una rialleta ximple.

—Sempre tinc tendència a fer servir paraules fortes.

—Això està molt bé —respongué ella amb una severitat afectada—. En aquest moment jo sóc una psicòloga. Voldria que repetíssiu exactament el que vau dir, de la manera més aproximada que pugueu, i, el que és encara més important, el to exacte de veu que vau fer servir.

Black buscà amb la mirada l’ajut del seu oficial superior, però no el trobà. Els seus ulls s’arrodoniren, tot mostrant consternació.

—Però no puc!

—Heu de fer-ho.

—Què us sembla —digué Bogert, mal amagant una mitja rialla— si ho dieu mirant-me a mi? Potser us serà més fàcil.

La cara enrojolada del jove es girà cap a Bogert. S’empassà la saliva.

—Vaig dir…

La seva veu es va fondre. Va provar-ho un altre cop.

—Vaig dir…

Respirà profundament i ho vomità tot de pressa i corrents, gairebé amuntegant les paraules. Després, en l’aire carregat que restà, va concloure quasi llagrimejant.

—… Més o menys: No recordo l’ordre exacte del que vaig dir-li, i potser he oblidat o afegit alguna cosa, però més o menys va ser això.

Només un enrogiment lleuger havia traït alguna reacció per part de la robotpsicòloga.

—Conec el significat de la majoria dels termes emprats —digué—. Suposo que els altres deuen ser igualment ofensius.

—Em temo que sí —assentí el turmentat Black.

—I juntament amb tot plegat, vau dir-li que es perdés de vista, oi?

—Jo vaig dir-ho només d’una manera figurada.

—D’això ja me n’adono. Estic segura que no es prendran mesures disciplinàries contra vós.

I en resposta a això, el general, que feia cinc segons no en semblava pas molt segur, assentí a contracor.

—Ja podeu marxar, senyor Black. Gràcies per la vostra cooperació.

Susan Calvin va tardar cinc hores a entrevistar els seixanta-tres robots. Foren cinc hores de repetició constant, de substitució d’un robot per un altre d’idèntic, de preguntes A, B, C, D i de respostes A, B, C, D; d’una estudiada expressió amable, d’un estudiat to neutre, d’un estudiat ambient amistós; i amb una gravadora amagada.

Quan es va acabar, la psicòloga se sentia com si hagués quedat eixuta de vitalitat.

Quan ella va arribar, Bogert l’estava esperant amb impaciència. Susan Calvin va deixar caure la bobina sobre l’escriptori, i aquesta petà amb soroll metàl·lic contra la superfície plastificada.

—A mi tots seixanta-tres robots m’han semblat iguals —digué brandat el cap—. No podria pas dir…

—Què et pensaves, Susan? —digué ell—. Que només escoltant-los en tindries prou? Valdrà més que analitzem la gravació.

Normalment, la interpretació matemàtica de les reaccions verbals dels robots és una de les branques més intrincades de les anàlisis robòtiques. Requereix un cos de tècnics especialment preparats, i l’ajut de complicats ordinadors. Bogert ho sabia. Després d’haver escoltat les respostes de cada robot, d’haver fet llistes de diferències d’ús de vocabulari i de gràfiques d’espais entre respostes, Bogert, enmig d’un atac d’enuig reprimit, ho va haver d’admetre.

—No hi ha cap anomalia, Susan. Les variants d’expressió i la rapidesa de reaccions són dins els límits de les categories de freqüència ordinària. Necessitem mètodes més refinats. Aquí deuen tenir ordinadors, oi? —Corrugà les celles i es mossegà delicadament l’ungla del dit gros—. No. No podem pas utilitzar-los. Hi ha massa perill que hi hagi filtracions, o potser si nosaltres…

La Dra Calvin l’aturà amb un gest d’impaciència.

—Si et plau, Peter. Aquest no és pas un dels teus problemes insignificants de laboratori. Si no podem determinar quin és el Néstor modificat gràcies a una diferència clara que es pugui apreciar a simple vista, que no deixi cap dubte, mala sort. D’altra banda, el perill d’equivocar-se i deixar-lo escapar és massa gran. No n’hi ha prou, de detectar una irregularitat en una gràfica. T’ho diré ben clar: si aquesta és tota l’evidència que tenim, jo els destruiria tots per assegurar-me’n. Has parlat amb els altres Néstors modificats?

—Sí, ho he fet —saltà Bogert—, i tot va com déu mana. Fins i tot són més amistosos que la majoria. Han respost a les meves preguntes, s’han mostrat orgullosos dels seus coneixements, menys els dos darrers que encara no han tingut temps d’aprendre física etèrica. Han rigut cordialment de la meva ignorància sobre certs aspectes d’un camp així d’especialitzat. —Arronsà les espatlles—. Suposo que aquesta és part de la raó per la qual als tècnics d’aquí els empipa la seva presència. Potser els agrada massa de presumir dels seus vastos coneixements.

—Podries provar unes quantes Reaccions Planeals per veure si hi ha hagut cap canvi, cap deteriorament, en la seva estructura mental d’ençà que els van fabricar?

—Encara no les he provades, però ho faré.

Assenyalà la seva companya amb el dit tot movent-lo cap a la seva direcció.

—Estàs perdent la calma, Susan. No sé pas per què ho has de dramatitzar tant. Al capdavall, són inofensius.

—Ah, sí? —la Dra. Calvin s’havia encès—. Ah, sí? Te n’adones, que un d’ells està mentint? Un dels seixanta-tres robots que acabo d’entrevistar m’ha mentit deliberadament, després de rebre ordres estrictes perquè digués la veritat. Aquesta anormalitat és terriblement profunda i espantosa.

—No tens pas raó! —digué Peter Bogert serrant les dents—. Mira, el Néstor 10 va rebre ordre de perdre’s de vista. Aquesta ordre li va donar, amb imperiosa immediatesa, la persona que tenia més autoritat sobre ell. I aquesta ordre no es pot contrarestar ni amb una altra de més peremptòria ni amb una d’una persona amb més autoritat. Naturalment, el robot intentarà de defensar el compliment de les seves ordres. De fet, objectivament, jo admiro el seu enginy. De quina manera millor es podria perdre un robot sinó amagant-se entre un grup de robots similars?

—Sí, no m’estranya que tu ho admiris. M’he adonat que ho trobaves divertit, Peter; divertit i que mostraves una manca de comprensió absoluta. I tu et dius expert en robots, Peter? Aquests robots donen molta importància al que ells consideren superioritat. Tu mateix ho acabes de dir. En el seu subconscient, ells pensen que els humans som inferiors, que la Primera Llei que ens protegeix a nosaltres d’ells és imperfecta. Són inestables. I tenim el cas d’un jove que ordena a un robot que se’n vagi, que es perdi de vista, amb totes les connotacions verbals de repulsió, desdeny i menyspreu. D’acord, aquest robot ha d’obeir ordres, però, en el seu subconscient, hi ha ressentiment. Li serà encara més important que mai de demostrar que és superior malgrat tots els horribles insults. Potser això serà tan important per a ell, que tot el que li queda de la Primera Llei no serà suficient.

—Com és possible, Susan, que a la Terra o a qualsevol part del Sistema Solar, un robot pugui entendre el significat de la lletania que li van adreçar? L’obscenitat no està pas impresa al seu cervell.

—La impressió original no ho és tot! —cridà la doctora—. Els robots tenen capacitat d’aprenentatge. Tu ets… un ximple!

Bogert s’adonà que ella s’havia enfadat de debò.

—No et sembla —prosseguí la Dra. Calvin— que ell podia notar, pel to de veu, que les paraules no eren pas de compliment? No et sembla que potser ell les havia sentides prèviament i que havia enregistrat en quin tipus d’ocasions es feien servir?

—Bé, doncs —cridà Bogert—, pots posar-me un cas en què un robot modificat pugui fer mal a un ésser humà, encara que estigui molt ofès o per moltes ganes que tingui de demostrar la seva superioritat?

—Si te’n dic un, ho mantindràs en secret?

—Sí.

Tots dos estaven recolzats a la taula, cara a cara, mirant-se mútuament amb ira.

—Si un robot modificat deixava caure un objecte molt pesat sobre un ésser humà —digué la psicòloga—, no transgrediria pas la Primera Llei, si ho feia sabent que la seva força i capacitat de reacció eren suficients per agafar-lo abans que caigués sobre l’home. Però tan bon punt hauria sortit l’objecte dels seus dits, ell ja no seria el mitjà actiu. Només ho seria la força de gravetat. El robot podria canviar de parer i senzillament, sense moure un dit, permetre que l’objecte caigués damunt l’home. La Primera Llei modificada permet fer-ho.

—Això és fer anar molt enllà la imaginació.

—En la meva professió, de tant en tant cal tenir-ne. Peter, no ens barallem. No perdem temps. Tu coneixes la naturalesa exacta de l’estímul que ha provocat que el robot es perdés. Tens els diagrames de la seva estructura mental original. Vull que em diguis fins a quin punt és possible que el nostre robot actuí de la forma a què m’he referit ara fa un moment. No cal que sigui exactament la mateixa situació, sinó una reacció semblant. I vull que ho facis de pressa.

—I mentrestant…

—I mentrestant haurem de fer proves de resposta a la Primera Llei.

A petició pròpia, Gerald Black supervisava la construcció dels envans de fusta que creixien com bolets en un cercle panxut, al tercer pis de l’Edifici de Radiació 2. La majoria dels obrers treballaven en silenci, però més d’un es preguntava obertament per què s’hi havien d’instal·lar seixanta-tres cèl·lules fotoelèctriques.

Un d’ells s’assegué al costat de Black, es va treure el barret, i s’eixugà el front amb un avantbraç ple de pigues. Black se’l mirà.

—Com va això, Walensky? —demanà.

Walensky arronsà les espatlles i encengué un cigar.

—Com qui carda amb vaselina. Què cony passa, Doc? Primer, no hi ha res a fer durant tres dies i ara hi ha aquest merder de les garjoles.

Es recolzà enrera i va fer unes pipades. Black arquejà les celles.

—Un parell d’especialistes en robots han vingut de la Terra —digué—. Recordes els problemes que vam tenir amb els robots que es ficaven dins els camps gamma, abans que aconseguíssim de fer-los entendre que no ho havien de fer?

—Ah, sí. Oi que ens van enviar robots nous?

—Ens van enviar alguns substituts, però en la majoria dels casos els vam haver d’ensinistrar. De tota manera, els qui s’encarreguen de fabricar-los volen fer uns robots que no es vegin tan afectats pels raigs gamma.

—Es ben estrany, però, d’aturar tota la feina sobre Propulsió, només per tot aquest assumpte dels robots. Jo em pensava que la Propulsió era inaturable.

—Bah, es tracta dels del pis de dalt; ells són els qui decideixen aquestes coses. Jo… jo només faig el que em manen. Potser tot és qüestió de padrins…

—Sí. —L’electricista li picà l’ullet amb complicitat—. Algú devia tenir un amic allà a Washington. Però jo, mentre la paga m’arribi a l’hora, no me’n preocuparé pas. No és pas cosa meva, això de la Propulsió. Què hi pensen fer, aquí?

—A mi m’ho demanes? Han dut un munt de robots, més de seixanta, i els volen mesurar les reaccions. Això és tot el que sé.

—Quants dies durarà?

—Ja voldria, jo, saber-ho.

—Doncs, mentre adinyin el calé —digué Walensky amb un marcat sarcasme—, per mi ja poden jugar a tot el que vulguin. Black assentí tranquil·lament satisfet. Que s’escampés el relat. No faria mal a ningú i s’apropava prou a la realitat com per esmussar els ullals a la curiositat.

Un home seia a la cadira, immòbil, en silenci. Un pes queia estrepitosament i llavors, en l’últim moment, era empès cap a un cantó pel cop sincronitzat d’un inesperat raig de força. Dins de seixanta-tres cel·les d’observació de fusta, els robots NS-2 es llançaven endavant una fracció de segon abans que el pes fos desviat i les seixanta-tres cèl·lules fotoelèctriques dibuixaven un diagrama idèntic en tots els casos. El pes s’aixecava i queia, s’aixecava i queia, s’aixecava…

Deu vegades!

Totes deu vegades, els robots van saltar cap endavant i es van aturar en veure que l’home era fora de perill.

El general Kallner no s’havia posat l’uniforme complet d’ençà del primer sopar amb els representants d’U.S. Robots. Ara no duia res sobre la seva camisa de color gris blavós, portava el coll descordat i s’havia afluixat la corbata negra.

Mirà esperançat cap a Bogert, que es mostrava encara lleugerament pulcre i la tensió interna del qual només era traïda per un deix de lluentor a les temples.

—Què en penseu? —demanà el general—. Què és el que preteneu descobrir?

—Una diferència que potser resultarà, em temo, una mica massa subtil per al nostre propòsit. Per a seixanta-dos d’aquests robots, la necessitat de llançar-se cap a l’home que se suposava que estava amenaçat era allò que, en robòtica, en diem una reacció forçada. Mireu, fins i tot quan els robots sabien que l’ésser humà en qüestió no era en perill, i després de la tercera o quarta vegada ja ho havien de saber, no podien pas evitar de reaccionar com ho han fet. Ho exigeix la Primera Llei.

I?

—Però el robot número seixanta-tres, el Néstor modificat, no tenia pas la mateixa obligació. Ell tenia llibertat d’acció. Si hagués volgut, es podria haver quedat assegut a la cadira. Per desgràcia —es notava un deix de recança a la seva veu—, no s’hi ha pas volgut quedar.

—I per què suposeu que no ho ha fet?

Bogert arronsà les espatlles.

—Suposo que la Dra. Calvin ens ho dirà quan arribi. I a més és probable que ho faci donant-nos-en una interpretació terriblement pessimista. A vegades, és una mica irritant.

—Però és una persona capacitada? —preguntà el general reflectint de cop i volta preocupació a la seva mirada.

—Sí —Bogert semblava divertit—. Prou que ho és, de capacitada. Comprèn els robots com si fossin germans seus; deu ser, em sembla, perquè odia tant els éssers humans. Només per això. Psicòloga o no, és una neuròtica perduda. Té tendències paranoiques. No us la prengueu massa seriosament.

Desplegà davant seu la llarga tira de gràfiques plenes de línies zigzaguejants.

—Ho veieu, general? En cada pas, l’interval de temps entre el moment de la caiguda, fins que l’agulla s’acaba desplaçant un metre i mig de distància, tendeix a disminuir a mesura que es van repetint les proves. Hi ha una definitiva relació matemàtica que governa aquestes coses, i si un d’ells no la seguís, indicaria que té un cervell positrònic anormal. Desgraciadament, tots semblen normals.

—Però si el nostre Néstor 10 no respon en una reacció forçada, com és que la seva corba no és diferent? Això sí que no ho entenc.

—És prou fàcil d’entendre. Les reaccions robòtiques no són exactament anàlogues a les dels éssers humans, en què els actes voluntaris són molt més lents que els actes reflexos. Però això no passa pas en el cas dels robots. En el seu cas no és res més que una tria lliure; a part d’això, la rapidesa de resposta dels actes lliures i dels forçats és, si fa no fa, la mateixa. El que esperava, però, era que la primera vegada agafaríem el Néstor 10 per sorpresa i que tardaria massa a reaccionar.

—I no ha estat així?

—Em temo que no.

—Per tant, que no hem arribat enlloc.

El general es deixà anar enrera en la seva cadira amb una expressió de dolor.

—Ja han passat cinc dies d’ençà que vau arribar.

En aquell moment, Susan Calvin entrà i tancà la porta de cop al seu darrera.

—Guarda’t totes les proves gràfiques, Peter —cridà—, ja saps que no serveixen per a res.

Va botzinar alguna cosa amb impaciència mentre Kallner es mig aixecava per saludar-la.

—Hem de provar alguna cosa diferent sense perdre temps —continuà dient—. Tot això no m’agrada gens.

Bogert creuà una mirada de resignació amb el general.

—Hi ha algun problema? —demanà.

—Si et refereixes a alguna cosa concreta, no. Però no m’agrada gota que el Néstor 10 se’ns segueixi rifant. No és bo. Deu estar gratificant el seu inflat sentiment de superioritat. Em temo que la seva motivació ja no és simplement una qüestió d’obeir ordres. Em penso que s’està convertint més aviat en un cas de pura necessitat neuròtica de ser més llest que no pas els humans. Aquesta és una situació perillosament malsana. Peter, has fet el que et vaig demanar? Has calculat els factors d’inestabilitat dels NS-2 modificats tal com et vaig dir?

—Ho estic fent —va dir el matemàtic sense interès.

Per un moment, ella se’l mirà enfadada. Després es girà cap a Kallner.

—No hi ha dubte que el Néstor 10 és conscient del que estem fent, general. No tenia per què picar el nostre esquer, en l’experiment, sobretot després de la primera vegada, quan es deu haver adonat que l’home no estava realment en perill. Els altres no ho podien evitar, però ell ha fingit deliberadament la reacció.

—Què us sembla que hauríem de fer ara, doncs, Dra. Calvin?

—Hem de fer que la pròxima vegada no li sigui possible de fingir una resposta. Repetirem l’experiment, però amb una modificació. Col·locarem entre l’humà i el robot cables d’alta tensió capaços d’electrocutar els models Néstor (només els que calguin per tal d’evitar la possibilitat que ells els saltin) i des del començament els aclarirem que, si toquen els cables, quedaran electrocutats.

—Espera’t! —li etzibà Bogert amb inesperada brusquedat—. No ho consentiré! No electrocutarem dos milions de dòlars en robots per tal de localitzar el Néstor 10. Hi hi altres camins.

—N’estàs segur? Tu no n’has pas trobat cap. D’altra banda, no es tracta d’electrocutar ningú. Podem instal·lar un relé que talli el corrent en el moment en què el trepitgi un cos pesant. Si el robot hi posa el seu pes al damunt, no es morirà pas. Però, això, ell no ho sabrà, te n’adones?

Els ulls del general guspirejaren amb un raig d’esperança.

—Funcionarà, això?

—Hauria de funcionar. En aquestes condicions, el Néstor 10 s’hauria de quedar assegut. Se li podria ordenar que toqués el cable i que moris, perquè la Segona Llei, la de l’obediència, és superior a la Tercera Llei, l’autopreservació. Però no li ho ordenarem pas: deixarem que prengui les seves pròpies decisions, igual que els altres robots. En el cas dels robots normals, la Primera Llei, la protecció dels éssers humans, els portarà cap a la mort sense que calgui cap ordre. Però aquest no serà pas el cas del nostre Néstor 10. Amb la Primera Llei escapçada, i sense haver rebut ordres, la Tercera Llei, l’autoprotecció, operarà amb més força i no li quedarà cap opció, sinó quedar-se assegut. Altrament, fóra una acció forçada.

—Ho farem aquesta nit, això?

—Aquesta nit —digué la psicòloga—, si és que hi ha temps d’instal·lar els cables. Ara comunicaré als robots el que els espera.

Un home seia a la cadira, immòbil, en silenci. Queia un pes, es precipitava cap avall i llavors, a l’últim moment, era empès cap a un cantó pel cop sincronitzat d’un inesperat raig de força.

Només un cop!

I des de la seva cadireta plegable a la cabina d’observació, la Dra. Calvin s’alçà amb un crit sufocat de terror.

Els seixanta-tres robots romanien asseguts a les seves cadires, amb els ulls de mussol fixos en l’home amenaçat que tenien davant. Cap d’ells no s’havia mogut.

La Dra. Calvin gairebé estava fora de polleguera. El pitjor de tot era que no gosava mostrar-ho als robots que, d’un en un, entraven i sortien de la cambra. Comprovà la llista. Ara li tocava d’entrar al número vint-i-vuit. Encara en faltaven trenta-cinc.

El número vint-i-vuit entrà, tímidament.

Ella va fer un esforç per mostrar-se mínimament calmada.

—I tu qui ets?

—Encara no he rebut un número propi, senyora —respongué el robot en veu baixa i insegura—. Sóc un robot NS-2, i era el número vint-i-vuit de la fila de fora. Tinc un tros de paper per donar-li.

—És el primer cop que véns, avui?

—Sí, senyora.

—Seu. Aquí mateix. Vull fer-te unes quantes preguntes número vint-i-vuit. Eres a la Sala de Radiació de l’Edifici Dos, fa unes quatre hores?

Al robot li costava de respondre.

—Sí, senyora —digué després amb veu ronca, com una màquina sense untar.

—Un home ha estat a punt de tenir-hi un accident, oi?

—Sí, senyora.

—I tu no t’has pas mogut, oi que no?

—No, senyora.

—L’home hauria pogut prendre mal per culpa de la teva passivitat. Ho sabies, això?

—Sí, senyora. No ho he pogut evitar, senyora.

Es difícil imaginar-se una gran figura metàl·lica inexpressiva que s’agemoleix, però ell ho aconseguí.

—Vull que em diguis exactament per què no has fet res per salvar-lo.

—Li ho explicaré, senyora. Sens dubte, jo no vull pas que vostè… o que ningú es pensi que jo podria fer res que pogués fer mal a cap dels amos. Oi, no, això seria horrible… inconcebible!

—No t’excitis, noi, si et plau. No t’estic pas culpant de res. Jo només vull saber què pensaves en aquell moment.

—Senyora, abans que tot comencés, vostè ens havia dit que un dels nostres amos estaria en perill, amenaçat per aquell pes que cau, i que hauríem de passar per sobre dels cables elèctrics, si es que volíem intentar salvar-lo. Doncs bé, senyora, això a mi no m’aturaria. Què és la meva destrucció comparada amb la salvació d’un amo? Però… se m’ha ocorregut que, si moria quan anava cap a ell, no em seria, de totes maneres, possible salvar-lo. El pes l’hauria aixafat igualment i jo hauria mort sense motiu; i potser un altre dia, un altre amo es podria trobar en perill i, si jo era viu, el podria salvar. Em comprèn, senyora?

—Vols dir que era simplement una opció entre només la mort de l’home, o la seva i la teva alhora. Es això?

—Sí, senyora. Era impossible salvar l’amo. Se’l podia considerar ja mort. En aquest cas, era inconcebible que jo em destruís per no res, sense haver rebut cap ordre.

La robotpsicòloga jugava fent girar el llapis. Amb poques diferències, ja havia sentit la mateixa història vint-i-set vegades.

—Noi —va dir—, el teu raonament té la seva lògica, però no em sembla pas que aquest sigui el tipus de cosa que se t’acudiria a tu tot sol. És teva, la idea?

El robot dubtà.

—No —respongué.

—De qui és, doncs?

—Ahir a la nit vam estar parlant; se li va acudir a un de nosaltres i a tots ens va semblar una idea prou raonable.

—A quin?

El robot pensà amb esforç.

—No ho sé. A un.

—Res més —sospirà ella.

Ara li tocava el número vint-i-nou. En quedaven trenta-quatre.

El general Kallner també estava furiós. Durant tota una setmana, la Hiperbase havia estat paralitzada, excepte per a alguns tràmits administratius amb els asteroides auxiliars del grup. Durant quasi una setmana, els dos millors experts en la matèria havien agreujat la situació amb tests inútils. I ara ells, o, millor dit, com a mínim ella, feien propostes impossibles.

Afortunadament, davant la situació, a Kallner li semblà poc polític de demostrar la seva ira obertament.

Susan Calvin insistia.

—Per què no, general? Es evident que la situació present és trista; L’única manera d’aconseguir uns bons resultats, d’ara endavant, si és que aquest assumpte té algun futur, és separant els robots. Des d’ara no els podem permetre que estiguin plegats.

Estimada Dra. Calvin —retrunyí la veu del general tot baixant fins a les notes més baixes de la veu d’un baríton—, no veig de quina manera puc aïllar seixanta-tres robots en aquesta base.

La Dra. Calvin alçà els braços amb un gest d’impotència.

—Aleshores, no puc fer res. El Néstor 10 es limitarà a imitar el que farien els altres robots o, si no, probablement convencerà els altres perquè no facin allò que ell no sap fer. En qualsevol, dels casos, és un mal assumpte. Estem, de fet, lluitant amb el nostre robot perdut, i de moment ens està guanyant. Cada victorià que aconsegueix augmenta la seva anormalitat.

”General Kallner —digué posant-se dempeus amb determinació—, si no separeu els robots tal com us ho demano, l’única cosa que exigeixo és que es destrueixin immediatament tots seixanta-tres robots”.

Ho exigeixes, eh?

De cop i volta Bogert havia alçat els ulls veritablement enfurit.

—Qui t’ha donat el dret d’exigir tal cosa? Aquests robots es quedaran on són. Sóc jo el responsable de direcció, no pas tu.

I jo —afegí el general Kallner— sóc el responsable davant el Coordinador Mundial i, per tant, haig de solucionar-ho.

—En aquest cas —etzibà Susan Calvin—, l’única cosa que puc fer és dimitir. Si cal, per forçar-vos a la necessària destrucció, ho esbombaré tot. No vaig pas ser jo qui va aprovar la fabricació dels robots modificats.

Una paraula vostra, Dra. Calvin —va dir el general pausadament—, que representi una violació de les mesures de seguretat, i no dubteu ni un segon que us faria empresonar a l’acte.

Bogert sentí que la situació se li escapava de les mans.

Vinga, ara ens comencem a portar com criatures, tots plegats —va dir amb veu conciliadora—. Només necessitem una mica més de temps. Estic segur que podem ser més llestos que un robot, sense haver ni de dimitir, ni d’empresonar ningú, ni de destruir dos milions de dòlars.

La psicòloga es girà cap a ell tot reprimint la seva fúria.

Jo no consentiré que hi hagi robots desequilibrats. Tenim un Néstor que està sens dubte desequilibrat, onze més que, en potència, poden estar-ho, i seixanta-dos robots normals que es troben immersos en un medi desequilibrat. L’únic mètode segur del tot és destruir-los completament.

El truc del timbre va fer que tots s’aturessin, i la tensió creixent de l’acalorada discussió va quedar paralitzada.

—Endavant —botzinà Kallner.

Era Gerald Black, el qual semblava trasbalsat. Havia sentit crits irats.

He pensat —digué— de venir jo mateix… no he volgut pas demanar que ho fes algú altre…

—Què passa? Deixeu-vos de romanços!

—Algú ha estat potinejant els panys del Compartiment C de la nau de transport. Hi ha ratllades recents.

El Compartiment C? —exclamà Susan Calvin ràpidament—. Allà és on guardeu els robots, oi? Qui ho ha fet?

—Ho han fet des de dintre —va dir Black lacònicament.

El pany no està pas espatllat, oi?

No. Està bé. He estat a la nau des d’ara farà quatre dies, i cap d’ells no ha provat d’escapar-se. Però m’ha semblat que era millor que ho sabéssiu, i no he volgut pas divulgar la notícia. He estat jo mateix, qui ho ha descobert.

—Hi ha algú, ara, allà? —demanà el general.

Hi he deixat en Robbins i en McAdams.

Hi va haver un silenci reflexiu.

—Què? —va dir després irònicament la Dra. Calvin.

Kallner es fregà el nas insegur.

—Però què passa? —demanà.

Que no és prou evident? El Néstor 10 està planejant d’escapar-se. L’ordre que se li va donar, que es perdés de vista, domina la seva anormalitat més enllà de tot el que puguem fer nosaltres. No em sorprendria gens que el que li queda de la Primera Llei fos insuficient per dominar la seva anormalitat. És perfectament capaç d’apoderar-se de la nau i fugir-hi. Aleshores tindrem un robot boig amb una nau espacial. Què farà després? Us ho imagineu? General, encara teniu ganes de deixar-los tots junts?

—Quins disbarats! —interrompé Bogert, que havia recuperat la seva calma—. Tot per unes quantes ratllades en un pany.

—Peter Bogert, ja que ofereixes la teva opinió, has completat l’anàlisi que et vaig demanar?

—Sí.

—La puc veure?

—No.

—Per què no? O és que tampoc no puc demanar-ho?

—Perquè és inútil, Susan. Ja et vaig dir que aquests robots modificats són menys estables que els altres, i la meva anàlisi ho confirma. Hi ha una possibilitat molt remota d’avaria en circumstàncies extremes, que no és gens probable que es donin. Deixem-ho així. No et vull pas donar arguments per a la teva absurda demanda de destruir seixanta-dos robots, en perfectes condicions, per la simple raó que fins ara no has estat capaç de detectar quin era el Néstor 10.

Susan Calvin el mirà fixament, i el sentiment de fàstic que reflectien els seus ulls va fer que l’altre abaixés la vista.

—No permetràs que res se t’interposi en el camí d’arribar a ser director permanent, oi?

—Si us plau —pregà Kallner, mig irritat—. Insistiu que no hi ha res més a fer, Dra. Calvin?

—A mi no se m’acut res més, general —contestà cansadament—. Si almenys hi hagués altres diferències entre el Néstor 10 i els robots normals, diferències no relacionades amb la Primera Llei. Només una diferència. Alguna cosa en la seva impressió cerebral, en les seves condicions ambientals, en les seves especificacions…

I llavors s’aturà.

—Què passa?

—Se m’ha acudit una cosa… em sembla. —La seva mirada es tornà dura i distant—. Peter, aquests Néstors modificats reben la mateixa impressió cerebral que els normals, oi?

—Sí, la mateixa.

—I què era el que em vau dir, senyor Black…

Es girà cap al jove, que durant la tempesta que les seves notícies havien provocat havia guardat un silenci discret.

—… aquella vegada, quan us queixàveu de l’actitud de superioritat dels Néstors, que els tècnics els havien ensenyat tot el que sabien?

—Sí, sobre física etèrica. No en saben res quan arriben aquí.

—Exacte —digué Bogert sorprès—. Ja et vaig dir, Susan, quan vaig parlar amb els altres Néstors, que els dos models nous encara no havien après física etèrica.

—I com és això? —La Dra. Calvin parlava amb una excitació creixent—. Com és que els models NS-2 no tenen el cervell imprès amb coneixements de física etèrica des del principi?

—Jo us ho puc explicar —digué Kallner—. Forma part del secret. Vam pensar que si fèiem un model especial amb coneixements de física etèrica, i només en fèiem servir dotze i posàvem els altres a treballar en un camp no relacionat amb la matèria, la cosa podia ser sospitosa. Hauria pogut passar que els homes que treballessin amb els Néstors normals es preguntessin per què sabien física etèrica. Així que només els vam imprimir, doncs, amb la capacitat d’adquirir-ne els coneixements. Només els que ens vénen a nosaltres l’aprenen. Així de senzill.

—Ho entenc. Si no us fa res de deixar-me sola una hora aproximadament…

Susan Calvin se sentia incapaç de patir el suplici per tercera vegada. La seva ment ho havia considerat i rebutjat amb una força que la deixà amb un sentiment de nàusea. Ja no podia tornar a enfrontar-se a la fila de robots repetidors.

Ara era, doncs, Bogert qui feia les preguntes, mentre ella seia amb els ulls i el cervell mig tancats.

Va entrar el número Catorze. En faltaven quaranta-nou. Bogert alçà els ulls del full amb les instruccions.

—Quin número tens a la fila?

—El Catorze, senyor.

El robot ensenyà la targeta numerada.

—Seu, noi. És la primera vegada que véns aquí, avui?

—Sí, senyor.

—Bé, noi, així que acabem tornarà a haver-hi un altre home en perill. De fet, quan surtis d’aquesta habitació, et portaran a un compartiment on hauràs d’esperar en silenci, fins que et necessitem. Entesos?

—Sí, senyor.

—Òbviament, és clar, que si un home és a punt de prendre mal, hauràs d’intentar salvar-lo.

—Sí, senyor, és clar.

—Per desgràcia, entre tu i l’home hi haurà un camp gamma.

El robot no va dir res.

—Saps què són, tu, els raigs gamma? —preguntà Bogert bruscament.

—Radiació d’energia, senyor?

La pregunta següent la féu en un to amistós, de manera informal, com si no tingués cap importància.

—És la primera vegada que treballes amb els raigs gamma?

—Sí, senyor. —Havia estat una resposta categòrica.

—Mmmm. Bé, noi, els raigs gamma et mataran instantàniament. Et destruiran el cervell. Aquest és un fet que has d’aprendre i recordar. Com és natural, tu no deus pas voler ser destruït.

—Naturalment que no.

El robot semblava sorprès una altra vegada.

—Però, senyor —afegí lentament després—, si els raigs gamma són entre l’amo que és en perill i jo, com podré salvar-lo? Fóra una autodestrucció inútil.

—Sí, això també és cert. —Bogert semblava preocupat per la qüestió.

—Noi, l’única cosa que et puc aconsellar és que, si detectes la radiació gamma entre tu i l’home, valdrà més que et quedis assegut a la cadira.

Es veia clarament que el robot s’havia tranquil·litzat.

—Moltes gràcies, senyor. Fóra inútil, oi?

—I tant. Si no hi hagués el perill de la radiació, però, fóra una altra qüestió.

—Naturalment, senyor. Sens dubte.

—Ara ja te’n pots anar. El senyor que hi ha a fora t’acompanyarà al teu compartiment. Si et plau, espera’t allà.

Quan va haver sortit el robot, es girà cap a Susan Calvin.

—Com ha anat, això, Susan?

—Molt bé —va dir ella amb veu apagada.

—Et sembla que podríem enxampar el Néstor 10 fent preguntes molt de pressa sobre física etèrica.

—Potser sí, però no és ben segur. —Tenia les mans plegades a la falda—. Recorda que ell lluita contra nosaltres. Està en guàrdia. Només l’agafarem si som més llestos que ell i, sense les seves limitacions, ell pot pensar molt més ràpid que no pas els éssers humans.

—Doncs, només per passar l’estona, què et sembla si des d’ara faig als robots unes quantes preguntes sobre els raigs gamma. Per exemple, els límits de longitud d’ona.

—No! —Els ulls de la Dra. Calvin espurnejaren de nou—. Li seria molt fàcil de fer veure que no ho sap i aleshores s’adonaria de la prova que els volem fer d’aquí una estona, i aquesta és la nostra única oportunitat real. Segueix el qüestionari que t’he indicat, si et plau, Peter, i no improvisis. Demanar-los si han treballat amb raigs gamma és ben bé el límit del risc que ens podem permetre. I, quan els ho demanis, procura adoptar un to de veu que expressi encara menys interès del que has mostrat fins ara.

Bogert arronsà les espatlles, i pitjà el timbre perquè entrés el número Quinze.

Una altra volta, la gran Sala de Radiació estava a punt. Els robots esperaven pacientment dins les seves cel·les de fusta, obertes totes cap al centre, però amb una paret que els separava.

El general Kallner s’eixugà el front lentament amb un gran mocador, mentre la Dra. Calvin repassava els darrers detalls amb Black.

—N’esteu segur que els robots no han tingut cap oportunitat de parlar entre ells després de sortir de la Sala d’Orientació?

—Absolutament segur —insistí Black—. No han creuat ni una paraula.

—I els robots són tots als compartiments que els toca?

—Aquí en teniu la disposició.

—Mmm… —La psicòloga s’ho mirà pensativament.

El general guaità per damunt l’espatlla d’ella.

—Quina és la raó d’aquesta distribució, Dra. Calvin?

—He demanat que posessin concentrats en un cantó del cercle tots aquells robots que en les proves anteriors havien mostrat la més mínima diferència. Jo mateixa seuré al mig, aquesta vegada, i aquests són els que vull observar especialment.

—Tu seuràs allí? —cridà Bogert.

—Per què no? —demanà ella fredament—. El que espero veure pot ser que sigui alguna cosa instantània. No puc córrer el risc que una altra persona sigui l’observadora principal. Peter, tu t’estaràs a la cabina d’observació, i vull que vigilis l’altra meitat del cercle. General Kallner, he disposat que filmessin cada un dels robots, per si de cas no n’hi ha prou amb l’observació visual. Si cal fer-ho, vull que els robots es quedin exactament on són ara fins que s’hagin revelat i estudiat les imatges. Que cap d’ells no se’n vagi o canviï de lloc. Entesos?

—Perfectament.

—Doncs fem la prova per darrera vegada.

Susan Calvin es va asseure a la cadira, en silenci, amb els ulls inquiets. Caigué un pes, es precipità cap avali i llavors, en l’últim moment, fou empès cap a un cantó pel cop sincronitzat d’un inesperat raig de força.

Només un sol robot s’havia alçat d’una sotragada i fet dues passes.

S’aturà.

Però la Dra. Calvin s’havia posat dreta i amb el dit l’assenyalava amb determinació.

—Néstor 10, vine aquí! —cridà—. Vine aquí! VINE AQUÍ!

Lentament, a contracor, el robot va fer una altra passa endavant.

—Que algú tregui tots els altres robots d’aquí —cridà la psicòloga amb tota la seva força—. Traieu-los de seguida, i no deixeu que tornin a entrar.

Va sentir soroll al seu voltant, i el so sord i metàl·lic de peus sobre el terra. Ella no apartà la mirada.

El Néstor 10, si és que l’era, va fer una altra passa, i després, sota la força del gest imperiós, dues més. Era només a tres metres de distància d’ella, quan parlà durament.

—Em va dir que em perdés de vista…

Féu una altra passa.

—No puc desobeir. No em trobaran… Ell es pensaria que he fracassat… M’ho va dir… Però no és veritat… Jo sóc poderós i intel·ligent…

Les paraules sortien a dolls. Va fer una altra passa.

—Sé moltes coses… Es pensaria… vull dir… que m’han trobat… Quina vergonya… A mi no… Jo sóc intel·ligent… I per un simple amo… que és dèbil… lent…

Va fer una altra passa i, tot d’una, un braç metàl·lic volà cap a l’espatlla d’ella i va sentir com el pes la tombava. Sentí que s’escanyava i que un xiscle maldava per sortir-li.

Les altres paraules del Néstor 10 li van arribar esmorteïdes.

—… Ningú no em trobarà… Cap amo…

El metall fred l’oprimia i ella sucumbia sota el seu pes.

I aleshores se sentí un soroll metàl·lic estrany, i ella va anar a picar a terra ja sense sentits, amb un braç lluent al damunt que la pressionava. No es va moure. Com tampoc no ho va fer Néstor 10, el qual jeia estenallat a terra al costat seu.

Moltes cares s’abocaven al seu damunt.

—Heu pres mal Dra. Calvin? —panteixava Gerald Black.

Feblement, ella va fer que no amb el cap. Li van treure el braç de sobre i l’ajudaren a posar-se dempeus.

—Què ha passat?

—He banyat la sala amb raigs gamma durant cinc segons —digué Black—. No sabíem què passava. No ens hem adonat que us atacava fins a l’últim segon, i llavors només hi havia temps d’utilitzar un camp gamma. S’ha desplomat instantàniament. No han estat prou intensos com perquè en quedéssiu afectada. No cal que patiu.

—No pateixo gens.

Va tancar els ulls i reclinà el cap un moment en l’espatlla d’ell.

—Em sembla que no m’atacava, exactament. El Néstor 10 volia fer-ho. Però el que li quedava de la Primera Llei el refrenava.

Susan Calvin i Peter Bogert, dues setmanes després de la primera reunió, es van tornar a reunir amb el general Kallner per darrera vegada. L’activitat s’havia reprès a la Hiperbase. La nau de transport, amb els seus seixanta-dos NS-2, havia partit cap a la seva destinació, amb una excusa oficial per explicar les dues setmanes de retard. La nau especial del govern es preparava per tornar els dos experts en robots cap a la Terra.

Kallner tornava a mostrar-se resplendent amb el seu uniforme. Els guants blancs li lluïen en donar-los la mà per dir-los adéu.

—Com és natural —digué Susan Calvin—, els altres Néstors modificats seran destruïts.

—Ho seran. Ens espavilarem amb els robots normals o, si cal, sense.

—Molt bé.

—Però digueu-me, encara no ho heu explicat, com us ho vau fer?

—Ah, allò? —digué ella somrient suaument—. Us ho hauria explicat abans de posar-ho en pràctica, si hagués estat més segura que funcionaria. Mireu, el Néstor 10 tenia un complex de superioritat que s’anava agreujant d’una manera gradual. Li agradava de creure que ell i els altres robots sabien més que no pas els éssers humans. Creure això s’havia convertit en una cosa molt important per a ell. Nosaltres ho sabíem. Per tant, vam avisar tots els robots per endavant que els raigs gamma els matarien, la qual cosa és veritat, i també els vam dir que hi hauria raigs gamma entre ells i jo. Així, doncs, com és natural, tots es van quedar on eren. Segons la lògica mateixa del Néstor 10, en la prova anterior tots havien decidit que no serviria de res intentar de salvar un ésser humà, si sabien amb certesa que havien de morir abans d’aconseguir-ho.

—Bé, sí, Dra. Calvin, això ja ho entenc. Però com és que s’aixecà justament el Néstor 10?

—Ah! Això va ser un petit acord entre aquest vostre senyor Black i jo. Mireu, no vam pas inundar amb raigs gamma la zona entre els robots i jo, sinó que es tractava de raigs infrarojos. Simplement raigs de calor, totalment inofensius. El Néstor 10 sabia que eren infrarojos i inofensius, i, per tant, va començar a llançar-se endavant, com es pensava que ho farien els altres, sota l’obligació de la Primera Llei. Només una fracció de segon massa tard recordà que els NS-2 normals podien detectar la radiació, però no podien identificar de quin tipus era. El fet que ell mateix només fos capaç d’identificar la longitud d’ones, gràcies a l’aprenentatge que havia rebut a la Hiperbase, de part dels simples éssers humans, era una mica massa humiliant perquè ho recordés en aquell moment. Per als robots normals, l’àrea era fatal perquè els havíem dit que ho seria, i només el Néstor 10 sabia que mentíem. I, només per un moment, va oblidar, o no va voler recordar, que els altres robots podien ser més ignorants que els éssers humans. La seva mateixa superioritat el va perdre. Adéu, general.





7. EVASIÓ!


Quan Susan Calvin va tornar de la Hiperbase, Alfred Lanning l’estava esperant. El vell no parlava mai de la seva edat, però tothom sabia que passava dels setanta-cinc. Tanmateix, tenia l’enteniment despert i, si bé havia permès que el fessin Director Honorari d’Investigació, amb Bogert com a director en funcions, això no privava pas que aparegués diàriament per la seva oficina.

—Quan els falta per aconseguir l’Energia Hiperatòmica? —demanà.

—No ho sé —replicà ella irritada—. No ho he pas demanat.

—Mmmm. M’agradaria que s’afanyessin. Si no, podria ser que els de Consolidated els fumessin bufanda. I ens en fumerien també a nosaltres.

—Consolidated. Què hi pinten, ells?

—Bé, no som pas els únics que ens dediquem a fabricar ordinadors. El fet que els nostres siguin positrònics no vol pas dir que siguin millors. Robertson ha convocat una gran reunió demà per parlar-ne. Ha estat esperant que tu tornessis.

Robertson, d’U.S. Robot Mechanical Men Corporation, fill del fundador, assenyalà amb el seu nas esmolat el director general i la nou del coll li saltà quan digué:

—Comenceu. Anem de dret al gra.

El director general l’obeí ràpidament.

—Aquí ho teniu, senyor. Fa un mes, la Consolidated Robots va entrar en contacte amb nosaltres portant una mena de proposta curiosa. Ens van enviar prop de cinc tones de xifres, equacions i tota la pesca. Era un problema, sabeu, i volien una resposta del Cervell. Les condicions eren les següents —les va anar assenyalant amb els seus dits gruixuts—: Cent mil per a nosaltres si no hi havia cap solució i els podíem dir quins eren els factors que faltaven. Dos-cents mil, si hi havia una solució, més els costos de construcció de la màquina implicada, més una quarta part d’interès de tots els beneficis que se’n poguessin derivar. El problema feia referència al desenvolupament d’un motor interestel·lar.

Robertson arrugà el front i la seva figura magra s’enravenà.

—Malgrat el fet que ells tenen una màquina de pensar pròpia, oi?

—Exactament, cosa que demostra que tota la proposta és una ensarronada. Continueu Lewer.

Abe Lewer alçà la vista des del seu lloc al final de la taula de reunions i es fregà el seu mentó raspós. Somrigué.

—La cosa va per aquí, senyor. Consolidated tenia una màquina de pensar. Està espatllada.

—Què? —Robertson es mig aixecà.

—Cert. Espatllada! Kaput! Ningú no sap per què, però jo tinc algunes hipòtesis força interessants com, per exemple, que van demanar-li que els produís un motor interestel·lar amb el mateix dossier d’informació que ens ha arribat a nosaltres, i això va provocar el catacrec total de la seva màquina. Ara és ferralla, res més que ferralla.

—Ho enteneu, senyor? —El director general no s’hi veia de content—. Ho enteneu? No hi ha cap grup d’investigació industrial, sigui de la talla que sigui, que no estigui provant de desenvolupar, un motor de distorsió espacial,[1] i Consolidated i U.S. Robots en som els capdavanters amb els nostres robots super-cervell. Ara que se les han arreglades per encallar-se, tenim camp obert. Aquesta és la part essencial… mmm… la motivació. Els costarà sis anys, com a mínim, de construir-ne un altre, i per tant han quedat fora de joc, llevat que ens espatllin també el nostre amb el mateix problema.

El president d’U.S. Robots obrí uns ulls com unes taronges.

—Quins mal parits!

—Un moment. Encara hi ha més coses. —Féu un senyal amb el dit—. Continueu, Lanning.

El Dr. Alfred Lanning ho havia estat contemplant tot plegat amb un cert menyspreu; aquesta era la seva reacció usual davant les accions de la molt més ben pagada gent del departament de comerç i de vendes. Les seves increïbles celles grises s’arquejaren, i la seva veu sonà eixuta.

—Des del punt de vista científic, la situació, malgrat que no sigui prou clara, s’ha de sotmetre a una anàlisi intel·ligent. La qüestió del viatge interestel·lar, sota les presents condicions de teoria física, és… mmm… vaga. El cas està completament obert, i la informació que Consolidated va donar a la seva màquina de pensar, suposant que la nostra sigui la mateixa, era igualment del tot oberta. El nostre departament de Matemàtica l’ha analitzada a consciència, i sembla que Consolidated va tenir-ho tot en compte. El seu dossier de dades conté tots els avenços coneguts sobre la teoria de la distorsió espacial de Franciacci i, aparentment, totes les dades astrofísiques i electròniques pertinents. Hi ha molta teca.

Robertson el seguia preocupat.

—Massa perquè la digereixi el Cervell? —va interrompre.

—No —digué Lanning negant decididament amb el cap—. La capacitat del Cervell no té límits coneguts. Es tracta d’una altra cosa. És una qüestió de Lleis de Robòtica. El Cervell, per exemple, no podria mai subministrar una solució a un problema que li plantegessin, si aquesta solució significava la mort o alguna lesió per a un ésser humà. Pel que fa referència a ell, un problema amb una solució d’aquest tipus fóra insoluble. Si un problema d’aquesta mena anés lligat a una exigència d’extrema urgència, que calgués respondre, és prou possible que al Cervell, que al capdavall és un robot, se li presentés un dilema entre respondre i no fer-ho. Li devia passar una cosa així a la màquina de Consolidated.

Féu una pausa, però el director l’apressà a continuar.

—Seguiu, Dr. Lanning. Expliqueu-ho tal com m’ho vau contar a mi.

Lanning serrà els llavis i alçà les celles fent un senyal a la Dra. Susan Calvin, la qual aixecà, per primera vegada, els ulls de les seves mans afectadament plegades. La seva veu sonà baixa i sense cap matís.

—El tipus de reacció d’un robot davant d’un dilema és sorprenent —començà—. La psicologia d’un robot és lluny de ser perfecta, us ho puc assegurar com a especialista que en sóc, però ei pot discutir en termes qualitatius perquè, malgrat totes les complicacions introduïdes dins el cervell positrònic d’un robot, aquest ha estat construït per éssers humans i, per tant, està confeccionat d’acord amb els valors humans. —I continuà dient—: Ara bé, un humà atrapat en un impossible a vegades respon negant la realitat i entrant en un món d’il·lusió, o bevent, posant-se histèric, o bé tirant-se per un pont. Tot ve a ser el mateix: un refús o una manca de fer front de manera directa a la situació. Amb el robot passa el mateix. Un dilema, en el millor dels casos, li pertorbarà la meitat dels seus relés i, en el pitjor, li cremarà el cervell positrònic de manera irremissible.

—Ho entenc —digué Robertson, que no havia entès res—. I, ara, què passa amb aquesta informació que ens demana Consolidated?

—Sens dubte es tracta d’un problema —va dir la Dra. Calvin— que planteja alguna mena de prohibició. Però el Cervell és considerablement diferent del robot de Consolidated.

—És cert, senyor, És cert! —interrompé amb energia el director general—. Vull que us hi fixeu, perquè aquesta és la pedra de toc de tot plegat.

Els ulls de Susan Calvin lluïren darrera les ulleres i va reprendre amb paciència.

—Mireu, senyor, les màquines de Consolidated, incloses les Superpensadores, no tenen personalitat. Treballen per funcionalisme, compreneu? Ho han de fer així perquè no tenen les patents bàsiques de les trajectòries emocionals del cervell que té U.S. Robots. La seva Màquina de Pensar no és res més que un ordinador a gran escala, i un dilema el destrueix a l’instant. El Cervell, però, la nostra màquina, té personalitat; una personalitat infantil. És un cervell deductiu únic, però s’assembla a un “idiot savante”. En realitat, no entén allò que fa; ho fa i prou. I perquè realment és una criatura, és més adaptable. Podríem dir que no es pren la vida tan seriosament.

La robotpsicòloga continuà.

—El que farem serà el següent. Hem dividit tota la informació de Consolidated en unitats lògiques. Introduirem les unitats dins el Cervell, separadament i amb prudència. Quan entri el factor, l’únic que crea el dilema, la personalitat infantil del Cervell vacil·larà. El seu discerniment no és pas madur. Hi haurà un interval perceptible abans que ell reconegui el dilema com a tal. I, dins aquest interval, rebutjarà la unitat automàticament, abans que les seves trajectòries cerebrals actuïn i es facin malbé.

La nou del coll de Robertson es recargolà.

—N’esteu segura, doncs?

La Dra. Calvin amagà la seva impaciència.

—No té gaire sentit, ho reconec, així en llenguatge profà, però no crec que valgui la pena de presentar-ho fent servir la demostració matemàtica. Us asseguro que és tal com dic.

El director general hi ficà cullerada ràpidament amb eloqüència.

—Aquesta és, doncs, la situació, senyor. Si acceptem el tracte, encara ho podem encarar d’aquesta manera. El Cervell ens dirà quina unitat d’informació planteja el dilema. A partir d’aquí, podrem descobrir el perquè del dilema. Oi, Dr. Bogert? Doncs això és el que hi ha, senyor, i el Dr. Bogert és el millor matemàtic que es pugui trobar enlloc. Donem-li, a Consolidated, la resposta “No hi ha solució”, argumentant-la, i ens n’embutxaquem cent mil. Ells es queden amb la màquina espatllada; nosaltres amb la que funciona. D’aquí a un o dos anys, potser, tindrem un motor de distorsió espacial, o hiperatòmic, com l’anomenen alguns. Es digui com es digui, serà la cosa més gran del món. Obertson va deixar anar una rialleta i allargà la mà.

—A veure aquest contracte. El signaré.

Quan Susan Calvin entrà a la cambra cuirassada del Cervell, extraordinàriament guardada, un dels tècnics del torn d’aquell moment acabava de demanar-li:

—Si una gallina i mitja ponen un ou i mig durant un dia i mig, quants ous pondran nou gallines en nou dies?

—Cinquanta-quatre —va respondre el Cervell d’una manera exacta.

—Ho veus, ruc? —va dir el tècnic a un altre.

La Dra. Calvin tossí i va haver-hi d’improvís un desconcert absolut. La psicòloga féu un gest breu i es quedà sola amb el Cervell.

El Cervell era només una esfera d’uns seixanta centímetres de diàmetre, que a dins contenia una atmosfera d’heli totalment condicionada, un volum d’espai completament mancat de vibració i lliure de radiació, dins el qual hi havia una xarxa insòlita de complexes trajectòries positròniques granulars que eren el Cervell. La resta de la cambra era atapeïda de dispositius (la seva veu, els seus braços, els seus òrgans sensorials), que feien d’intermediaris entre el Cervell i el món extern.

—Com estàs, Cervell? —demanà suaument la Dra. Calvin.

La veu del Cervell sonà aguda i entusiasta.

—De primera, senyoreta Susan. Em voleu demanar alguna cosa. Ho sé. Sempre porteu un bloc a la mà quan em voleu demanar alguna cosa.

La Dra. Calvin va somriure lleugerament.

—Doncs tens raó, però no pas de seguida. Serà només una pregunta. I tan complicada, que te la donarem escrita. Però no encara. Em sembla que primer parlaré amb tu.

—Molt bé. No em fa res de parlar.

—Doncs bé, Cervell, d’aquí a una mica, el Dr. Lanning i el Dr. Bogert vindran aquí amb aquesta pregunta tan complicada. Te l’anirem fent a miques i molt a poc a poc, perquè volem que vagis amb compte. Et demanarem que en treguis alguna cosa, si pots, de la informació, però t’haig d’advertir que la solució potser implicarà… diguem… algun perjudici per als éssers humans.

—Ostres! —exclamà en veu baixa, com per a ell mateix.

—Ara escolta. Si et donem un full que signifiqui algun mal, o fins i tot mort, tu no t’atabalis. Mira, Cervell, si això passa, tant ens fa, encara que signifiqui mort, no ens importa en absolut. De manera que, quan te trobis amb aquest full, tu t’atures, ens el tornes i ja està. Ho has entès?

—Oh, i tant que sí. Mort d’humans, però! Ai caram! Recoi!

—Ara, Cervell, sento que arriben el Dr. Lanning i el Dr. Bogert. Ells et diran de què va el problema i començarem. Porta’t bé, ara…

Lentament, li anaren introduint els fulls. Després de cada un venia un interval durant el qual se sentia un xiuxiueig estrany, com una rialla continguda, que significava que el Cervell funcionava. Després hi havia un silenci, cosa que indicava que estava a punt per a un altre full. Era una qüestió d’hores, al llarg de les quals s’introduí dins el Cervell l’equivalent d’uns disset volums gruixuts de Física matemàtica.

Mentre el procés feia el seu curs, les arruges s’anaren intensificant al front dels tres experts. Lanning rondinava furiosament en veu baixa. Bogert primer es contemplà especulativament les ungles, després se les mossegà abstret. No va ser fins que va desaparèixer el darrer full de la gruixuda pila, que, pàl·lida, Susan Calvin va parlar.

—Alguna cosa no funciona.

A Lanning, amb prou feines si li sortien les paraules de la boca.

—No pot ser. És… és mort?

—Cervell? —Susan Calvin tremolava—. Em pots sentir, Cervell?

—Mmm? —va ser la distreta contestació—. Que voleu alguna cosa?

—La solució…

—Ah, això! Us la puc donar. Si poseu robots a la meva disposició, us construiré una nau; no hi ha cap mena de complicació. Una nau ben bonica. Potser em prendrà un parell de mesos.

—No hi ha hagut cap… cap dificultat?

—M’ha portat estona desxifrar-ho —va dir el Cervell.

La Dra. Calvin reculà. El color no havia pas tornat a les seves galtes xuclades. Va fer als altres senyal d’anar-se’n.

—No ho puc entendre —va dir ella un cop al seu despatx—. La informació, tal com s’ha donat, ha d’implicar un dilema; probablement implica mort. Si alguna cosa ha anat malament…

—La màquina parla i raona —va dir Bogert tranquil·lament—. No hi pot haver cap dilema.

—Hi ha dilemes i dilemes —va replicar la psicòloga amb insistència—. Hi ha diverses formes d’evasió. Suposem que el Cervell només hi està lleugerament atrapat; just d’una manera prou dolenta com per, diguem-ne, patir la il·lusió que és capaç de solucionar el problema, quan no és així. O suposem que s’està balancejant al caire d’alguna cosa realment dolenta, de manera que qualsevol empenta l’hi pot precipitar.

—Suposem —va dir Lanning—, què no hi ha cap dilema. Suposem que la màquina de Consolidated es va espatllar per alguna altra raó, o bé per causes purament mecàniques.

—Però, així i tot —va insistir la Calvin—, no podem pas córrer el risc. Escolteu, d’ara endavant que ningú ni respiri, tan sols, davant del Cervell. Jo me n’encarregaré.

—D’acord —assentí Lanning—. Encarrega-te’n, doncs. I mentrestant deixarem que el Cervell construeixi la seva nau. I, si ho aconsegueix, la provarem. Per a fer-ho necessitarem els nostres millors especialistes de proves —rumià.

Michael Donovan s’aplanà els cabells color panotxa amb un moviment violent de la mà i totalment indiferent al fet que la seva cabellera impentinable es tornés a estufar immediatament.

—Ara ens toca a nosaltres, Greg —digué—. Diuen que la nau ja està acabada. No saben què és, però està a punt. Som-hi, Greg. Anem ara mateix a prendre’n els controls.

—Prou, Mike —digué Powell fastiguejat—. El teu sentit de l’humor, fins i tot quan et surt més fresc, ja fa pudor, i l’atmosfera tancada no l’ajuda pas gens.

—Doncs escolta —Donovan va donar una altra passada inefectiva als seus cabells—, estic molt preocupat amb el nostre geni de ferro i la seva nau de llauna. Hi ha la qüestió del meu permís cancel·lat. I la monotonia! Aquí no hi ha res més que barbes i cossos; i dels dolents. Vinga, per què ens han d’encarregar aquestes feines?

—Perquè —respongué Powell amablement—, si ens perdem nosaltres, no es perdrà gran cosa. D’acord, tranquil! Ara arriba el Dr. Lanning.

El Dr. Lanning arribava, amb les seves celles grises tan poblades com sempre i, malgrat la seva edat, caminant com sempre i ple de vida. Pujà en silenci la rampa acompanyat dels dos homes, i van sortir a camp obert on, obeint l’amo no humà, robots silenciosos estaven construint una nau.

Bé, no era exactament així, sinó que havien construït una nau!

—Els robots s’han aturat. Cap d’ells no s’ha mogut avui —digué Lanning.

—Així que ja està a punt? Definitivament? —demanà Powell.

—Com voleu que ho sàpiga? —Lanning estava sorrut i, en frunzir les celles, se li arrugà el front—. Sembla acabada. No hi ha pas peces tirades per aquí, i l’interior té la brillantor de cosa acabada.

—Hi heu estat, a dins?

—Només entrar i sortir. No sóc pas un pilot espacial, jo! Algun dels dos sap res sobre teoria de motors?

Donovan i Powell es miraren l’un a l’altre.

—Tinc el meu permís, senyor —va respondre Donovan—, però la meva darrera lliçó no deia res sobre hipermotors o navegació de distorsió espacial. Només el típic joc infantil de les tres dimensions.

Alfred Lanning se’ls mirà de dalt a baix desaprovadorament i rufià amb el seu nas prominent.

—Doncs bé, tenim els nostres experts en motors —digué glacialment.

Powell l’agafà pel colze quan l’altre ja se n’anava.

—Senyor, es considera encara la nau com una zona prohibida?

El vell director dubtà tot rascant-se el pont del nas.

—Suposo que no. Almenys per a vosaltres dos.

Donovan se’l mirà mentre se n’anava i li botzinà una curta, però expressiva, frase.

—M’agradaria donar-li una descripció literària d’ell mateix, Greg —va dir després adreçant-se a Powell.

—Suposo que deuràs venir amb mi, Mike.

L’interior de la nau era acabat, tan acabat com el de qualsevol altra nau; allò podia apreciar-se només de donar-hi una simple ullada. Cap operari del ram no hauria pogut deixar les superfícies més lluents que aquells robots. Les parets tenien una acabada lluïssor platejada, sense empremtes.

No hi havia angles escairats; parets, terres i sostres es fonien suaument entre si, i, en la freda i metàl·lica lluentor dels llums indirectes, un home es veia voltat pel sis frescos reflexos d’un mateix, d’una manera que deixava desconcertat.

El corredor principal era un passadís estret, on les passes ressonaven, que duia cap a una filera de cambres què costaven de distingir.

—Suposo que el mobiliari deu ser encastat —va dir Powell—. O potser no se suposa que hi hàgim de seure o de dormir.

Va ser a la darrera sala, ja prop de proa, que la monotonia es trencà. Una finestra corbada de vidre no reflectant era la primera alteració que sofria aquell univers de metall, i a sota hi havia un gran rellotge indicador, amb una sola agulla immòbil encastada al número zero.

—Mira això! —exclamà Donovan tot assenyalant l’única paraula que figurava a la detalladíssima escala.

Deia “Parsecs”, i la minúscula xifra del final del cantó dret del comptador corbat i graduat deia “1.000.000”.

Hi havia dues cadires, pesades i acampanades, sense tapissar. Powell s’assegué en una, amb cautela, i trobà que s’emmotllava a les corbes del seu cos i que era còmoda.

—Què en penses, de tot això? —demanà a Donovan.

—Que em pengin si el Cervell aquest no és un cap calent. Sortim d’aquí.

—Estàs segur que no vols donar-hi una altra ullada?

—Ja he vist tot el que havia de veure. He vingut, he mirat i ja en tinc prou! —Els cabells pèl-rojos de Donovan s’eriçaren com filferro—. Greg, sortim d’aquí. Fa cinc segons que he renunciat a la feina, i aquesta és una zona prohibida per a tothom que no formi part del personal.

Powell somrigué d’una afalagadora manera autosatisfeta i s’allisà el bigoti.

—Molt bé, Mike, tanca l’aixeta d’adrenalina que has estat vessant en el teu corrent sanguini. Jo també estava preocupat, però res més.

—Res més, oi? I com ha estat això de res més? Que has augmentat la pòlissa de l’assegurança o què?

—Mike, aquesta nau no pot volar.

—Com ho saps?

—L’hem recorreguda tota, no és cert?

—Bé ho sembla.

—Creu-me a mi, ho hem fet. Has vist cap cabina de pilotatge fora d’aquest portell i de l’indicador de parsecs? Has vist cap control?

—No.

—I has vist cap motor?

—Refot no!

—Doncs bé! Anem a explicar-li-ho a Lanning, Mike.

Van estar maleint tot el camí a través dels monòtons corredors i, finalment, anaren a parar perduts al petit pas d’una comporta pneumàtica.

Donovan quedà rígid.

—L’has tancada tu, aquesta cosa, Greg?

—No, no l’he pas tocada. Estira la palanca, vols?

La palanca no es va pas bellugar, malgrat l’esforç extraordinari que es pintava a la cara de Donovan.

—No he vist cap sortida d’emergència —va dir Powell—. Si s’ha espatllat alguna cosa d’aquí, ens hauran de treure fosos.

—Sí, i ens haurem d’esperar fins que descobreixin que algun guillat ens ha tancat aquí dintre —afegí Donovan frenètic.

—Tornem a la sala del portell. Es l’únic lloc des del qual podem cridar l’atenció.

No pogueren pas, però. A la darrera sala, el portell ja no era blau i ple de cel. Era negre, i uns estels com caps d’agulla de color groc fosc anunciaven l’espai.

Es va sentir un doble cop sord i apagat, quan els dos cossos s’esfondraren per separat damunt de cadascuna de les dues cadires.

Alfred Lanning va trobar la Dra. Calvin just quan sortia de la seva oficina. Va encendre nerviós un cigar i s’hi adreçà.

—Bé, Susan —va dir—, hem anat massa lluny, i Robertson està que s’enfila per les parets. Què faràs amb el Cervell?

Susan Calvin va estendre les mans com qui demana calma.

—No en traiem res despacientant-nos. El Cervell és més valuós que tot el que puguem perdre en aquest assumpte.

—Però tu li has estat fent preguntes durant dos mesos.

La veu de la psicòloga sortí sense inflexió, però tenia un no sé què d’amenaçador.

—T’estimes més de portar-ho tu pel teu compte?

—Ja saps què vull dir.

—Oh, m’ho imagino. —La Dra. Calvin es fregà les mans nerviosament—. No és fàcil. L’he estat mimant i investigant suaument, però encara no n’he tret res. Les seves reaccions no són normals. Dóna unes respostes estranyes, en certa manera. Però encara no he pogut concretar res. I, mira, fins que no sabrem què és el que no va a l’hora, cal que anem amb peus de plom. No puc saber quina simple pregunta o observació el… el pot fer saltar… i llavors… Doncs llavors tindrem a les nostres mans un Cervell inservible. T’agradaria d’enfrontar-te a una cosa així?

—Bé, no pot pas infringir la Primera Llei.

—Ho havia pensat, però…

—Ni d’això estàs segura? —demanà Lanning molt esverat.

—Ai, no puc estar segura de res, Alfred…

El sistema d’alarma va deixar anar el seu terrible repic amb una horrible brusquedat. Lanning tallà la comunicació amb gairebé un espasme de paràlisi. Les paraules que li acabaven de xiuxiuejar l’havien deixat glaçat.

—Susan… ho has sentit… la nau no hi és! Hi havia enviat dos especialistes fa mitja hora. Hauràs d’anar a veure el Cervell un altre cop.

—Cervell, què ha passat amb la nau? —demanà Susan Calvin amb una calma fingida.

—La nau que vaig construir, senyoreta Susan? —preguntà el Cervell alegrement.

—Exacte. Què li ha passat?

—Ah, res de res. Els dos homes que se suposava que l’havien de provar ja eren a dins, i ja estàvem tots a punt. De manera que els he engegat enlaire.

—Ai, mira que bé. —La psicòloga sentia que li costava de respirar—. Et sembla que estaran bé?

—Millor que ningú, senyoreta Susan. M’he encarregat de tot. És una nau ben booniicaa.

—Sí, Cervell, és bonica, però ja et sembla que tindran prou menjar? Estaran còmodes?

—N’hi ha a dojo, de menjar…

—Tot això els podria causar alguna commoció, Cervell. No s’ho esperaven, saps?

—Estaran bé —va saltar el Cervell—. Potser fins els resultarà interessant.

—Interessant? De quina manera?

—Interessant i prou —va dir el Cervell, sorneguer.

—Susan —xiuxiuejà Lanning molt baix—, demana-li si corren perill de mort. Demana-li quins perills hi ha.

—Calla! —li respongué Susan Calvin amb expressió furiosa. I amb veu vacil·lant demanà al Cervell—: Cervell, podem comunicar amb la nau?

—Ah, us poden sentir a través de la ràdio. Me n’he encarregat.

—Gràcies. Això és tot, per ara.

Un cop a fora, Lanning esclatà furiosament.

—Per la Galàxia Gran, Susan, si això transcendeix, serà la ruïna de tots plegats. Hem de fer tornar aquests homes. Per què no li has demanat directament si hi havia perill de mort?

—Perquè —respongué la Calvin, amb abatuda frustració—, això és justament el que no puc esmentar. Si es troba en algun tipus de dilema, es tracta d’alguna cosa sobre la mort. Qualsevol cosa que li fes mal el podria deixar completament anorreat. Estaríem millor, llavors? Ara escolta, ha dit que ens hi podíem comunicar, amb ells. Fem-ho, localitzem-los, i fem-los tornar. Probablement no poden fer servir els controls per ells mateixos; segurament que el Cervell els fa anar per control a distància. Vine!

Passà força estona abans que Powell recuperés el sentit.

—Mike —digué amb els llavis freds—, has notat cap acceleració?

Els ulls de Donovan estaven en blanc.

—Eh? No… no.

I aleshores els punys del pèl-roig es tancaren i s’aixecà del seu seient amb un ímpetu sobtat per anar a parar contra el vidre fred i corbat. No hi havia res a veure, fora d’estels. Es girà.

—Greg, deuen haver engegat la màquina mentre érem dins. Això estava preparat, Greg; ho havien arreglat amb el robot perquè ens convertís en conillets d’índies, si de cas decidíem de fer-nos enrera.

—Què t’empatolles? —digué Powell—. Què en treien, de llançar-nos, si no sabem com funciona la màquina? Com se suposa que la farem tornar? No, aquesta nau s’ha enlairat per ella mateixa, i sense acceleració aparent.

S’aixecà i es posà a passejar-se lentament. Les parets de metall feien retrunyir l’estrèpit dels seus passos.

—Mike —va dir monòtonament—, aquesta és la situació més confusa amb què ens hem enfrontat fins ara.

—Quina novetat —va dir Donovan amb amargor—. Ara que justament m’ho començava a passar de primera, i tu em surts amb aquesta.

—No hi ha acceleració —prosseguí Powell ignorant l’observació de l’altre—, cosa que significa que la nau treballa amb un principi diferent dels que es coneixen.

—En tot cas, diferent dels que nosaltres coneixem.

—Diferent de tots els que es coneixen. No hi ha motors a la vista pels voltants que es puguin controlar manualment. Potser estan ficats dins les parets. Deu ser per això que són tan gruixudes.

—Què remugues? —demanà Donovan.

—Per què no m’escoltes? Estava dient que, sigui quin sigui el poder que propulsa aquesta nau, no espot, evidentment, controlar manualment. La nau funciona per control a distància.

—Controlada pel Cervell?

—Per què no?

—Així tu creus que ens estarem aquí fins que el Cervell ens faci tornar?

—Podria ser. Si és així, anem a esperar-nos tranquil·lament. El Cervell és un robot. Ha de seguir la Primera Llei. No pot fer cap mal a un ésser humà.

Donovan s’assegué lentament.

—I tu t’ho creus? —s’aplanà els cabells amb cura—. Escolta, aquesta collonada de la distorsió espacial va enviar al carall el robot de Consolidated, i els barbuts aquells ens van dir que havia passat perquè el viatge interestel·lar mata els éssers humans. De quin robot et vols refiar? Segons que tinc entès, el nostre té les mateixes dades.

Powell s’estiregassava el bigoti amb fúria.

—No pretenguis fer veure que no saps robòtica, Mike. Abans que fos físicament possible, d’alguna manera, que un robot comencés, fins i tot, a infringir la Primera Llei, se li haurien espatllat tantes coses, que s’hauria convertit en un munt de ferralla més de deu vegades. Hi ha d’haver alguna explicació més senzilla a tot plegat.

—N’estic segur, ben segur. Li dius al majordom que em cridi demà al matí. Tot plegat és massa, massa senzill per a encaparrar-s’hi abans que hagi fet una becaineta per mantenir-me en forma.

—Per Júpiter sagrat, Mike, de què et queixes fins ara? El Cervell s’encarrega de nosaltres. Aquest lloc és calent. Té llum. Té aire. Fins i tot, suposant que els tinguessis prou llisos perquè això fos possible, en enlairar-nos ni tan sols hi ha hagut prou vibració perquè se’t despentinessin els cabells.

—Sí? Greg, deus haver estat rebent lliçons. Si no, en una situació com aquesta, no et mostraries tan optimista. Què menjarem? Què beurem? On som? Com tornarem? I, en cas d’accident, quin vestit espacial ens posarem i per quina porta podrem sortir? Encara no he vist un bany, aquí, o alguna de les coses que sol haver-hi als banys. N’estic convençut, hi ha algú que s’encarrega de nosaltres, i de collons!

La veu que trencà les oracions de Donovan no va pas ser la de Powell. No era de ningú. Era allí, flotant en l’aire, amb efectes estentoris i petrificadors.

GREGORY POWELL! MICHAEL DONOVAN! GREGORY POWELL! MICHAEL DONOVAN! SI US PLAU, COMUNIQUEU LA VOSTRA POSICIÓ PRESENT. SI LA VOSTRA NAU RESPON ALS CONTROLS, SI US PLAU, TORNEU A LA BASE. GREGORY POWELL! MICHAEL DONOVAN!…



El missatge era repetitiu, mecànic, trencat per intervals regulars i incansables.

—D’on ve? —preguntà Donovan.

—No ho sé. —La veu de Powell era un intens murmuri—. D’on vénen els llums? D’on ve tot?

—Bé, com respondrem? —Havien estat parlant durant els intervals del missatge ressonant i repetitiu.

Les parets eren pelades, tan pelades i llises com només poden ser-ho les superfícies de metall.

—Crida una contesta —digué Powell.

Ho van fer. Van cridar per separat i junts.

—Posició desconeguda! Nau fora de control! Situació desesperada!

Les seves veus s’elevaven i s’estavellaven. Les curtes frases, a base de repetir-les, es van anar omplint i adulterant de xiscles i renecs enèrgics, però la veu freda i inquisitiva va anar repetint i repetint i repetint, incansable.

—No ens senten —panteixà Donovan—. No hi ha cap mecanisme emissor. Només n’hi ha de receptor i prou. —Els seus ulls buscaven sense èxit un possible mecanisme a la paret.

Lentament, el retruny de la veu exterior anà minvant fins que no se sentí més. Tornaren a cridar de nou quan només se sentia un murmuri, i una altra vegada, amb veu ronca, en fer-se el silenci.

—Anem a fer un tomb per la nau un altre cop —digué Powell, desanimat, al cap d’uns quinze minuts—. En algun lloc ha d’haver-hi teca.

Ho va dir sense convicció. Gairebé era com admetre la derrota.

Van dividir el corredor en dreta i esquerra. Es podien seguir l’un a l’altre gràcies al fort ressò de les seves passes, i de tant en tant es tornaven a trobar al corredor, mirant-se lúgubrement l’un a l’altre, i tornaven a començar.

La recerca de Powell acabà tot d’una, i aleshores va sentir que la veu alegre de Donovan s’alçava amb gran renou.

—Ei, Greg! —bramava—. La nau té canonades. Com no ens n’havíem adonat?

No va ser fins després de deambular uns cinc minuts que es topà amb Powell.

—Encara no veig ni dutxes ni banys —anava dient, però va callar de cop—. Menjar! —exclamà sorprès.

La paret s’havia apartat, tot deixant un espai corbat amb dos prestatges. El de dalt era carregat de llaunes sense etiqueta d’una desconcertant varietat de grandàries i de formes. Les llaunes esmaltades de la prestatgeria de sota eren uniformes, i Donovan va sentir un corrent d’aire als turmells. La part de baix era refrigerada.

—Com… com…?

—Abans no hi era —va dir Powell bruscament—. Aquest pany de paret s’ha obert quan he arribat a la porta.

Estava menjant. La llauna era de les de pre-calentat, amb cullera i tot, i la càlida olor de mongetes seques omplia l’habitació.

—Agafa una llauna, Mike!

—Quin menú hi ha? —va demanar Donovan vacil·lant.

—Com vols que ho sàpiga? Que t’has tornat llepafils?

—No, però a les naus només faig que menjar seques. M’estimaria més qualsevol altra cosa.

Passejà la seva mà i seleccionà una brillant llauna el·líptica, la planor de la qual insinuava salmó o alguna delicadesa per l’estil. Es va obrir sota la pressió adequada.

—Seques! —bramà Donovan, tot buscant-ne una altra.

Powell l’estirà dels pantalons.

—Val més que et mengis això, rei. Les provisions són limitades i potser ens haurem d’estar aquí molt, molt, de temps.

Donovan retrocedí malhumorat.

—És això tot el que hi ha? Seques?

—Potser sí.

—Què hi ha al prestatge de baix?

—Llet.

—Llet i prou? —cridà Donovan indignat.

—Bé ho sembla.

Transportaren l’àpat de mongetes i llet en silenci i, quan marxaven, el pany de paret que havia quedat amagat es va tornar a posar a lloc, deixant novament la superfície llisa.

—Tot automàtic —sospirà Powell—. Igual que la resta. No m’havia sentit mai tan indefens en tota la meva vida. On són les teves canonades?

—Allà. I tampoc no hi eren la primera vegada que ho hem inspeccionat.

Quinze minuts després, tornaven a ser a la cambra del portell, asseguts cadascun en una cadira i mirant-se l’un a l’altre.

Powell contemplà amb pessimisme l’únic indicador que hi havia a la sala. Encara deia “parsecs”, les xifres encara s’acabaven al 1.000.000, i l’agulla indicadora encara marcava insistentment el número zero.

En la secretesa de les oficines d’U.S. Robot Mechanical Men Corp., Alfred Lanning deia amb abatiment:

—No respondran. Hem provat totes les longituds d’ona pública, privada, xifrada, directa, fins i tot això del subèter que hi ha ara. —I adreçant-se a la Dra. Calvin—: I el Cervell encara no diu res?

—No vol explicar res, Alfred —va dir enèrgicament—. Diu que ells ens poden sentir… i, quan intento forçar-lo, es torna… bé, es deprimeix. I aquest no és el cas. Qui ha sentit a parlar mai d’un robot deprimit?

—Per què no em dius el que tens, Susan? —digué Bogert.

—Doncs aquí ho teniu. Ell admet que controla totalment la nau. Es mostra evidentment optimista respecte a la seguretat d’ells, però no en dóna detalls. No em vull pas arriscar a pressionar-lo. Tanmateix, el centre del trastorn sembla que és alguna cosa relacionada amb el salt interestel·lar mateix. En treure-li jo el tema, s’ha posat a riure obertament. Hi ha d’altres indicacions, però aquesta és la que es presenta d’una manera més anormal.

Es mirà els altres.

—Em refereixo a la histèria. He deixat de banda el tema immediatament, i espero no haver-li fet cap mal, però això m’ha donat una pista. Puc dominar la histèria. Doneu-me dotze hores! Si aconsegueixo de fer-lo tornar a la normalitat, farà tornar la nau.

—El salt interestel·lar! —De sobte Bogert semblà com malalt.

—Què passa? —cridaren alhora Susan Calvin i Lanning.

—Les xifres que el Cervell ens va donar per al motor. Escolteu… se m’acaba d’acudir una cosa.

Marxà apressadament. Lanning es quedà contemplant-lo.

—Vés i acaba la teva feina, Susan —va dir bruscament a la Dra. Calvin.

Dues hores més tard, Bogert estava parlant amb impaciència.

—Et dic Lanning que és això. El salt interestel·lar no és instantani… no pas mentre la velocitat de la llum sigui finita. La vida no pot existir… matèria i energia no poden existir Com a tals en la navegació de distorsió espacial. No sé pas com pot ser, però és d’aquesta manera. Això és el que va matar el robot de Consolidated.

Donovan se sentia tan desmillorat com semblava.

—Només fa cinc dies?

—Només cinc. N’estic segur.

Donovan donà una ullada miserable al seu voltant. Les parets eren fredes al tacte; els llums, que feia poc que s’havien tornat a encendre, eren insensiblement brillants; l’agulla de l’indicador marcava tenaçment el zero; i Donovan no es podia treure del damunt el gust de les mongetes seques.

—Necessito una banyada —digué malhumorat.

—Igual que jo —va dir Powell aixecant un moment la vista—. No te’n facis un problema. Però a no ser que et vulguis banyar amb llet i quedar-te sense beure…

—Al capdavall, també ens quedarem sense. Greg, quan arribarà aquest viatge interestel·lar?

—Ho saps tant tu com jo. Potser només hi estem anant. Una hora o una altra hi arribarem. Si més no, la pols dels nostres esquelets… Però oi que era la nostra mort, allò que va provocar el desconcert inicial del Cervell?

—Greg, he estat pensant —digué Donovan d’esquena a l’altre—. La cosa està força malament. No hi ha gaire res a fer, fora de passejar-se per aquí i parlar amb un mateix. Ja saps les històries sobre els paios abandonats a l’espai. Acaben tocats del bolet abans de morir de gana. No ho sé pas, Greg, però des que els llums s’han tornat a encendre, em sento estrany.

Hi hagué un silenci. Després la veu de Powell sonà fluixa i prima.

—Jo també. Què sents?

—Em sento estrany de dins —digué el pèl-roig girant-se—. Com si hi hagués un martelleig, que em té tot jo en tensió. Em costa de respirar. No em puc estar quiet enlloc.

—Mmm. Sents cap vibració?

—Què vols dir?

—Seu un moment i escolta. L’orella no ho capta, però es pot sentir; és com si vibrés alguna cosa en algun lloc, que fa vibrar tota la nau i també a tu amb ella. Escolta…

—Sí… sí. Què et penses que és, Greg? Vols dir que no som nosaltres?

—Podria ser —Powell s’acaricià lentament el bigoti—. Però podrien ser els motors de la nau. Potser s’estan posant a punt.

—Per a què?

—Per al salt interestel·lar. Potser s’acosta i qui dimoni sap el que ens espera.

Donovan ho rumià.

—Si el que dius és cert —digué després amb fúria—, deixa-ho córrer. Però m’agradaria de poder-hi fer alguna cosa. És humiliant haver-se d’estar esperant.

Més o menys una hora després, Powell mirà la seva mà que descansava al braç de la cadira de metall.

—Toca la paret, Mike —digué amb una calma absoluta.

Donovan ho féu.

—Se sent com vibra, Greg.

Fins i tot els estels semblaven borrosos. Arribava el vague senyal de com si, des d’algun lloc, una màquina enorme estigués acumulant potència amb les parets, emmagatzemant energia per fer un salt immens, vibrant cada cop amb més i més intensitat.

Vingué amb una brusca fiblada de dolor. Powell s’encarcarà i mig saltà de la cadira. La seva vista es fixà en Donovan i els ulls li fugiren, mentre el crit ofegat del seu company gemegava i moria dins les seves orelles. Alguna cosa es recargolà dintre seu i va debatre’s contra una espessa flassada de gel que s’anava espesseint.

Alguna cosa se li escapà tot fent-lo giravoltar dins una flamarada guspirejant de llum i de dolor. Va caure…

… i rodolà.

… i s’endinsà.

… dins el silenci!

Era la mort!

Era un món sense moviment ni sensacions. Un món de tenebres, inabastable per al coneixement; una consciència de foscor, de silenci i de lluita imprecisa.

Més que res, una consciència d’eternitat.

Era un minúscul i pàl·lid hàlit de jo, fred i atemorit.

Aleshores sonaren les paraules, untuoses i sonores, retrunyint pel seu damunt igual que una escumera sònica.

—No t’encaixava com sempre, el bagul, darrerament? Per què no proves els baguls extensibles del Mòrbid Senyor Difunt? Són dissenyats per adaptar-se a les corbes naturals del cos, i estan enriquits amb Vitamina B-1. Si us voleu sentir còmodes, useu les caixes de mort Difunt. Recordeu-ho: estareu morts-du-rant-molt-molt-de-temps!

No era ben bé un so, però, fos el que fos, s’extingí en un ressonant xiuxiueig llefiscós.

L’hàlit blanc que podia haver estat Powell s’arrossegà inútilment pels immaterials eons de temps que hi havia al seu voltant, i li van caure al damunt, mentre els aguts esgarips de cent milions d’esperits, de cent milions de veus de soprano, s’elevaven en un crescendo melòdic.

“Quina festa, brivall, quan et moris, ben mort Quina festa, brivall, quan et moris, ben mort Quina festa…”

S’enlairava una espiral de so violent que es convertia en sons supersònics inaudibles i que després s’allunyava enllà.

L’hàlit blanc s’estremí amb una punyida vibrant. Es retorçà en silenci…

Les veus eren normals, i n’hi havia moltes. Era una multitud parlant; una gentada marejadora que l’engolia i que passava per sobre d’ell amb un moviment ràpid i precipitat, tot deixant tirallongues de paraules flotant al seu darrera.

—A tu per què t’han engarjolat? Sembla que t’hagis picat cavall…

—… un foc espaterrant, ja m’ho imagino, però encara no he dit la meva…

—… m’he arribat fins al Paradís, però aquell avi de Sant Pere…

—… noo, jo vinc recomanat. Havia tingut tractes amb…

—Ei, Sam, vine per aquí.

—… busca’t un trompeta que et defensi. En Pere Botero diu…

—Com va això, barrufet de la meva ànima? Estic citat amb tu…

I per damunt de tot aquest estentori guirigall tan original, n’hi havia un que sobresortia per damunt de tots:

—DE PRESSA! DE PRESSA! DE PRESSA! Bellugueu-vos i no ens feu esperar; hi ha molta gent que fa cua. Tingueu a punt els vostres certificats, i comproveu si hi teniu estampat el segell d’expulsió d’en Pere. Mireu si sou a la porta d’entrada correcta. Hi haurà foc de sobres per a tothom. Ei, tu! AQUELL D’ALLÀ, POSA’T A LA CUA O…

L’hàlit blanc que era Powell s’arrossegà cap enrera abans que l’amenacessin, i va sentir la fiblada aguda del dit punxegut. Tot esclatà en un arc de Sant Martí de so que vessà els seus fragments damunt d’un cervell adolorit.

Powell era una altra volta a la cadira. Sé sentia tremolós.

Els ulls de Donovan eren oberts com dues grans boles desorbitades d’un blau lluent.

—Greg —gairebé sanglotà—, eres mort?

—Em… em sentia mort. —No va pas poder reconèixer el seu grall.

Donovan estava òbviament fracassant en el seu intent de posar-se dempeus.

—Som vius, ara? O encara hi ha alguna cosa més?

—Jo em… em sento viu —digué Powell cautelosament, encara amb la veu ronca—. Has… has sentit alguna cosa quan… eres mort?

Donovan s’ho pensà, i després, molt lentament, assentí amb el cap.

—I tu?

—Sí. Has sentit alguna cosa sobre baguls… i dones cantant… i fileres de gent per entrar a l’infern? T’ha passat, tot això?.

Donovan féu que no amb el cap.

—Només una veu.

—Forta?

—No. Suau, però rasposa com una llima d’ungles. Era un sermó, saps? Sobre el foc de l’infern. Descrivia els turments de… bé, fa ho saps. Una vegada en vaig sentir un, de sermó així. Estava suant.

Percebien la llum del sol a través del portell. Era tènue, però d’un blanc blavós, i aquella mena de pèsol resplendent que il·luminava en la distància no era l’antic Sol.

I aleshores Powell assenyalà amb un dit tremolós l’únic indicador. L’agulla s’havia col·locat, rígida i altiva, a la ratlleta que marcava 300.000 parsecs.

—Mike, si això és cert —digué Powell—, som completament fora de la Galàxia.

—Óstima, Greg! —exclamà Donovan—. Seríem els primers que hauríem sortit del Sistema Solar.

—Sí! Justa la fusta. Ens hem escapolit del Sol. Hem fugit de la Galàxia. Mike, aquesta nau és la resposta. Significa la llibertat per a tota la Humanitat; llibertat d’obrir-se cap a qualsevol estrella que existeixi; milions, bilions i trilions d’estrelles. —I aleshores caigué el gerro d’aigua freda—. Però, com tornarem Mike?

Donovan somrigué dèbilment.

—Bah, no hi ha problema —digué—. La nau ens ha dut. La nau ens tornarà. Jo me’n vaig a buscar més seques.

—Però Mike… espera’t, Mike! Si ens torna pel mateix camí per on ens ha portat fins aquí…

Donovan s’aturà a mig camí i va tornar a asseure’s pesadament a la cadira.

—Haurem de… —continuà Powell—, de morir una altra vegada, Mike.

—Doncs si s’ha de fer —sospirà Donovan—, s’haurà de fer. Almenys no és pas definitiu, no del tot definitiu, vaja.

Ara Susan Calvin parlava a poc a poc. Durant sis hores havia estat burxant suaument el Cervell; durant sis hores infructuoses. Estava tipa de repeticions, tipa de circumloquis, tipa de tot.

—Ara, Cervell, una altra cosa i prou. Fes un esforç especial per respondre d’una manera senzilla. T’has explicat ben clarament respecte al salt interestel·lar? Vull dir, els ha portat molt lluny?

—Tant lluny com han volgut, senyoreta Susan. Ostres!, no hi ha cap trampa, en això de la distorsió espacial.

—I, a l’altre cantó, què veuran?

—Estrelles i tot això. Què us imagineu?

La pregunta següent se li escapà.

—Així, deuen ser vius?

—I tant.

—I el salt interestel·lar no els causarà cap mal?

Quedà glaçada en veure que el Cervell quedava en silenci. Era allò! Havia posat el dit a la ferida.

—Cervell! —suplicà feblement—. Cervell, que em sents?

La resposta arribà fluixa i tremolosa.

—Haig de respondre? —demanà el Cervell—. Sobre això del salt, vull dir.

—No, si tu no vols. Però fóra interessant… vull dir si en tens ganes.

Susan Calvin provà de mostrar-se alegre.

—Au, home, sempre ho has d’espatllar tot.

I tot d’una la psicòloga s’aixecà d’un salt, amb una intensa mirada aguda al seu rostre.

—Ai, carai! —murmurà—. Ai, carai!

I va sentir com la tensió d’hores i dies esclatava cap a fora.

—Et dic que no hi ha cap problema —deia a Lanning més tard—. No, deixa’m sola, ara. La nau tornarà sense haver sofert cap accident, amb els tripulants, i ara vull descansar. Vull descansar. Vés-te’n.

La nau tornà a la Terra tan silenciosament i tan sense vibracions com n’havia sortit. Tocà terra precisament al mateix lloc i la comporta principal es va obrir de bat a bat. Els dos homes que en van sortir caminaven amb cura i es rascaven les seves barbes rasposes de feia dies.

Després, lentament però amb decisió, el que era pèl-roig s’agenollà i estampà un petó sorollós damunt el formigó de la pista d’aterratge.

Apartaren la gentada que s’havia congregat i refusaren les atencions dels dos infermers que havien sortit ràpidament amb una llitera de dins una ambulància que tot just acabava d’arribar.

—On hi ha una dutxa aquí prop? —demanà Gregory Powell.

Se’ls van endur.

Eren tots reunits a l’entorn d’una taula. Hi havia tota la flor i la nata d’U.S. Robot Mechanical Men Corp.

A poc a poc, i buscant els moments climàtics, Powell i Donovan posaven fi a un relat ple d’emoció.

Susan Calvin va trencar el silenci que seguí. En els pocs dies que havien passat, havia recuperat la seva calma glacial i una mica àcida, però encara mostrava una ombra de torbació.

—Rigorosament parlant —digué—, va ser culpa meva. Tot. Quan vam presentar aquest problema al Cervell per primera vegada, com espero que tots recordareu, vaig començar recalcant-li amb molt d’èmfasi la importància que rebutgés qualsevol informació que li suposés un dilema. En fer-ho, vaig dir-li més o menys això: “No et capfiquis per la mort d’éssers humans. Tant ens fa. Tu torna’ns el full i no hi pensis més”.

—Mmm —féu Lanning—. I què més?

—És obvi. Quan va rebré aquell full, els càlculs escrits que contenien l’equació que controlava la longitud del mínim interval per fer el salt interestel·lar, significava la mort d’éssers humans. Aquí és on la màquina de Consolidated petà del tot. Però jo havia rebaixat la importància de la mort al Cervell, no pas del tot, perquè la Primera Llei no es pot anul·lar mai, però prou perquè el Cervell pogués donar una segona ullada a l’equació. Prou perquè es pogués adonar que, un cop passat l’interval, els homes ressuscitarien, de la mateixa manera com tornarien a ésser la matèria i l’energia de la nau. Això que anomenem “mort” va ser, en d’altres paraules, només un fenomen temporal. Ho enteneu?

Va mirar al seu entorn. Tothom escoltava.

—Així, doncs —prosseguí—, que va acceptar el full, però no pas sense una certa commoció. Fins i tot la mort temporal i la seva importància el van deprimir; van ser suficients com per desequilibrar-lo una mica.

Ho aclarí amb calma.

—Va desenrotllar-li el sentit de l’humor. Es tractava d’una evasió, compreneu?, d’una manera parcial d’evadir-se de la realitat. Es va convertir en un bromista pesat.

Powell i Donovan s’havien posat dempeus.

—Què? —cridà Powell.

Donovan estava vermell com un perdigot.

—És així —digué Susan Calvin—. Va tenir cura de vosaltres i us va mantenir segurs, però no podíeu manejar cap control perquè no eren per a vosaltres, sinó per al graciós del Cervell. Nosaltres us podíem contactar per ràdio, però vosaltres no podíeu respondre. Teníeu menjar a dojo, però només fesols i llet. I vàreu morir, per dir-ho d’alguna manera, i vàreu ressuscitar, però va convertir la vostra mort en un episodi… vaja… interessant. M’agradaria saber com ho va fer. Va ser una brometa estúpida del Cervell, però no tenia pas intenció de fer cap mal.





8. EVIDÈNCIA


—Però tampoc no va ser això —va dir la Dra. Calvin pensativament—. Ah, al cap i a la fi, la nau i d’altres com ella es van convertir en propietat del govern, el salt hiperespacial es va perfeccionar, i ara tenim fins i tot colònies humanes als planetes d’algunes de les estrelles més pròximes. Però no va pas ser això.

Jo havia acabat de menjar i la vaig contemplar a través del fum de la meva cigarreta.

—El que realment compta és el que havia passat a la gent aquí a la Terra en els últims cinquanta anys. Quan jo vaig néixer, jove, acabàvem de sortir de la darrera Guerra Mundial Era un mal moment històric, però va ser el final del nacionalisme. La Terra era massa petita per a les nacions, i aquestes és van començar a agrupar en regions. Va costar força. Quan jo vaig néixer, els Estats Units d’Amèrica encara eren una nació i no només una part de la Regió del Nord. De fet, el nom de la corporació és encara “Robots dels Estats Units". I aquest canvi de nacions en regions, que ha esterilitzat la nostra economia i que ens ha portat al que equival a una edat d’or, quan aquest segle es compara amb el darrer, també l’han produït els nostres robots.

—Us referiu a les Màquines? —vaig demanar—. El Cervell de què parlàveu va ser la primera de les Màquines, oi?

—Si, és cert, però no estava pas pensant en Màquines. Era més aviat en un home. Va morir l’any passat —tot d’una la seva veu havia esdevingut molt apenada—. O almenys se les va arreglar per morir-se, perquè sabia que ja no el necessitaríem gaire més. Es deia Stephen Byerley.

—Sí, ja m ho pensava, que era ell.

—Va començar la seva tasca política el 2032. Vós només éreu un infant llavors, per això no us recordeu de la novetat que representava. La seva campanya per l’alcaldia va ser sens dubte la més estranya de la història… Francis Quinn era un polític de la nova escola. Aquesta, naturalment, és una frase sense sentit, igual que totes les frases per l’estil. La majoria de les “noves escoles” que tenim són còpies de la vida social de l’antiga Grècia, i potser, si en sabéssim encara més coses, de la vida social de l’antiga Sumèria i de les llars lacustres de la Suïssa prehistòrica.

Però, per defugir allò que promet de ser un començament avorrit i complicat, fóra millor fer constar de seguida que Quinn ni anà darrera de càrrecs, ni demanà vots, ni féu discursos, ni omplí les urnes de vots. Igual que Napoleó, que no va prémer un sol gallet a Austerlitz.

I com que la política estableix estranyes companyonies, Alfred Lanning estava assegut a l’altra banda de la taula de despatx amb les seves ferotges celles blanques que li feien arrugar el front i amb una mirada d’impaciència crònica que li esmolava els ulls. No estava pas content.

Aquest fet, d’haver-lo sabut Quinn, no l’hauria pas amoïnat gens ni mica. La seva veu era amical, potser fins i tot d’una manera professional.

—Suposo que coneixeu Stephen Byerley, Dr. Lanning.

—N’he sentit a parlar. Com molta altra gent.

—Sí, igual que jo. Potser penseu votar-lo a les properes eleccions.

—No ho sé —hi havia una traça d’inequívoca acidesa en el seu to—. No segueixo la política, per la qual cosa no sé pas si ell vol ocupar cap càrrec.

—Pot ser el nostre proper alcalde. Naturalment, ara només és un advocat, però de més verdes en maduren.

—Sí —interrompé Lanning—. Ho he sentit a dir altres vegades. Però m’agradaria que anéssim directes al gra.

—Ja hi som, al gra, Dr. Lanning. —El to de Quinn era molt suau—. Tinc interès que Mr. Byerley continuï, com a màxim, fent de fiscal, i a vós us interessa d’ajudar-me a aconseguir-ho.

—Que m’interessa a mi? Va, home! —Les celles de Lanning s’arrufaren.

—Bé, doncs diguem que interessa a U.S. Robots Mechanical Men Corporation. He acudit a vós com a Director Honorari d’Investigació, perquè sé que vós sou, diguem-ne, un “gat vell” a la casa. Se us escolta amb respecte i, a més, la vostra relació amb les altes esferes no és tan estreta com perquè no tingueu una considerable llibertat d’acció; encara que l’acció sigui una mica poc ortodoxa.

El Dr. Lanning callà una estona, i seguí el fil dels seus pensaments.

—No us he entès gens, Mr. Quinn —va dir més suaument.

—No em sorprèn, Dr. Lanning. Però és d’allò més simple. Em permeteu? —Quinn va encendre una prima cigarreta amb un encenedor d’una elegant simplicitat i el seu rostre ample mostrà una expressió lleugerament divertida—. Hem parlat de Mr. Byerley, un individu estrany i pintoresc. Fa tres anys era un desconegut. Ara tothom sap molt bé qui és. Es tracta d’un home enèrgic i hàbil, i certament el fiscal més capacitat i intel·ligent que hagi conegut mai. Llàstima que no sigui amic meu!

—Comprenc —va dir Lanning d’una manera mecànica. Es mirà les ungles.

—Vaig tenir ocasió —continuà Quinn, sense variar de to— d’investigar Mr. Byerley l’any passat d’una manera bastant exhaustiva. Sempre convé, enteneu, de sotmetre la vida passada dels polítics reformistes a una investigació acurada. Si sabéssiu sovint el que ajuda… —Va fer una pausa per somriure amb humor a la brasa incandescent de la seva cigarreta—. Però el passat de Mr. Byerley és vulgar. Una vida tranquil·la en una ciutat petita, estudis universitaris, una esposa que va morir jove, un accident de cotxe de lenta recuperació, la facultat de Lleis, venir a la metròpoli, i una fiscalia.

Francis Quinn va moure el cap lentament. Després afegí:

—Però la seva vida d’ara. Ah, aquesta sí que és singular. El nostre fiscal del districte no menja mai!

El cap de Lanning s’alçà, amb l’astorament pintat als seus ulls vells.

—Perdoneu, què heu dit?

—Que el nostre fiscal del districte no menja mai —digué sil·labejant la resposta—. Ho matisaré una mica. Ningú no l’ha vist mai menjant o bevent. Mai! Enteneu la significació del mot? No pas poques vegades, mai!

—Ho trobo bastant increïble. Podeu confiar en els vostres investigadors?

—Hi confio, i jo no ho trobo pas, això, gens increïble.

Encara més, ningú no ha vist mai el nostre fiscal del districte beure ni aigua ni alcohol, tant se val, ni tampoc dormir. Hi ha d’altres factors, però em sembla que amb això ja n’hi ha prou.

Lanning es tirà enrera al seu seient, i entre tots dos homes s’establí un silenci tens, de repte. Després, el vell robotista va moure el cap.

—No. Només podeu estar intentant de deixar entendre una cosa, si ajunto les vostres declaracions de la manera com me les heu presentades, i això és impossible.

—Però l’individu és completament inhumà, Dr. Lanning.

Si em diguéssiu que era Satanàs disfressat, encara hi hauria una mínima possibilitat que us cregués.

Us dic que és un robot, Dr. Lanning.

I jo us dic que és la suposició més increïble que hagi sentit mai, Mr. Quinn.

Un altre cop hi hagué un silenci agressiu.

Tot i així —Quinn apagà la seva cigarreta amb un gest estudiat—, haureu d’investigar aquesta impossibilitat amb tots els recursos de la Companyia.

Evidentment, no em comprometré en una feina d’aquesta mena, Mr. Quinn. No vull pas creure que estigueu suggerint seriosament que la Companyia prengui part en política local.

—No teniu elecció. Suposeu que jo donava publicitat als meus fets sense proves. L’evidència és prou circumstancial.

Si us sembla que ho heu de fer…

No m’ho sembla pas. Fóra més preferible tenir proves. I seria convenient per a vós, perquè la publicitat podria fer molt de mal a la vostra companyia. M’imagino que esteu perfectament al corrent respecte a les normes estrictes contra l’ús de robots en els mons habitats.

—És clar que sí —saltà l’altre bruscament.

—Ja sabeu que U.S. Robots Mechanical Men Corporation és l’únic fabricant de robots positrònics de tot el Sistema Solar, i que, si Byerley és un robot, es tracta d’un robot positrònic. També sabeu que tots els robots positrònics són llogats, no pas venuts; que la Companyia queda com a propietària i administradora de totes les accions d’aquests robots.

—És ben fàcil, Mr. Quinn, demostrar que la Companyia no ha fabricat mai un robot amb característiques humanoides.

—Es possible de fer-ho? Ho dic només com una possibilitat.

—Sí, es pot fer.

—En secret, m’imagino, també. Sense que figurés als vostres llibres.

—No pas un cervell positrònic, senyor. Hi ha massa factors que hi intervenen, en aquest cas, i és gairebé segur que hi hauria una intervenció governamental.

—Sí, però els robots es gasten, s’espatllen, es retiren de circulació… i es desmunten.

—I els cervells positrònics es tornen a fer servir o són destruïts.

—Es veritat, això? —Francis Quinn es va permetre de ser una mica sarcàstic—. I si n’hi hagués hagut un, accidentalment, és clar, que no hagués estat destruït… i que aquest hagués estat encabit per casualitat en una estructura humanoide?

—Impossible!

—Ho hauríeu de demostrar al govern i a la gent en general. Per què, doncs, no m’ho demostreu ara a mi?

—Però quina fóra la nostra intenció? —demanà Lanning exasperat—. On és el nostre motiu? Concediu-nos una mica de senderi…

—Estimat senyor, si us plau! La Companyia estaria ja prou contenta de tenir permís de les Regions per poder utilitzar robots positrònics humanoides en mons inhabitats. Els guanys serien enormes. Però els prejudicis de la gent al respecte són massa grans. Suposem que primer l’acostumem a aquesta mena de robots. “Mireu: tenim advocats experts, un bon alcalde… i són robots! Per què no compreu els nostres robots majordoms?”

—És absolutament fantàstic. De tan absurd, gairebé és ridícul.

—M’ho imagino. Per què no m’ho demostreu? O us estimeu més demostrar-ho públicament?

La llum del despatx havia minvat, però no pas prou com per amagar la foguerada de frustració al rostre d’Alfred Lanning. A poc a poc, el dit del robotista pitjà un piu i els llums de la paret es van encendre suaument.

—Bé, doncs —rondinà—, mirem-ho.

La cara d’Stephen Byerley no era pas fàcil de descriure. La seva partida de naixement deia que tenia quaranta anys i els aparentava, però es tractava d’uns quaranta anys plens de salut i molt ben portats, amb unes dents que automàticament feien pensar en aquell anunci de dentifrici d’“El somriure de l’Eterna Joventut”.

Això era particularment cert quan reia, i ara ho estava fent. La rialla li eixia sorollosa i contínua, s’afeblia un xic, i després començava de bell nou.

I el rostre d’Alfred Lanning es va contraure tot mostrant una expressió de severa i ressentida desaprovació. Va fer un lleuger moviment a la dona que seia al seu costat, però els llavis d’ella, prims i exsangües, només es van contraure lleument.

Les rialles de Byerley es van anar calmant de mica en mica.

—Realment, Dr. Lanning… realment… jo… jo… un robot?

Lanning deixà anar les seves paraules amb brusquedat.

—No és pas una afirmació meva, senyor. Jo estaria prou satisfet que fóssiu un membre de la humanitat. Com que la meva empresa no us ha fabricat mai, estic segur que ho sou, almenys en un sentit legal. Però ens ha arribat de manera seriosa l’asseveració que vós sou un robot per boca d’un home d’una certa posició social…

—No cal que me’n digueu el nom, si això ha d’esquerdar el bloc de granit de la vostra reputació, però deixeu-me suposar que ha estat Frank Quinn, només a tall d’exemple, i continueu.

Lanning, davant la interrupció, deixà anar un esbufec agut i tallant, i féu una pausa ferotge abans de continuar fredament.

—… per un home d’una certa posició social, sobre la identitat del qual no tinc ganes de jugar a endevinalles, i em veig obligat a demanar-vos la vostra cooperació per desmentir-ho. Només que una afirmació d’aquest tipus es pogués fer pública a través dels mitjans que aquest home té a la seva disposició, seria un mal cop per a la companyia que jo represento, fins i tot encara que el càrrec no quedés mai demostrat. Enteneu el que vull dir?

—Oh, sí, veig la vostra posició perfectament. L’acusació per si mateixa és ridícula. La situació en què us trobeu, però, no ho és pas. Us demano que em perdoneu, si rient us he ofès. Reia de la primera cosa, no pas de la segona. Com us puc ajudar?

—Doncs d’una manera molt senzilla. Només cal que us assegueu en un restaurant en presència de testimonis, que mengeu i que us feu tirar una fotografia.

Lanning es relaxà a la seva cadira; el pitjor de l’entrevista havia passat. La dona del seu costat contemplava Byerley amb una expressió aparentment absorta, però no havia intervingut gota en la conversa.

Els ulls d’Stephen Byerley van trobar els d’ella per un instant, van quedar agafats en la seva mirada, i després es giraren cap al robotista. Per un moment, els seus dits s’entretingueren distrets damunt el petjapapers de bronze que era l’únic objecte de la seva taula de despatx.

—Em sembla que no us podré pas complaure —va dir en veu molt baixa.

Alçà la mà.

—Un moment, Dr. Lanning. Em faig perfectament càrrec que tot aquest assumpte és desagradable per a vós, que us han obligat a intervenir-hi en contra de la vostra voluntat, que us sentiu fent un paper poc digne i fins i tot ridícul. Tanmateix, l’assumpte a mi em toca encara més íntimament, així que sigueu tolerant. A més, què us fa pensar que Quinn (ja sabeu, el peix gros) no us ha estat entabanant per tal que féssiu exactament el que esteu fent?

—Perquè sembla molt poc probable que una persona de reputació es volgués arriscar d’una manera tan ridícula, si no estigués segur que sap quin terreny trepitja.

Una guspira d’humor va aparèixer als ulls de Byerley.

—No coneixeu pas Quinn. Seria capaç d’aguantar-se dret dalt d’una muntanya, allà on no gosen anar-hi ni les cabres. M’imagino que us devia mostrar els detalls de la investigació a què diu que em va sotmetre.

—Prou com per convèncer-me que seria massa empipador per a la nostra companyia d’intentar refutar-los, quan vós podeu fer-ho d’una manera més fàcil.

—Aleshores, vós us el creieu, quan diu que jo no menjo mai. Sou un científic, Dr. Lanning. Penseu amb la lògica adequada. Ningú no m’ha vist menjar, doncs jo no menjo mai. Al cap i a la fi, era el que calia demostrar!

—Esteu fent servir tàctiques d’acusació judicial per embolicar una situació que és d’allò més simple.

—Al contrari, estic intentant d’aclarir que entre vós i Quinn n’heu muntada una de ben complicada. Mireu, jo no dormo gaire, és cert, i per descomptat no dormo pas en públic. Mai no m’he preocupat de menjar amb l’altra gent; una idiosincràsia insòlita i que probablement mostra un caràcter neuròtic, però que no fa mal a ningú. Mireu, Dr. Lanning, deixeu-me que us presenti un cas hipotètic. Suposem que tenim un polític interessat a derrotar un candidat reformista costi el que costi, i que, investigant-li la vida privada, es troba per casualitat amb manies com les que acabo d’esmentar.

”Suposem, a més a més, que, per tal de desprestigiar el candidat d’una manera eficaç, acut a la vostra companyia per fer-la servir d’agent ideal per als seus propòsits. No esperareu pas que us digui: ‘Aquell tal és un robot perquè gairebé no menja mai amb gent, i jo no l’he vist mai adormir-se enmig d’un procés, i una vegada que vaig anar a mirar per la seva finestra a mitjanit era allà assegut amb un llibre, i vaig mirar dins el seu frigorífic i no hi havia res per menjar, oi?

”Si us hagués dit això, hauríeu enviat a buscar una camisa de força. Però si us diu ‘No dorm mai; no menja mai’, aleshores la contundència de l’afirmació us encega fins a tal punt que veieu impossible de demostrar el contrari. Us deixeu guanyar per contribuir al batibull”.

—Senyor —començà Lanning amb amenaçadora obstinació—, tant si considereu aquest assumpte seriós com si no, n’hi hauria prou amb l’àpat de què us he parlat per acabar-lo.

Un altre cop Byerley es girà cap a la dona, que encara se’l mirava inexpressiva.

—Perdoneu. No sé si he entès prou bé el vostre nom. Dra. Susan Calvin, oi?

—Sí, Mr. Byerley.

—Sou la psicòloga d’U.S. Robots, oi?

—Robotpsicòloga, si us plau.

—Ah, és que els robots són mentalment diferents dels homes?

—Són mons diferents —es va permetre un somriure gèlid—. Essencialment, els robots no tenen malícia.

La boca de l’advocat s’estirà fent una ganyota divertida.

—Bé, és un bon cop. Però jo volia dir una altra cosa. Ja que sou una psicò… una robotpsicòloga, i una dona, no sé què m’hi jugo que vós heu fet una cosa que al Dr. Lanning no se li ha acudit.

—I què és?

—Dur una mica de menjar a la vostra bossa de mà.

La indiferència estudiada dels ulls de Susan Calvin s’alterà.

—Em sorpreneu, Mr. Byerley —digué.

I obrint la seva bossa de mà, en tragué una poma. Sense dir res, la hi allargà. El Dr. Lanning, després del sobresalt inicial, va seguir el lent moviment d’una mà a l’altra amb els ulls molt alertes.

Amb calma, Stephen Byerley la mossegà, i se l’anà menjant a poc a poc.

—Ja ho heu vist, Dr. Lanning.

El Dr. Lanning somrigué prou alleujat perquè fins i tot les seves celles semblessin benèvoles. Un alleujament que durà només un fràgil segon.

—Tenia curiositat de veure si us la menjaríeu —va dir Susan Calvin—, però, evidentment, en aquest cas, això no demostra pas res.

—No? —demanà Byerley fent una ganyota.

—És clar que no. És obvi, Dr. Lanning, que si aquest home fos un robot humanoide, seria una imitació perfecta. És gairebé massa humà perquè sigui creïble. Després de tot, hem estat tractant amb éssers humans tota la nostra vida; fóra impossible d’encolomar-nos alguna cosa que no fos ben bé com cal. Tot hauria d’estar conforme. Observeu la textura de la pell, la qualitat dels iris, la formació dels ossos de la mà. Si és un robot, voldria que l’hagués fabricat U.S. Robots, perquè és una feina ben feta. Suposeu, doncs, que algú capaç de parar atenció a tant de detallisme hauria negligit unes poques foteses com ara menjar, dormir i l’eliminació? Si més no, per a casos d’emergència, com, per exemple, prevenir situacions com la que s’ha plantejat aquí. Un àpat, per tant, no provarà pas res.

—Espera’t un moment —grunyí Lanning—, no sóc pas tan ximple com us penseu vosaltres dos. No m’interessa gens si Mr. Byerley és o no és humà. M’interessa treure la companyia d’un trencacolls. Un àpat en públic clouria l’assumpte i el deixaria enllestit fes Quinn el que fes. Els detalls quedarien per als advocats i per als robotpsicòlegs.

—Però, Dr. Lanning —digué Byerley—, vós oblideu el caire polític de la situació. Tinc tantes ganes de sortir elegit, com Quinn d’impedir-m’ho. A més, us heu adonat que heu fet servir el seu nom? Ha estat un vulgar truc meu d’advocat viu. Sabia que passaria tard o d’hora.

—Què hi té a veure l’elecció, amb tot això? —demanà Lanning envermellint.

—Publicitat per a totes dues bandes, senyor. Si Quinn em vol dir robot, i té prou barra per a fer-ho, jo en tinc prou per a jugar el joc amb les seves mateixes cartes.

—Voleu dir que vós…? —Lanning estava absolutament i franca horroritzat.

—Exactament. Vull dir que el deixaré tirar endavant, que triï la seva corda, que en provi la resistència, que se la talli a mida, que li faci el dogal, que se la fiqui pel cap i que faci la ganyota. Si li cal cap empenta, jo mateix la hi puc donar.

—Esteu molt segur de vós mateix.

—Vine, Alfred —va dir Susan Calvin posant-se dreta—, no el farem pas canviar de parer.

—Ja ho veieu —Byerley somreia suaument—. També sou una humano-psicòloga.

Peró no tota la confiança que havia observat el Dr. Lanning era present aquell vespre, quan Byerley, després d’haver deixat el seu cotxe a la pista automàtica que menava al garatge, seguia el caminet que duia a la portà principal de casa seva.

En entrar-hi, una silueta asseguda eh una cadira de rodes alçà la vista i somrigué. El rostre de Byerley s’il·luminà afectuosament. S’hi apropà.

La veu del paralític era un murmuri ronc i aspre, que sortia d’una boca torçada per sempre cap a un cantó, i que mirava de reüll des d’un rostre cosit de cicatrius.

—Arribes tard, Steve.

—Ho sé, John, ho sé. Però avui m’he hagut d’enfrontar a un problema peculiar i interessant.

—I doncs? —Res de la destrossada cara i de la destruïda veu no podia mostrar cap expressió, però hi havia preocupació als seus ulls clars—. No deu pas ser res que tu no puguis manejar, oi?

—No n’estic gaire segur. Potser necessitaré el teu ajut. Tu ets el llest de la família. Vols que et tregui fora al jardí? Fa un vespre esplèndid.

Dos braços forts van aixecar John de la cadira de rodes. Suaument, gairebé amanyagant, els braços de Byerley s’havien col·locat a l’entorn de les espatlles i per sota les cames embolicades del paralític. Posant-hi atenció i a poc a poc, passà per les habitacions, baixà per la rampa suau construïda expressament per a una cadira de rodes, i va sortir per la porta del darrera cap al jardí tancat i enreixat de la part posterior de la casa.

—Per què no deixes que faci servir la cadira de rodes, Steve? Això és una ximpleria.

—Perquè més m’estimo de dur-te a coll. Tens alguna cosa a dir-hi? Saps que a tu t’agrada tant de sortir una estona d’aquest cotxet motoritzat com a mi de veure-te’n fora. Com te trobes avui? —Diposità John amb moltíssima cura damunt de la gespa fresca.

—Com m’hauria de trobar? Explica’m el teu problema, però.

—La campanya de Quinn es basarà en el fet que afirma que jo sóc un robot.

John obrí uns ulls com unes taronges.

—Com ho saps? És impossible! No m’ho puc creure.

—Vinga, home, és tal com t’ho dic. Ha enviat un científic dels peixos grossos d’U.S. Robots Mechanical Men Corporation a la meva oficina per parlar amb mi.

Lentament, les mans de John anaren arrencant l’herba.

—Ja. Me’n faig càrrec.

—Però nosaltres li podem deixar triar les armes —va dir Byerley—. Tinc una idea. Escolta’m i digues-me si et sembla que ho podem fer.

L’escena, tal com apareixia al despatx d’Alfred Lanning aquella nit, era igual que un quadre de mirades fixes. Francis Quinn, meditatiu, tenia els ulls fixos en Alfred Lanning. Els de Lanning estaven clavats amb fúria en Susan Calvin, la qual, al seu torn, els tenia impassiblement fixats en Quinn.

Francis Quinn ho trencà esforçant-se a mostrar-se alegre.

—Faroneja. Ho improvisa sobre la marxa.

—Penseu prendre part en el joc, Mr. Quinn? —demanà la Dra. Calvin amb indiferència.

—Bé, en realitat és el vostre de joc.

—Mireu —Lanning, tot fent-se el valent, amagava un evident pessimisme—, hem fet el que ens vau demanar. Hem vist com menjava, És ridícul de pensar que és un robot.

—Vós ho creieu així? —li etzibà Quinn a la Calvin—. Lanning va dir que éreu una experta.

—Susan?

El to de veu de Lanning era gairebé amenaçador. Quinn l’interrompé amb suavitat.

—Per què no deixeu que parli ella, home? S’ha estat aquí asseguda com un pal de telèfon durant mitja hora.

Lanning se sentia clarament atacat. D’allò que estava experimentant en aquells moments a la paranoia incipient només hi havia un pas.

—Molt bé! —va dir—. Digues-hi la teva, Susan. No et tallaríem pas.

Susan Calvin li adreçà una mirada divertida, i després va fixar els seus ulls freds en Mr. Quinn.

—Hi ha dues maneres de provar definitivament que Byerley és un robot, senyor. Fins ara només heu presentat evidències circumstancials, amb les quals podeu acusar, però no pas provar. I em fa l’efecte que Mr. Byerley és prou intel·ligent per a contrarestar aquesta mena de dades. Vós probablement penseu el mateix, o no hauríeu pas vingut aquí.

”Hi ha dues maneres de comprovar-ho, l’una és físicament i l’altra, d’una manera psicològica. Físicament, caldria disseccionar-lo o sotmetre’l a raigs X. La manera de fer això seria problema vostre. Psicològicament, es pot estudiar el seu comportament perquè, si es tracta d’un robot positrònic, cal que s’ajusti a les Tres Lleis de la Robòtica. No es pot pas construir un cervell positrònic sense aquestes tres lleis. Coneixeu les Tres Lleis, Mr. Quinn?”

Les recità amb cura, clarament, citant paraula per paraula les famoses lletres d’impremta escrites en negreta que figuraven a la primera pàgina del Manual de Robòtica.

—N’havia sentit a parlar —digué Quinn distretament.

—Doncs la cosa és fàcil —va dir la psicòloga secament—. Si Mr. Byerley infringeix alguna d’aquestes tres lleis, no és cap robot. Per desgràcia, aquest procediment treballa només en una sola direcció. Si compleix les Lleis, no queda demostrat res ni en un sentit ni en l’altre.

—Per què no, doctora? —demanà Quinn alçant polidament les celles.

—Perquè si us atureu a pensar-hi, les Tres Lleis de la Robòtica són els principis-guia essencials de la majoria de sistemes ètics del món. Evidentment, s’imposa que cada ésser humà té l’instint de l’autoconservació. Aquesta és la Tercera Llei per a un robot. També, cada ésser humà “sa”, amb consciència social i sentit de la responsabilitat, se suposa que se sotmetrà a l’autoritat legalment constituïda; que escoltarà el seu metge, el seu cap, el seu govern, el seu psiquiatre, el proïsme; que obeirà les lleis, les normes de comportament, que s’avindrà als costums, fins i tot si en resulten perjudicades la seva economia i la seva seguretat. Aquesta és la Segona Llei per a un robot. Així mateix, se suposa que un ésser humà “sa” estima els altres éssers humans com a si mateix, protegeix el proïsme, i arrisca la seva vida per salvar un altre. Aquesta és la Primera Llei per a un robot. Per dir-ho d’una manera senzilla: si Byerley observa totes les LLeis de la Robòtica, pot ser que sigui un robot, però també pot ser que sigui un bon home.

—Aleshores —digué Quinn—, vós m’esteu dient que no podreu demostrar mai si és un robot.

—Sóc capaç de demostrar que no és un robot.

—Aquesta no és la demostració que jo desitjo.

—La tindreu de la manera que surti. Vós sou l’únic responsable dels vostres propis desitjós.

Arribats en aquest punt, el cervell de Lanning saltà de sobte fiblat per una idea.

—Se li ha ocorregut a algú —cridà— que fer de fiscal del districte és una estranya feina perquè la faci un robot? Perseguir éssers humans, condemnar-los a mort, causar-los un mal immens.

Quinn havia esdevingut interessat de cop i volta.

—No, no us en sortireu per aquest cantó. El fet de ser fiscal del districte no el converteix pas en un ésser humà. No li sabeu l’historial? No sabeu que s’enorgulleix de no haver processat mai un home innocent; que hi ha un munt d’individus sense processar perquè l’evidència que tenien en contra no el va satisfer, tot i que probablement hauria pogut convèncer el jurat que calia atomitzar-los? Doncs així van les coses.

Les galtes xuclades de Lanning tremolaren.

—No, Quinn, no. No hi ha res en les Lleis de la Robòtica que faci cap concessió a la culpabilitat humana. Un robot no pot jutjar si un ésser humà mereix la mort. No és cosa seva decidir-ho. Ell no pot causar cap mal a un ésser humà; tant si aquest és un canalla, com un àngel.

—Alfred —va dir Susan Calvin amb veu cansada—, no diguis ximpleries. Què passa si un robot es troba un boig disposat a calar foc en una casa amb gent a dins? Aturaria el boig, oi?

—Es clar que sí.

—I si l’única manera d’aturar-lo fos matant-lo…

De la gorja de Lanning només en sortí un so feble. Res més.

—La resposta a això, Alfred, és que faria l’impossible per no haver-lo de matar. Si el boig morís, caldria fer psicoteràpia al robot perquè fàcilment es podria tornar boig ell mateix davant del conflicte que se li hauria presentat: haver infringit la Primera Llei per tal d’observar-la d’una manera superior. Però hauria mort un home, i un robot l’hauria matat.

—Bé, aleshores és boig, Byerley? —demanà Lanning amb tot el sarcasme de què fou capaç.

—No, però per si mateix no ha mort pas ningú. Ha exposat fets que poden fer veure un determinat ésser humà com a perillós per a la gran massa d’altres éssers humans a la qual anomenem societat. Ell protegeix la majoria i, així, observa la Primera Llei al màxim de rendiment. No va pas més enllà, ell. És el jutge qui condemna el criminal a morir o a la presó, després que el jurat ha decidit si és culpable o innocent. Qui l’empresona és el carceller, i és el botxí qui l’executa. I Mr. Byerley no ha fet res més que determinar la veritat i ajudar la societat.

”El cas és que jo, Mr. Quinn, he estat investigant sobre la carrera de Mr. Byerley d’ençà que vau acudir per primera vegada a presentar-nos aquest afer. He comprovat que no ha demanat mai pena de mort al jurat en les seves conclusions definitives. He comprovat, també, que ha parlat a favor de l’abolició de la pena de mort i que ha contribuït generosament en els instituts d’investigació compromesos en neurofisiologia criminal. Aparentment, creu més en la curació del crim, que no pas en el seu càstig. Trobo que això és significatiu”.

—De veritat? —preguntà Quinn somrient—. Significatiu, potser, fins al punt que faci una certa olor de robot?

—Podria ser. Per què negar-ho? Accions d’aquesta mena només podrien venir d’un robot, o d’un ésser humà molt honorable i decent. Però, com podeu veure, no es pot pas establir una diferència exacta entre un robot i el millor dels éssers humans.

Quinn s’arrepapà a la cadira. La seva veu tremolava d’impaciència.

—Dr. Lanning, és perfectament possible de crear un robot humanoide que sigui una rèplica exacta d’un ésser humà?

Lanning s’escurà la gola i considerà la pregunta.

—U.S. Robots ho ha fet de manera experimental —digué a contracor—, sense afegir-li el cervell positrònic, és clar. Usant òvuls humans i control hormonal, es pot fer créixer carn i pell humana damunt de plàstic-silicona porós d’una manera que pot desafiar qualsevol examen extern. Els ulls, els cabells i la pell serien realment humans, no pas humanoides. I si li col·locàvem un cervell positrònic, i d’altres minúcies que li volguéssiu ficar a dins, tindríem un robot humanoide.

—Quan trigaríeu a fer-ne un? —demanà Quinn ràpidament.

Lanning s’ho pensà.

—Tenint tot el material necessari, el cervell, l’esquelet, l’òvul, les hormones adequades i les radiacions, diguem que dos mesos.

El polític es redreçà en la seva cadira.

—Doncs veurem com són les entranyes de Mr. Byerley. Serà publicitat per a U.S. Robots… Heu tingut la vostra oportunitat, tanmateix.

Quan estigueren sols, Lanning es girà impacient cap a Susan Calvin.

—Per què insisties?

—Què vols, la veritat o la meva dimissió? —saltà ella amb passió—. No vull dir mentides per tu. U.S. Robots es pot espavilar pel seu compte. No siguis covard, tu, ara.

—Què passarà —demanà Lanning—, si obre Byerley, i li cauen de dins rodes i mecanismes? Què passarà aleshores?

—No l’obrirà —digué la Calvin desdenyosament—. Byerley és tan intel·ligent, almenys, com Quinn.

La nova esclatà a la ciutat una setmana abans que Byerley fos nomenat. Però “esclatar” no és pas la paraula exacta. La notícia planà per la ciutat, s’arrossegà, anà fent forat. La cosa començà de broma i tothom hi va anar ficant cullerada. I mentre la llunyana mà de Quinn anava estrenyent la pressió gradualment, la rialla es va anar tornant cada cop més artificial, aparegué un element de profunda incertesa, i la gent va deixar de riure-se’n per preguntar-se si tot allò no era veritat.

La mateixa convenció tenia l’aire d’un semental inquiet. No era prevista cap lluita. Només Byerley podia ser el candidat, una setmana abans. Fins i tot ara no hi havia cap substitut. L’havien de nomenar, però hi havia una completa confusió a l’entorn de la nominació.

La cosa no hauria estat tan greu, si l’home del carrer no s’hagués trobat dividit entre l’enormitat de l’acusació, en el cas de ser certa, i l’absoluta follia, en el cas de ser falsa.

L’endemà que Byerley fou nomenat, mecànicament, candidat provisional d’una manera més aparent que real, un diari va publicar finalment el més essencial d’una llarga entrevista amb la Dra. Susan Calvin, “la famosa experta mundial en robotpsicologia i en positrònica”.

El que va desencadenar es pot descriure, d’una manera vulgar i succinta, com un infern.

Era el que estaven esperant els Fonamentalistes. No es tractava pas de cap partit polític; tampoc no era pròpiament una religió establerta. Essencialment, eren aquells que no s’havien adaptat a allò que s’havia anomenat l’Era Atòmica, en l’època en què els àtoms eren una novetat. En realitat, eren gent de vida senzilla, a la recerca d’una vida que, per a aquells que ja l’havien viscuda, no els havia pas semblat tan senzilla, malgrat que ells mateixos havien estat gent senzilla.

Els Fonamentalistes no necessitaven pas cap raó nova per odiar els robots i els fabricants de robots; però una raó nova com l’acusació de Quinn i l’anàlisi de la Dra. Calvin era suficient per fer que aquesta aversió esdevingués audible.

L’enorme factoria d’U.S. Robots Mechanical Men Corporation era un eixam ple d’homes armats. S’estaven preparant per a la guerra.

Dins la ciutat, la casa d’Stephen Byerley era atapeïda de policies.

La campanya política, òbviament, va perdre qualsevol altra perspectiva, i només s’hi assemblava perquè hi havia una distància temporal entre la nominació i l’elecció.

Stephen Byerley no va permetre que el primmirat homenet el torbés. Romangué còmodament impertorbable davant els uniformes que duia al darrera. A fora, passada la línia de guàrdies malcarats, periodistes i fotògrafs esperaven d’acord amb la tradició de la seva reputació. Una coratjosa visoemissora encara tenia una càmera enfocada vers l’entrada buida de la modesta casa del fiscal, mentre un locutor artificiosament excitat omplia fent comentaris inflats.

L’homenet primmirat avançà. Allargà un full de paper redactat en un estil recarregat i complicat.

—Això, Mr. Byerley, és una ordre judicial que m’autoritza a escorcollar aquesta casa per buscar… doncs… homes mecànics o robots il·legals de qualsevol tipus.

Byerley es mig incorporà, i va prendre el paper. El mirà amb indiferència, i somrigué en tornar-l’hi.

—Està bé. Endavant. Feu la vostra feina. Mrs. Hoppen, si us plau, aneu amb ells —va dir adreçant-se a la seva majordoma, que acabava de sortir a desgana de l’habitació del costat—, i ajudeu-los en tot el que pugueu.

L’homenet, el nom del qual era Harroway, dubtà, envermellí d’una manera evident, i va ser incapaç de trobar la mirada de Byerley.

—Som-hi —murmurà als dos policies. Va tornar al cap de deu minuts.

—Esteu? —va demanar Byerley, amb el to escaient d’aquell qui no està particularment interessat en la pregunta, o en la seva resposta…

Horroway s’escurà la gorja, començà malament fent un gall, i reprengué, irritat:

—Mireu, Mr. Byerley, tenim instruccions especials d’escorcollar la casa de cap a peus.

—I ho heu fet?

—Se’ns ha dit exactament què havíem de mirar.

—Sí?

—Dit curt, Mr, Byerley, i per dir-ho sense embuts, se’ns ha dit que us escorcolléssim a vós.

—A mi? —demanà el fiscal somrient àmpliament—. I com us proposeu de fer-ho?

—Tenim una unitat radiològica.

—Així que em fareu un retrat amb raigs X, oi? Ja teniu el permís?

—Heu vist la meva ordre.

—Puc veure-la un altre cop?

Harroway, amb un front molt brillant, que reflectia molt més que no pas pur entusiasme, va passar-li el full per segona vegada.

—Aquí llegeixo la descripció d’allò que heu d’escorcollar —digué Byerley reposadament—; cito textualment: “El lloc de residència que pertany a Stephen Alien Byerley, radicat al 335 de Willow Grove, Evanston, juntament amb qualsevol garatge, magàtzem o d’altres construccions o edificis que hi pertanyin, juntament amb tots els terrenys que hi pertanyin”… ta-ta-ta-ta… i tota la pesca. Conforme. Però, bon home, aquí no hi diu pas res sobre escorcollar-me per dins. No sóc pas part de la casa, jo. Podeu escorcollar-me la roba, si considereu que tinc un robot amagat a la butxaca.

Harroway no tenia cap mena de dubte sobre a qui devia la feina. No tenia pas el propòsit de tornar-se’n, davant l’oportunitat d’obtenir una feina molt millor i més ben pagada.

—Mireu —va dir amb un dèbil eco de fanfarroneria—, tinc permís per escorcollar el mobiliari de casa vostra i qualsevol cosa que s’hi trobi. Vós hi sou, oi?

—Aquesta és una observació aguda. Hi sóc, sí. Però no sóc pas un moble, jo. Com a ciutadà adult i responsable, i tinc un certificat psiquiàtric que ho demostra, segons els Articles Regionals gaudeixo d’uns certs drets. Escorcollar-me seria infringir l’apartat sobre el Dret de Vida Privada. No en teniu prou amb aquest paper.

—Cert. Però, si sou un robot, no teniu Dret de Vida Privada.

—Això és bastant veritat, però encara no en teniu prou amb aquest paper. Em reconeix, implícitament, com a ésser humà.

—On? —Harroway l’hi va arrabassar.

—On diu “el lloc de residència que pertany a” i tota la pesca. Un robot no pot tenir propietat privada. I podeu comunicar al vostre patró, Mr. Harroway, que si intenta d’expedir un paper semblant en el qual no se’m reconegui implícitament com a ésser humà, es trobarà immediatament davant una interdicció per restricció legal i amb un plet civil, els quals faran que hagi de demostrar que jo sóc un robot mitjançant la informació que ara posseeix o, si no, pagar una forta multa per intent de privar-me indegudament dels meus drets segons els Articles Regionals. Digueu-li això, ho fareu?

Harroway caminà cap a la porta.

—Sou un advocat astut! —digué girant-se amb la mà a la butxaca. Durant un instant, va romandre allí dret. Després sortí, somrigué cap a la visocàmera, que encara estava filmant, va saludar amb la mà els periodistes i cridà—: Demà tindrem alguna cosa per a vosaltres, nanos. No és broma.

Arribat al seu cotxe terrestre, s’hi va posar còmode, es va treure el minúscul mecanisme de la seva butxaca i l’examinà amb atenció. Era la primera vegada que feia una radiografia. Esperà haver-la feta bé.

Quinn i Byerley no s’havien trobat mai sols cara a cara, però el fonovisor era un sistema que s’hi acostava molt. De fet, acceptada literalment, la frase era exacta, tot i que per a cada un l’altre no era sinó ratlles clares i fosques en un banc de cèl·lules fotoelèctriques.

Fou Quinn qui decidí de conversar a través del fonovisor. Fou també Quinn qui parlà primer, sense cap cerimònia especial.

—He pensat que us agradaria de saber, Byerley, que penso fer públic el fet que porteu una pantalla protectora contra les penetracions radioactives.

—I res més? En aquest cas, probablement ja ho heu esbombat. Em sembla que els actius representants de la premsa han estat enregistrant les meves diverses línies de comunicació durant força temps. Sé que tenen les línies del meu despatx plenes d’interferències; per això he estat treballant a casa meva durant les darreres setmanes.

El to de Byerley era amistós, gairebé familiar.

Quinn premé una mica els llavis.

—Aquesta trucada és totalment protegida —digué—. Fent-la corro un cert risc personal.

—Ja m’ho imaginava. Ningú no sap que sou darrera d’aquesta, campanya. Almenys, ningú no ho sap pas de manera oficial, ni tampoc de manera oficiosa. No cal que patiu. Així, doncs, que porto una pantalla protectora? Suposo que ho vàreu descobrir quan, l’altre dia, el vostre gosset em va fer una radiografia amb massa exposició.

—Tingueu en compte, Byerley, que és prou obvi per a tothom que no us atreviu a deixar-vos escorcollar amb raigs X.

—I també ho és que vós, o la vostra gent, vau atemptar il·legalment contra el meu Dret de Vida Privada.

—A ells això no els fa ni fred ni calor.

—Els n’hauria de fer. Es el més simbòlic de les nostres dues campanyes, no us sembla? No us interessen pas gaire els drets del ciutadà. A mi m’interessen molt. No em sotmetré a una anàlisi de raigs X perquè vull mantenir els meus drets per principi. De la mateixa manera com mantindré els drets dels altres quan surti elegit.

—Sens dubte serà un discurs molt interessant, però ningú no us creurà. Una mica massa altisonant perquè sigui veritat. Una altra cosa —el seu to es tornà incisiu de sobte—: el personal de casa vostra no era al complet, l’altra nit.

—En quin sentit?

—Segons l’informe —remenà uns papers davant seu que eren exactament dins el camp de visió de la visiplaca— hi faltava una persona: un esguerrat.

—Com vós dieu —digué Byerley fredament—, un esguerrat.

El meu antic mestre, que viu amb mi i que ara és al camp; des de fa dos mesos. Un “repòs molt necessari” és l’expressió usual que s’aplica en aquests casos. Té el vostre permís?

—El vostre mestre? Una mena de científic?

—Havia esta advocat, abans de quedar paralític. Té permís del govern per investigar sobre biofísica, al seu propi laboratori, i hi ha una completa descripció de la tasca que està fent als arxius de les autoritats corresponents, a les quals us puc remetre. És un treball menor, però és un passatemps inofensiu i encoratjador per a… un pobre paralític. L’ajudo tant com puc, enteneu?

—Ho entenc. I què sap aquest… mestre vostre… sobre fabricació de robots?

—No podria jutjar l’abast dels seus coneixements en un camp sobre el qual jo sóc un ignorant.

—No deu pas tenir accés als cervells positrònics?

—Demaneu-ho als vostres amics d’U.S. Robots. Són els únics que ho poden saber.

—Ho sabré aviat, Byerley. El vostre mestre esguerrat és l’Stephen Byerley real. Vós sou la seva creació robòtica. Ho puc demostrar. Era ell qui anava al cotxe durant l’accident de carretera, no pas vós. Hi ha d’haver maneres d’investigar l’historial.

—De veritat? Feu-ho, doncs. Us desitjo molta sort.

—I podem investigar la “casa de camp” d’aquest a qui anomeneu mestre vostre i mirar què hi trobem.

—Doncs no gaire res, Quinn. —Byerley somrigué obertament—. Per desgràcia per a vós, l’anomenat mestre meu és un home malalt. La seva casa de camp és el seu lloc de descans. Els seus drets de Vida Privada com a ciutadà adult i responsable encara són, ateses les circumstàncies, és clar, més forts. No podreu obtenir una ordre per entrar a les seves propietats sense que n’exposeu abans una raó justificada. De totes maneres, jo fóra l’últim d’evitar que ho intentéssiu.

Per uns instants hi hagué una pausa, i després Quinn s’inclinà endavant, de manera que la imatge del seu rostre s’amplià i se li veieren les fines arrugues del front.

—Byerley, per què continueu? No teniu cap possibilitat de sortir elegit.

—No?

Ho creieu? Creieu que no fer cap intent per refutar l’acusació de robot, quan hauríeu pogut fer-ho fàcilment només infringint una de les Tres Lleis, fa altra cosa sinó convèncer la gent que sou un robot?

—El més enllà que arribo a veure és que, de ser més o menys conegut de manera vaga i encara, en gran part, com un obscur advocat metropolità, m’he convertit en una figura mundial. Sou un bon agent publicitari.

—Però vós sou un robot.

—S’ha dit, però no s’ha demostrat.

—Per a l’electorat, ha estat demostrat de manera suficient.

—Doncs tranquil, home, tranquil! Ho teniu guanyat.

—Adéu! —va dir Quinn, emprant per primera vegada un to colèric, i el fonovisor s’apagà.

—Adéu —digué Byerley, impertorbable, a la pantalla blanca.

Byerley va fer tornar el seu “mestre” la setmana abans de les eleccions. El cotxe aeri descendí en una obscura part de la ciutat.

—T’estaràs aquí fins després de les eleccions —va comunicar-li Byerley—. Valdrà més tenir-te amagat, per si les coses es posaven malament.

La veu rogallosa que es retorçava dolorosament amb penes i treballs per la boca torta de John podria haver tingut accents de preocupació.

—Hi ha perill de violència?

—Els Fonamentalistes amenacen, per la qual cosa suposo que n’hi ha, almenys teòricament. Però de fet no espero pas que n’hi hagi. Els Fonamentalistes no tenen cap poder real. Són només el constant element provocador que pot desencadenar eventualment aldarulls. Et fa res d’estar-te aquí? Si et plau. No seria jo mateix, si m’hagués de preocupar per tu.

—Oh! Em quedaré. Encara creus que anirà bé?

—N’estic segur. Et va molestar algú a casa teva?

—Ningú. En tinc la certesa.

—I, per la teva banda, va anar tot bé?

—Bastant. No hi haurà problemes per aquest cantó.

—Doncs fes bondat, i mira la televisió demà, John.

El front de Lenton era cobert d’arrugues d’ànsia. Tenia la feina absolutament no gens envejable de ser el director de campanya de Byerley en una que no era tal, i per a una persona que es negava a revelar la seva estratègia i a acceptar la del seu director.

—No pots! —Era la seva frase favorita. S’havia convertit en la seva única frase—. T’ho dic, Steve, no pots!

Es va posar davant del fiscal, que matava l’estona estudiant les pàgines mecanografiades del seu discurs.

—Abandona, Steve! Mira, aquesta turbamulta ha estat organitzada pels Fonamentalistes. No t’escoltarà ningú. El més probable és que t’apedreguin. Per què has de fer un discurs en públic? Què té de dolent un enregistrament visual?

—Vols que guanyi l’elecció, oi que sí? —demanà Byerley suaument.

—Guanyar l’elecció! No guanyaràs, Steve. Estic intentant de salvar la teva vida.

—Bah! No hi sóc pas, en perill.

—No és en perill! No és en perill! —Lenton féu un soroll estrany i discordant amb la gorja—. Vols dir que sortiràs al balcó, davant de cinquanta mil sonats merdosos, i que intentaràs parlar-los amb sentit… des d’un balcó, com un dictador medieval?

Byerley consultà el seu rellotge.

—D’aquí a cinc minuts, tan aviat com les línies de televisió estiguin lliures.

L’observació que féu Lenton no es pot transcriure.

La multitud omplia un sector acordonat de la ciutat. Arbres i cases semblaven com si arrenquessin d’un terra de massa humana. I la resta del món ho contemplava, a través de l’ultraona. Eren només unes eleccions locals, però, malgrat tot, tenien una audiència mundial. Byerley hi pensà i somrigué.

No hi havia, però, cap motiu per riure davant d’aquella gernació. Es veien banderes i pancartes fent referència a tots els aspectes possibles del seu robotisme. L’actitud hostil va créixer d’una manera palpable i densa en l’atmosfera.

Ja des del començament, el discurs no va reeixir. Havia de competir amb els brams de la xurma i els crits rítmics de les claques fonamentalistes que formaven illes humanes dins la multitud. Byerley engegà el discurs, lentament, sense emoció.

A dins, Lenton s’estirava els cabells gemegant, tot esperant l’hora de la sang.

Hi hagué un empenteig com un remolí a les primeres files. Un ciutadà de faccions cantelludes, amb els ulls botits i amb la roba massa curta per a la llargada dels seus membres prims, estava empenyent cap endavant. Un policia l’empaitava amb passa lenta i amenaçadora. Byerley, enfadat, va indicar al policia que s’apartés.

L’home prim arribà ben bé a sota de la balconada. Les seves paraules sortiren inaudibles a causa del terrabastall. Byerley s’inclinà endavant.

—Què dieu? Si teniu una pregunta justa a fer, us la respondré. —Es girà cap a un dels guàrdies que li feien d’escorta—. Porteu aquest home aquí dalt.

La multitud es posà en tensió. Crits de “Calleu!” es van sentir, alçant-se per damunt del xivarri, en diversos punts de la gentada; després van anar decreixent confusament. L’home prim, vermell de cara i panteixant, s’encarà amb Byerley.

—Teniu alguna pregunta a fer? —demanà el candidat.

L’home prim el mirava fixament.

—Pegueu-me! —va dir amb veu trencada.

Parà la galta amb energia sobtada.

—Pegueu-me! Vós dieu que no sou un robot. Demostreu-ho. No ets capaç de pegar a un ésser humà, monstre!

Hi hagué un silenci estrany, pesant, profund.

—No tinc cap raó per pegar-vos —va burxar la veu de Byerley.

—No ets capaç de pegar-me —deia l’home prim rient com un boig—. No em pegaràs. No ets un ésser humà. Ets un monstre, un home artificial.

I Stephen Byerley, serrant els llavis, davant de milers de persones que ho veien en directe i de milions que ho contemplaven a través de la pantalla, tirà el puny enrera i l’estampà sonorament a la barbeta de l’home. El desafiador s’esfondrà de sobte com fulminat, i el seu rostre no mostrà sinó una expressió buidà, una buida expressió de sorpresa.

—Ho sento —va dir Byerley—. Agafeu-lo i mireu que sigui ben atès. Vull parlar amb ell quan acabi.

I quan la Dra. Calvin, des del seu lloc reservat, tornava cap al seu automòbil per anar-se’n, només un periodista s’havia recuperat prou de la sorpresa com per anar-li a l’encalç i etzibar-li una pregunta a la qual ella no parà atenció.

—És humà —va dir Susan Calvin per damunt de la seva espatlla.

Era suficient. El periodista tornà a corre-cuita per on havia vingut.

La resta del discurs es podria descriure com a “Pronunciat, però no pas escoltat”.

La Dra. Calvin i Stephen Byerley es van trobar un altre cop, una setmana abans que ell prengués possessió del càrrec d’alcalde. Era tard, després de mitjanit.

—No se us nota pas cansat —va dir la Dra. Calvin.

L’alcalde electe somrigué.

—Puc estar una estona despert. No li ho digueu a Quinn.

—No ho faré. Però, ara que ho dieu, la història de Quinn era prou interessant, És una llàstima que s’hagi fet malbé. Suposo que coneixeu la seva teoria.

—En part.

—Era molt dramàtica. Stephen Byerley era un jove advocat, un orador convincent, un gran idealista… i amb una certa aptitud per a la biofísica. Us interessa la robòtica, Mr. Byerley?.

—Només sota l’aspecte legal.

—Doncs aquest era Stephen Byerley. Però hi va haver un accident. La dona de Byerley va morir; per a ell encara va ser pitjor. Va perdre les cames; la cara; la veu. Part del seu senderi va quedar alterat. No es va voler sotmetre a la cirurgia plàstica. Es va retirar del món, amb la seva carrera d’advocat perduda; només li quedaven, la intel·ligència i les mans. D’una manera o altra, va aconseguir un cervell positrònic, a més a més, un dels complexos, el qual tenia l’extraordinària capacitat de formar judicis sobre problemes ètics, que és la funció robòtica més alta que s’ha desenvolupat fins ara.

”El va instal·lar en un cos. El va ensinistrar per ser tot allò que ell hauria estat i que ja no podria ser mai més. El va fer aparèixer davant del món com a Stephen Byerley, mentre ell es quedava a l’ombra fent el paper d’antic i paralític mestre que ningú no havia vist mai”.

—Per desgràcia —va dir l’alcalde electe—, jo ho vaig engegar tot a dida pegant a un home. Els diaris deien que, davant d’allò, el vostre veredicte oficial va ser que jo era un ésser humà.

—Com va anar, allò? Us fa res d’explicar-m’ho? Segur que no va pas ser casual.

—Totalment. Quinn va fer quasi tota la feina. La meva gent va començar a escampar la brama que jo no havia pegat mai a cap home, que era incapaç de pegar a algú, per la qual cosa no fer-ho, havent estat provocat, equivalia a demostrar de manera concloent que jo era un robot. Per tant, vaig arreglar-me-les per fer un discurs intranscendent en públic, amb un gran desplegament publicitari, i era gairebé inevitable que havia de sortir algun ximplet que hi caigués de quatre grapes. Va ser, essencialment, allò que jo en dic un truc de picaplets. Quan l’atmosfera artificial creada prèviament s’encarrega de fer-ho tot. Òbviament, els efectes emocionals farien segura la meva elecció, que era el que jo pretenia al capdavall.

—Veig que envaïu el meu camp —va dir la robotpsicòloga movent el cap—; igual que tots els polítics, m’afiguro. Però em sap molt de greu que tot s’hagi acabat així. M’agraden els robots. M’agraden bastant més que no pas els éssers humans. Si fos possible de crear un robot capaç de ser un funcionari civil, em penso que faria la feina el millor possible. Segons les Lleis de la Robòtica, fóra incapaç de fer mal a la gent, incapaç de la tirania, de la corrupció, de l’estupidesa, de ser parcial. I després d’haver servit durant un termini considerable, abandonaria el càrrec, encara que fos immortal, perquè li seria impossible de fer mal als humans deixant-los saber que un robot els havia governat. Això fóra ideal.

—Excepte en el cas que un robot fallés a causa d’imperfeccions intrínseques al seu cervell. El cervell positrònic no ha igualat mai les complexitats del cervell humà.

—Podria haver-hi assessors. Fins i tot un cervell humà és incapaç de governar sense assistència.

Byerley considerà Susan Calvin amb gran interès.

—Per què somrieu, Dra. Calvin?

—Somric perquè Mr. Quinn no pensà pas en tot.

—Voleu dir que encara hi podria haver més en tota la seva història?

—Només una mica més. Durant els tres mesos anteriors a l’elecció, aquest Stephen Byerley del qual parlava Mr. Quinn, aquest home accidentat, va ser al camp per alguna raó misteriosa. Va tornar-ne a temps per a aquell famós discurs vostre. Al cap i a la fi, el que el vell paralític havia fet una vegada, podia fer-ho una altra, sobretot quan el segon cop que es fa és molt més simple que no pas la primera vegada.

—No us acabo pas d’entendre.

La Dra. Calvin s’alçà i s’allisà les arrugues del vestit. Evidentment, estava a punt per anar-se’n.

—Vull dir que hi ha un cas en què un robot pot pegar a un ésser humà sense que infringeixi la Primera Llei. Només un cas.

—I quan és?

La Dra. Calvin ja era a la porta.

—Quan l’ésser humà a qui pega no és més que un altre robot —va dir en veu baixa. Somrigué obertament, i el seu rostre esllanguit envermellí—. Adéu, Mr. Byerley. Espero votar-vos d’aquí a cinc anys… com a Coordinador.

Stephen Byerley deixà escapar una rialleta per sota el nas.

—Us haig de respondre que aquesta és una idea poc probable.

La porta s’havia tancat al seu darrera.

—És cert? —vaig demanar-li amb una mena d’horror.

—Completament tot —va respondre ella.

—I el gran Byerley era un simple robot?

—Bé. No hi ha hagut pas cap manera de descobrir-ho. Penso que ho era. Però quan va decidir morir-se, es va fer atomitzar, per la qual cosa no hi haurà mai cap confirmació legal. D’altra banda, quina diferència hi hauria?

—Doncs…

—Vós participeu d’un prejudici contra els robots que és bastant irracional. Va ser un alcalde molt bo; al cap de cinc anys es va convertir en Coordinador Regional I quan les regions de la Terra es van federar, l’any 2044, es va convertir en el primer Coordinador Mundial. De tota manera, en aquella època eren les Màquines les que feien rutllar el món.

—Sí, però…

—Cap però! Les Màquines són robots, i estan governant el món. Fa cinc anys que vaig descobrir tota la veritat. Va ser l’any 2052; Byerley estava acabant la seva segona legislatura com a Coordinador Mundial…





9. EL CONFLICTE EVITABLE


El Coordinador tenia aquella curiositat al seu despatx particular: una llar de foc. De fet, a un home medieval li hauria costat de reconèixer-la com a tal, ja que no tenia cap significat funcional. La flama silenciosa i ondulant era dins un nínxol, darrera d’una placa de quars transparent.

Els troncs s’encenien a llarga distància mitjançant una lleugera desviació del raig d’energia que alimentava els edificis públics de la ciutat. El mateix botó que feia que s’encengués el foc buidava primer la cendra del foc anterior i permetia l’entrada de més llenya. Com podeu veure, era una llar de foc totalment domesticada.

Però el foc en ell mateix era real. Hi havia una instal·lació de so perquè hom pogués sentir la crepitació i, és clar, es podia veure com la flama saltironejava en el corrent d’aire que l’alimentava.

El vas del Coordinador reflectia, en miniatura, la dansa discreta de les flames, la qual també es reflectia, d’una manera més reduïda, en cadascuna de les seves pupil·les pensaroses…

… I també en les glaçades pupil·les de la seva invitada, la Dra. Susan Calvin, d’U.S. Robots Mechanical Men Corporation.

—Susan, no t’he pas demanat que vinguessis per raons purament socials —va dir el Coordinador.

—No m’ho pensava pas, Stephen —respongué ella.

—I, tanmateix, no sé ben bé com exposar-te el meu problema. D’una banda, és possible que no sigui res en absolut. D’una altra, podria ser la fi de la Humanitat.

—Stephen, m’he trobat amb molts problemes que presentaven la mateixa alternativa. Em sembla que sempre és igual.

—Ah, sí? A veure què et sembla això que ara et diré, doncs. World Steel ha anunciat un excedent de producció de més de vint mil tones d’acer. El canal de Mèxic porta dos mesos de retard sobre el programa previst. Les mines de mercuri d’Almadén han experimentat una baixa de producció des de la primavera passada, mentre que als Vivers Hidropònics de Tianjin han estat despatxant gent. Aquestes són les coses que ara se m’acuden. N’hi ha més de semblants.

—I tot això és seriós? No sóc prou entesa en el camp de l’economia per adonar-me de les espantoses conseqüències d’aquests esdeveniments.

—De per ells mateixos, no són pas alarmants. Podem enviar enginyers a les mines d’Almadén, si la situació empitjorava. Si a Tianjin en sobren, podem utilitzar els experts en hidroponia a Java o a Ceilan. Vint mil tones llargues d’acer no són més que el consum mundial d’uns quants dies, i l’obertura del Canal de Mèxic dos mesos més tard del compte no ve pas d’aquí. Les Màquines són les que em preocupen. N’he parlat amb el vostre Director d’Investigacions.

—Amb Vincent Silver? Ell no m’ha pas dit res.

—Li vaig demanar que no ho digués a ningú. I em sembla que ho ha complert.

—I què et va dir, ell?

—Ja t’ho diré en el moment oportú. Primer vull parlar de les Màquines. I vull parlar d’elles amb tu, perquè tu ets l’única persona del món que comprèn prou bé els robots com per ajudar-me en aquest moment. Em permets que em posi filosòfic?

—Stephen, aquest vespre pots parlar del que vulguis i com vulguis, sempre que abans em diguis què és el que intentes demostrar.

—Que aquests petits desequilibris en la perfecta estabilitat del nostre sistema d’oferta i demanda que acabo d’esmentar són, potser, el primer pas cap a la guerra final.

—Mmm. Continua.

Susan Calvin no s’havia deixat anar en el seu seient, malgrat el disseny molt còmode que aquest oferia. La seva cara freda, de llavis prims, i la seva veu, monòtona i mancada d’inflexió, s’intensificaven amb el pas dels anys. I malgrat que Stephen Byerley era un home en qui podia confiar i amb qui es trobava bé, ella tenia ja quasi setanta anys, i els hàbits cultivats durant tota una vida no es trenquen pas fàcilment.

—Susan, cada període de l’evolució humana —va dir el Coordinador— ha tingut el seu tipus particular de conflicte humà, la seva problemàtica característica, que, aparentment, emblava que només es podria resoldre mitjançant la força. I cada cop, d’una manera ben frustrant, la força mai no resolia el problema. En lloc de solucionar-lo, el problema persistia a través d’una sèrie de conflictes, i desapareixia per si mateix d’una manera, com t’ho diria… ah, sí, “com si tot hagués estat un foc d’encenalls”, quan canviaven les circumstàncies històriques i socials, i després, nous problemes i més guerres. Igual que un cicle aparentment inacabable.

”Fixem-nos en uns temps relativament moderns. Hi va haver la sèrie de guerres dinàstiques durant els segles disset i divuit, quan la qüestió primordial a Europa era si la casa dels Habsburg o la dels Borbons-Valois dominarien el continent. Va ser un d’aquests ‘conflictes inevitables’, ja que Europa no podia existir la meitat d’una manera i l’altra d’una altra.

I, malgrat tot, això és el que va passar, i cap guerra no va pas aconseguir d’anihilar un dels grups i implantar l’altre, fins que a França van aparèixer-hi unes noves circumstàncies socials, el 1789, i foren enderrocats, primer, els Borbons i, més tard, els Habsburg, tot llençant-los pel tub de les escombraries empolsinat que va a parar a l’incinerador de la Història.

I durant aquests mateixos segles, hi va haver guerres religioses d’allò més bàrbares, les quals havien de decidir si Europa seria catòlica o protestant. No podia ser mig d’una manera i mig de l’altra. Era inevitable que l’espasa fos la que ho havia de decidir. Però no va pas solucionar res. Un nou industrialisme creixia a Anglaterra, i al continent hi sorgia un nou nacionalisme. Europa continuava dividida i ningú no se’n preocupava gaire.

”Durant els segles dinou i vint, hi va haver un cicle de guerres nacionalistes i imperialistes, la qüestió més important del món era veure quines parts d’Europa controlarien la riquesa econòmica i la capacitat adquisitiva de la resta del món no europeu. Evidentment, la resta del món no europeu no podia existir essent una part anglesa, una part francesa, una part alemanya, etc. Fins que es van propagar suficientment les forces del nacionalisme, de manera que la resta del món no europeu va posar fi a allò que totes les guerres no havien pogut acabar, i va decidir que podia existir còmodament essent totalment independent d’Europa.

”Així, doncs, hi ha un model de…”

—Sí, Stephen, ho fas tot molt clar —digué Susan Calvin—. Aquestes, però, no són pas observacions gaire profundes.

—No. Però recorda que, sovint, allò que és evident és el més difícil de veure. La gent diu: “És tan clar com que tenim nas”. Però, què en podem veure, del nas, si no és que algú ens posi un mirall al davant? Susan, durant el segle vint vam començar un nou cicle de guerres. Quin nom els podria donar? Guerres ideològiques? Els aspectes emocionals de la religió aplicats als sistemes econòmics, en comptes de fer-ho als extranaturals? Una altra vegada les guerres foren “inevitables”, i aquesta vegada hi havia armes atòmiques, de manera que la Humanitat ja no es podia permetre de viure amb el turment del desgast inevitable que representava seguir el curs de la inevitabilitat. I aleshores van aparèixer els robots positrònics.

”Van arribar a l’hora, i amb ells, paral·lelament, van arribar els viatges interplanetaris. Ja no era, doncs, tan important si el món era Adam Smith o Karl Marx. Cap dels dos no tenia gaire sentit, ateses les noves circumstàncies. Tots dos es van haver d’adaptar i van acabar quasi al mateix lloc”.

—Un deus ex machina, doncs, i en un sentit doble —digué la Dra. Calvin secament.

—Susan, no t’havia sentit mai fer un joc de paraules —el Coordinador va somriure amablement—, però tens raó. I malgrat tot, encara hi havia un altre perill. El final de tots els altres problemes n’havia creat un de nou. La nostra economia, basada en robots i estesa arreu del món pot originar els seus problemes propis, i per aquesta raó tenim les Màquines. L’economia de la Terra és estable, i ho seguirà essent, perquè és basada en les decisions de les màquines de calcular, que tenen com a prioritat el benestar de la Humanitat a través de la força irresistible de la Primera Llei de la Robòtica.

I malgrat que les Màquines no siguin més que l’aglomeració més vasta de circuits que s’hagi inventat mai —continuà Stephen Byerley—, no són més que robots dins els límits de la Primera Llei, i per això l’economia de tota la Terra està d’acord amb els millors interessos de l’home. La població de la Terra sap que no hi haurà atur, sobreproducció o escassesa. El malbaratament i la fam són paraules que pertanyen als llibres d’història. I per això la qüestió de la propietat dels mitjans de producció s’ha tornat anacrònica. Qualsevol que en sigui el propietari (si és que aquesta frase té sentit), un home, un grup, una nació o tota la Humanitat, només els podrà utilitzar segons les directrius de les Màquines. No pas perquè estiguin forçats a fer-ho, sinó perquè és la solució més intel·ligent, i els homes ho saben.

”Hem acabat amb totes les guerres, no solament amb les del darrer cicle, sinó també amb les del proper. A no ser que…”

Hi hagué una llarga pausa.

—A no ser que què…? —l’encoratjà a continuar la Dra. Calvin.

La flama s’abaixà i lliscà per un tronc; després, tornà a aparèixer tot d’una.

—A no ser —digué el Coordinador— que les Màquines no compleixin la seva funció.

—Ja ho entenc. I aquí és on vénen a tomb aquells desequilibris insignificants que esmentaves ara fa un moment: l’acer, els vivers hidropònics i tot plegat.

—Exacte. Aquests errors no haurien de ser. El Dr. Silver em diu que no poden ser.

—Ell nega els fets? Que estrany!

—No, ell admet els fets, és clar. No li estic fent justícia. El que ell nega és que (dit amb les seves paraules) les respostes errònies vinguin causades per un error de la Màquina. Ell afirma que les Màquines s’autorectifiquen i que l’existència d’un error en els circuits de relés violaria les lleis fonamentals de la natura. I aleshores jo li vaig dir…

—Tu li vas dir: fes que els teus nanos se n’assegurin, però, i que ho comprovin tot.

—Susan, llegeixes el meu pensament. És justament el que li vaig dir, i ell em va respondre que no podia.

—Per massa feina?

—No. Va dir que cap ésser humà no n’era capaç. Ho deia sincerament. Em va dir, i espero haver-ho comprès bé, que les Màquines són una extrapolació colossal. La cosa funciona així: un equip de matemàtics treballa uns quants anys calculant un Cervell positrònic equipat amb la capacitat de realitzar processos de càlcul similars. Amb aquest cervell fan més càlculs per crear un cervell que sigui encara més complicat, el qual tornen a utilitzar per fer-ne un de nou encara més complicat, i així van fent.

Segons en Silver, allò que nosaltres anomenem Màquines és el resultat de deu operacions d’aquest tipus.

Sí, a mi també em sona, això. Per sort, no sóc cap matemàtica. Pobre Vincent! Ell és jove. Els directors d’abans d’ell, Alfred Lanning i Peter Bogert, són morts, i no van tenir aquests problemes. Ni tampoc no els tenia jo. Ara potser tots els experts en robòtica ens hauríem de morir, perquè ja no som capaços de comprendre les nostres pròpies creacions.

—Sembla que no. Les Màquines no són supercervells en el sentit d’un suplement dominical de diari, encara que aquests suplements les presentin així. El que passa és que, dins el seu camp restringit de recollir i analitzar un nombre quasi infinit de dades i de les relacions entre elles, en un temps gairebé infinitesimal, han progressat més enllà de les possibilitats d’un control humà minuciós.

”I aleshores vaig provar una altra cosa. Per més estrany que sembli vaig preguntar-ho a la màquina. En el més absolut secret, li vam subministrar les dades originals relacionades amb el cas de l’acer, juntament amb la seva pròpia resposta, i els desenvolupaments reals a partir d’aquell moment, és a dir, a partir de l’excedent de producció. I li vam demanar com s’explicava la discrepància”.

—Molt bé. I què va respondre?

—Et puc citar les seves paraules textuals: “L’assumpte no admet explicació”.

—I això, en Vincent, com ho va interpretar?

—De dues maneres. O bé no havíem donat prou dades a la Màquina perquè ens pogués donar una resposta concreta, cosa que no és gaire probable (això ho va admetre el mateix Dr. Silver). O, si no, a la Màquina li devia ser impossible d’admetre que podia donar una resposta que impliqués un perjudici per a un ésser humà. Això, naturalment, és el que comporta la Primera Llei. I llavors el Dr. Silver em va aconsellar que t’ho demanés a tu.

Susan Calvin semblava molt cansada.

—Jo ja sóc vella, Stephen. Quan Peter Bogert es va morir, volien que jo fos la Directora d’Investigacions i vaig refusar. Ja no era jove, i no volia pas carregar amb aquella responsabilitat. Van donar la feina al jove Silver i a mi em va semblar molt bé; però de què serveix, si m’han de cridar a mi quan hi ha aquests embolics?

”Stephen, deixa’m que t’expliqui la meva posició. És cert que les meves investigacions estan relacionades amb la interpretació del comportament dels robots respecte a les Tres Lleis de la Robòtica. En aquest cas, però, tenim aquestes increïbles màquines de calcular. Són robots positrònics i, per tant, obeeixen les Lleis de la Robòtica. Però els manca la personalitat; vull dir que les seves funcions són molt limitades. Ho han de ser, perquè s’especialitzen molt. Així que queda molt poc marge per a la interacció entre les Lleis, i el meu mètode d’atac esdevé virtualment inoperant. En poques paraules, em sembla que no et puc pas servir de res, Stephen”.

El Coordinador va riure per un moment.

—Malgrat tot, deixa’m que t’expliqui la resta. Deixa’m que t’expliqui les meves teories, i potser aleshores podràs dir-me si són possibles des del punt de vista de la robotpsicologia.

—Tu mateix. Endavant.

—Doncs bé, ja que les Màquines estan donant respostes errònies, i tenint en compte que no es poden equivocar, només queda una possibilitat. Els estan subministrant dades incorrectes! En d’altres paraules, es tracta d’una falla humana i no pas robòtica. Per això vaig emprendre no fa pas gaire un viatge d’inspecció planetària…

—Del qual acabes de tornar a Nova York.

—Sí. Calia, perquè hi ha quatre Màquines, una per cada regió planetària, i totes estan produint resultats imperfectes.

—Bah, però és lògic, Stephen. Si una de les Màquines és imperfecta, aquesta imperfecció afectarà els resultats de les altres tres, ja que cada una acceptarà, com a part de les dades en què basi les seves pròpies decisions, la perfecció d’aquella que és imperfecta. Partint d’unes premises falses, produiran unes conclusions falses.

—Mmm. És el que jo em pensava. Ara bé, aquí tinc les actes de les meves entrevistes amb cada un dels Vice-coordinadors. Et faria res de donar-hi una ullada amb mi?… Ah, abans de començar, has sentit mai a parlar de la “Societat per a la Humanitat”?

—Doncs, sí. És una escissió dels Fonamentalistes, que s’oposava que U.S. Robots utilitzés robots positrònics perquè això representava una competició injusta pels llocs de treball i coses per l’estil. “La Societat per a la Humanitat” és per ella mateixa antimàquina, oi que sí?

—Sí, sí, però… Bé, ja ho veuràs. Comencem? Ho farem per la Regió Oriental.

—Com tu diguis…

La Regió Oriental

a.- Superfície: 19.425.000 Km2. b.- Població: 1.700.000.000. c.- Capital: Xangai.

El besavi de Xing Hso-Lin havia mort durant la invasió japonesa de l’antiga República de la Xina, i ningú, a part dels seus fills, que li tenien estimació, no va plorar o, ni tan sols, no es va assabentar de la seva desaparició. L’avi de Xing Hso-Lin havia sobreviscut a la guerra civil de finals dels anys quaranta, però a part dels seus fills, que li tenien estimació, ningú no se’n va preocupar o assabentar.

I malgrat tot, Xing Hso-Ling era un Vice-coordinador Regional, del qual depenia el benestar econòmic de la meitat de la població de la Terra.

Potser Xing havia tingut tot això en compte quan havia decorat el seu despatx només amb dos mapes. L’un era vell i fet a mà, comprenia un o dos acres de terra, i estava dibuixat amb els pictogrames ja passats de moda de l’antiga Xina. Un rierol creuava a través dels signes descolorits i s’hi veien les suaus pinzellades d’unes cabanes humils, en una de les quals havia nascut l’avi de Xing.

L’altre era immens, clarament delimitat, amb tots els noms escrits en nítids caràcters ciríl·lics. La línia vermella de la frontera que delimitava la Regió Oriental comprenia, en els seus vastos límits, tot allò que antigament havien estat la Xina, l’índia, Birmània, Indo-Xina i Indonèsia. Dins l’antiga província de Shijiazhuang hi havia un senyal, tan petit i suau que gairebé era imperceptible, allà on havia estat la seva casa pairal.

Xing era dret davant d’aquests mapes mentre parlava amb Stephen Byerley en un anglès precís.

—Ningú no ho sap millor que vós, Sr. Coordinador, que la meva feina és, en gran part, una sinecura. Comporta un cert prestigi social i represento un punt focal pràctic per a l’Administració, però per damunt de tot hi ha la Màquina! És la Màquina la que fa tota la feina. Què us han semblat, per exemple, els vivers hidropònics de Tianjin?

—Fantàstics! —exclamà Byerley.

—Doncs en tenim a dotzenes, i aquests no són pas els més grans. Xangai, Calcuta, Batàvia, Bangkok. Són escampats per tot arreu i són la solució per a alimentar els mil set-cents cinquanta milions d’habitants de la Regió.

—I encara teniu problemes d’atur allà a Tianjin. Que teniu, potser, excés de producció? Es incongruent pensar que l’Àsia pugui patir d’un excedent d’aliments.

Els ulls foscos de Xing es mig aclucaren, alhora que se li formaven arrugues a les vores.

—No, encara no hem arribat tan lluny —va dir—. És cert que, durant els darrers mesos, s’han tancat diverses plantacions, però no és res greu. Els empleats només han estat despatxats temporalment, i a aquells que tant els feia canviar de viver han estat traslladats a Colombo, a Ceilan, on estem a punt de posar-ne en marxa un altre de nou.

—Però com és que s’han de tancar plantacions?

Xing somrigué amablement.

—Ja veig que no en sabeu gaire, d’hidroponia. No em sorprèn pas. Vós sou de la regió Nord, i allà el conreu de la terra encara és rendible. Al Nord és moda pensar en l’hidroponia, quan s’hi pensa, com si es tractés d’un sistema de conrear naps en una solució química, la qual cosa és veritat, d’una manera infinitament complicada.

”En primer lloc, amb una diferència molt gran respecte als altres, el conreu més comú aquí és el del llevat, i això va a més cada vegada. Tenim més de dues mil varietats de llevat i cada mes n’afegim de noves. Els nodriments químics inorgànics bàsics de les diverses varietats de llevat són nitrats i fosfats, junt amb quantitats adequades de les traces metàl·liques necessàries, a més a més de quantitats fraccionàries infinitesimals de bor i molibdèn. Els nodriments orgànics principals són barreges de sucre derivades de la hidròlisi de la cel·lulosa, a les quals cal afegir diversos factors alimentaris.

”Per tal de tenir una indústria hidropònica pròspera, que pugui alimentar mil set-cents milions de persones, hem d’emprendre un programa immens de repoblació forestal arreu de la Regió Oriental; hem de tenir plantes immenses de conversió de la fusta per explotar les nostres selves meridionals; ens calen fonts energètiques, acer i, sobretot, sintètics químics”.

—I, això últim, per què?

—Perquè, Sr. Byerley, cada una d’aquestes varietats de llevat té les seves propietats individuals. Com ja he dit abans, n’hem desenvolupades dues mil. El bistec de vedella que us penseu que us heu menjat, avui era llevat. El pastís gelat de fruita que heu menjat de postres era llevat gelat. Hem filtrat un suc de llevat que té el gust, l’aparença i tot el valor nutritiu de la llet.

”Mireu, és el sabor, més que no pas cap altra cosa, allò que fa que l’alimentació a base de llevat tingui tant d’èxit i, per tant, hem hagut de desenvolupar-ne varietats molt delicades que no poden subsistir només amb una dieta bàsica de sals i sucre. N’hi ha una que requereix biotina, una altra àcid pteroilglutàmic, i encara d’altres que necessiten disset aminoàcids diferents, a més a més de totes les vitamines B fora d’una. I, tanmateix, aquesta última té molt d’èxit i és molt rendible, per la qual cosa l’hem de seguir conreant”.

—Per què m’ho expliqueu, tot això? —preguntà Byerley tot bellugant-se en la seva cadira.

—M’heu demanat que us parlés de l’atur que hi ha a Tianjin. Encara us haig de dir una altra Cosa. No es tracta pas solament que hàgim de tenir totes aquestes substàncies tan diverses per alimentar el nostre llevat; cal també tenir en compte les manies cosmètiques de la gent, la qual cosa és un factor que complica la producció amb la necessitat de desenvolupar noves varietats per tal de satisfer-les. Tot això s’ha de preveure, i la Màquina ho fa…

—Però no pas perfectament.

—Ni tampoc gaire imperfectament, si teniu en compte les complicacions que he esmentat. És cert que uns quants milers d’obrers s’han quedat temporalment sense feina a Tianjin. Però també heu de tenir en compte que la quantitat de pèrdues del darrer any (unes pèrdues que es deuen a una planificació inadequada o bé de l’oferta o de la demanda) no ascendeixen ni tan sols a un deu per cent del volum total de producció. Considero que això…

—Però durant els primers anys de la Màquina, aquesta xifra s’apropava només a una mil·lèsima de l’u per cent.

—Ah, però durant els deu anys que fa que la Màquina funciona a ple rendiment, nosaltres l’hem utilitzada per tal d’obtenir una Collita de llevat vint vegades superior a la que s’aconseguia a l’època anterior a la Màquina. Era d’esperar que amb les complicacions augmentessin les imperfeccions, però…

—Però què?

—Va haver-hi el cas estrany de Rama Vrasayana.

—Què li va passar?

—Vrasayana s’encarregava de la planta d’evaporació de la salmorra per a la producció de iode, una cosa que el llevat no necessita, però sí els éssers humans. El van forçar a fer suspensió de pagaments.

—De veritat? I com va anar?

—Costa de creure-ho, però li van fer la competència. Generalment, una de les funcions principals de les anàlisis de la Màquina és indicar quina és la distribució més eficient de les nostres unitats de producció. És, òbviament, contraproduent tenir zones amb poca producció, perquè els costos del transport es converteixen en un percentatge massa alt de les despeses generals. De la mateixa manera, és contraproduent tenir una zona amb massa producció, perquè aleshores les fàbriques s’han de fer treballar per sota de les seves capacitats, ja que, si no, es crearia i una competitivitat negativa entre elles mateixes. En el cas de Vrasayana, es va establir una altra planta a la mateixa ciutat, amb un sistema d’extracció més eficient.

—I la Màquina ho va permetre?

—I tant. No és pas gens estrany. El nou sistema s’està estenent. El que és sorprenent és que la Màquina no avisés Vrasayana perquè és renovés o canviés. De tota manera, tant se val. Vrasayana va acceptar una feina d’enginyer en una planta nova i, encara que les seves responsabilitats i la seva paga són inferiors, ell està content. Els obrers van trobar feina fàcilment; l’antiga planta s’ha transformat en… bé, ara no ho recordo. En alguna cosa útil. La Màquina es va encarregar de tot plegat.

—I a part d’això, no teniu cap queixa? —Cap ni una.

La Regió Tropical

a.- Superfície: 56.980.000 Km2. b.- Població: 500.000.000. c.- Capital: Capital City.

Al mapa que hi havia a l’oficina de Lincoln Ngoma hi mancava la precisió nítida del que tenia Xing a la seva de Xangai. Les fronteres de la Regió Tropical de Ngoma estaven dibuixades per una gruixuda línia de color marró i comprenien un interior magnífic amb indicacions que anunciaven “jungla” i “desert”, i “aquí hi ha elefants i tota mena d’animals estranys”.

Tot el que contenia era molt extens, ja que la Regió Tropical incloïa més de dos continents: tot l’Amèrica del Sud, al nord de l’Argentina, i tot l’Àfrica, des del sud dels’ Atlas. També incloïa Amèrica del Nord, des del sud de Rio Grande, i, fins i tot, l’Aràbia i l’iran, a l’Àsia. Era el cas contrari de la Regió Oriental. Mentre que als formiguers de l’est s’amuntegava mitja Humanitat en un quinze per cent de la superfície terrestre, els tròpics tenien el seu quinze per cent escampat per sobre de gairebé la meitat de superfície del món.

Però estava creixent. Era l’única regió on el creixement provocat per la immigració era més gran que el produït pels naixements. I hi havia feina per a tothom que hi volgués anar.

A Ngoma, Stephen Byerley li recordava un immigrat, un d’aquells éssers pàl·lids que van a la recerca de la sensació creadora de cisellar un hàbitat hostil i transformar-lo en el medi ambient acollidor que necessita l’home. I, sense voler, va experimentar aquell menyspreu automàtic que l’home fort, nascut als tròpics, sent per aquells que vénen de terres infelices on el sol és més fred.

Els tròpics tenien la capital més nova de la Terra, i aquesta es deia simplement “Capital City”, amb tota la confiança sublim que dóna la joventut. S’estenia radiant per les fèrtils terres altes de Nigèria, i tot el paisatge que es veia dés de la finestra de Ngoma mostrava colors i vida, el sol brillantíssim i les breus tempestes torrencials. Fins i tot la cridòria dels ocells de colors era animada i els estels eren com caps d’agulla sobre el cel nocturn.

Ngoma rigué. Era un home corpulent i atractiu, amb un rostre enèrgic i molt negre.

—I tant que sí que va amb retard, el canal de Mèxic —digué. El seu anglès era col·loquial i eloqüent—. Què dimonis, ja l’acabarem, amic meu.

—Fins a la segona meitat de l’any passat, tot semblava que anés molt bé.

Ngoma mirà Byerley i, lentament, arrencà amb les dents la punta d’un gran cigar, l’escopí, i després l’encengué per l’altra punta.

—Byerley, heu vingut per dur a terme una investigació oficial? Què passa?

—No res. No res en absolut. La curiositat forma part de la meva feina de Coordinador.

—Bé, si només esteu fent conversa per passar l’estona, la veritat és que sempre ens fa falta mà d’obra. I sempre hi ha moltes coses a fer. El canal només n’és una…

—Però que no la prediu la Màquina, la quantitat de mà d’obra que hi haurà disponible per al canal, tenint en compte tots els altres projectes?

Ngoma es posà una mà al clatell i començà a fer anelles de fum que pujaven cap al sostre.

—No devia pas tenir el dia —digué.

—Els té dolents molt sovint?

—Com totes. I nosaltres, Byerley, no n’esperem massa cosa, d’ella. Li donem les dades. Recollim els resultats. Fem el que ens diu. Ho fem perquè ens és còmode; ens estalvia moltes hores de feina Si calgués, sense ella també ens en sortiríem. Potser no tan bé. Potser no tan de pressa. Però ho faríem.

Aquí tenim confiança en nosaltres mateixos, Byerley, i aquest és el nostre secret. Confiança! Tenim una terra nova que ens ha estat esperant durant mil·lennis, mentre la resta del món s’esbatussava per quatre ximpleries durant l’era pre-atòmica. Nosaltres no hem de menjar llevat com tota aquella trepa de l’Oriental, i no ens hem pas de preocupar, com vosaltres els del Nord, de l’herència rància del segle passat.

”Ens hem lliurat de la mosca tse-tse i del mosquit anòfels, i ara la gent s’adona que viure al sol pot ser agradable. Hem desbrossat les jungles i ens hi hem trobat terra; hem irrigat els deserts i ens hi hem trobat jardins. Tenim petroli i carbó en jaciments que encara estan intactes, i una quantitat incalculable de minerals.

”Deixeu-nos fer. És tot el que demanem a la resta del món… Tingueu paciència i deixeu-nos fer”.

—Però, i el Canal? Tot anava com una seda fa sis mesos. Què ha passat? —demanà Byerley prosaicament.

—Qüestions laborals —va dir Ngoma.

Va estendre les mans i fullejà per entre una pila de papers que tenia escampats per sobre la taula. Després, ho deixà córrer.

—Aquí tenia alguna cosa sobre l’assumpte —murmurà—. Bé, és igual. Hi va haver una crisi de mà d’obra en un lloc de Mèxic. No hi havia prou dones pels voltants. Sembla que ningú no havia subministrat a la Màquina dades sobre sexe.

S’aturà i va fer una rialla, divertit.

—Un moment! Ja ho tinc… Villafranca!

—Villafranca?

—Francisco Villafranca. Era l’enginyer que dirigia la feina. A veure si ho recordo bé. Va passar alguna cosa i es va produir una ensorrada. Sí, és això. Sí, això és el que va passar: No va pas morir ningú, que jo recordi, però va ser sonada… Hi va haver un bon escàndol.

—Com?

—Hi havia un error en els seus càlculs, o com a mínim això és el que va dir la Màquina. Li van subministrar les dades de Villafranca, previsions i coses per l’estil. La informació que ja li havien donat la primera vegada. Però les respostes van ser diferents. Sembla que Villafranca no havia tingut en compte l’efecte dels aiguats en els contorns de la fissura on treballaven. O alguna cosa semblant. Jo no sóc pas enginyer, sabeu?

”De tota manera, Villafranca en va muntar una de grossa. Deia que les respostes de la Màquina havien estat diferents la primera vegada. Que ell havia seguit les instruccions de la Màquina al peu de la lletra. I després va dimitir. Li vam oferir que es quedés, per allò que tenia un bon historial amb nosaltres, ja que hi havia un cert marge de dubte; que es quedés fent una feina de menys responsabilitat. Naturalment, no podíem fer altra cosa; no es poden pas deixar passar errors d’aquesta mena, és dolent per a la disciplina. De què estava parlant, jo?”

—Que li havíeu ofert que es quedés.

—Ah, sí. S’hi va negar. Doncs bé, sigui com sigui, portem dos mesos de retard. Això no és res, cony.

Byerlèy estirà la mà i amb els dits va tamborinejar lleugerament sobre la taula.

—Heu dit que Villafranca va culpar la Màquina, oi que sí? —demanà.

—És clar, no anava pas a donar-se les culpes a ell mateix, no us ho sembla? Si hem de ser sincers, cal acceptar que la naturalesa humana no canvia mai. A més a més, ara recordo una altra cosa. Com és que sempre que necessito un document no el trobo? El meu sistema d’arxiu no val un ral. Aquest Villafranca era membre d’una de les vostres organitzacions nòrdiques. Mèxic és massa prop del Nord, i aquesta és una part del problema.

—De quina organització parleu?

—D’allò que en diuen la “Societat per a la Humanitat”. Villafranca solia assitir a les reunions anuals que se celebraven a Nova York. Són una colla de sonats, però inofensius. No els agraden les Màquines; diuen que destrueixen la iniciativa humana. Es natural, doncs, que Villafranca donés la culpa a la Màquina. No els entenc pas, jo, aquesta trepa. Creieu, Vós, que aquí, a Capital City, la raça humana s’està quedant sense iniciativa?

Capital City s’estenia en la seva glòria daurada, sota un sol també daurat. La creació més jove i recent de l’Homo Metropolis.

La Regió Europea

a.- Superfície: 10.360.000Km2. b.- Població: 300.000.000. c.- Capital: Ginebra.

La Regió Europea era una anomalia en més d’un sentit. Per la seva superfície, era de molt la més petita; no arribava a una cinquena part de l’extensió de la Regió Tropical i, de la mateixa manera, la seva població no era ni una cinquena part de la Regió Oriental. Geogràficament, s’assemblava a l’Europa pre-atòmica, però excloïa allò que s’havia anomenat la Rússia europea i les illes Britàniques, mentre que comprenia les costes mediterrànies de l’Àfrica i de l’Àsia, i també, fent un salt estrany sobre l’Atlàntic, l’Argentina, Xile i l’Uruguai.

Tampoc no semblava pas possible que fos capaç de millorar el seu estatus respecte a les altres regions de la Terra, fora de l’empenta que li poguessin aportar les províncies d’Amèrica del Sud. Era l’única regió que havia mostrat una disminució clara de la seva població durant la darrera meitat de segle. L’única que no havia desenvolupat la seva capacitat productiva ni havia aportat cap innovació a la Humanitat.

—Europa —digué Madame Szegeczowska amb el seu francès suau— és bàsicament un apèndix econòmic de la Regió Nord. Tots ho sabem, i tant ens fa.

I com si això fos un símbol de la seva resignada manca d’individualitat, no hi havia cap mapa d’Europa a la paret de l’oficina de la Sra. Coordinadora.

—No obstant això —assenyalà Byerley—, teniu la vostra Màquina pròpia i, sens dubte, no heu de tolerar pressions econòmiques d’ultramar.

—Una Màquina. Bah! —exclamà.

Va arronsar les seves delicades espatlles, i a la seva carona s’hi dibuixà un somriure gràcil mentre apagava una cigarreta amb els seus dits llargs.

—Europa és un lloc ensopit —afegí—. I tots aquells homes que no aconsegueixen d’emigrar als tròpics es mostren cansats i ensopits igual que Europa. Com vós mateix podeu veure, és a mi, una pobra dona, a qui ha tocat la tasca de fer de Vice-coordinadora. Bé, afortunadament no és pas una feina difícil, i no s’espera gaire de mi.

”I pel que fa a la Màquina… què més pot dir a part de ‘Feu això, és el millor que podeu fer’? Però què és el millor per a nosaltres? Doncs ves, ser un apèndix econòmic de la Regió Nord.

”I això és tan terrible? No hi ha guerres! Vivim en pau, la qual cosa és agradable després de set mil anys de guerres. Som vells, monsieur. Dins les nostres fronteres hi ha el bressol de la civilització. Egipte i Mesopotàmia, Creta i Síria, l’Àsia Menor i Grècia. Però la vellesa no significa pas necessàriament la infelicitat. Pot ser un gaudi”.

—Potser teniu raó —va dir Byerley afablement—. Com a mínim, el ritme de vida no és tan intens com a les altres regions. Hi ha un ambient agradable.

—Oi que sí? Ara ens porten un te, monsieur. Em fareu el favor de dir-me, si us plau, si preneu sucre o llet amb el te? Gràcies.

Va beure amb afectació.

—Ho és, d’agradable —prosseguí—. Benvinguda sigui la resta del món a la lluita sense fi. Jo hi veig un paral·lel força interessant. Hi va haver una època en què Roma era la mestressa del món. Havia adoptat la cultura i la civilització gregues, d’una Grècia que no havia estat mai unificada, que s’havia arruïnat fent guerres, i que havia acabat en un estat de decadència miserable. Roma la va unificar, li va portar la pau, i li va permetre que visqués una vida estable, però sense glòria. Aleshores es va lliurar a les seves, filosofies i al seu art, i es va apartar dels conflictes d’expansió i de la guerra. Era un tipus de mort, però significava la tranquil·litat i, malgrat algunes interrupcions sense importància, va durar uns quatre-cents anys.

—I malgrat tot —digué Byerley—, al final Roma va caure, i es va haver acabat el somni d’opi.

—Ja no hi ha bàrbars que vulguin destruir el món civilitzat.

—Nosaltres mateixos podem ser els nostres propis bàrbars, Madame Szegeczowska. Ah, us volia preguntar una cosa. Les mines de mercuri d’Almadén han baixat molt de nivell de producció. No deu pas ser que el mineral s’estigui acabant més de pressa del que s’havia previst, oi?

—Bàrbars, caiguda de la civilització, possibles errors de la Màquina. Monsieur, se us veu a venir —va dir la doneta amb els seus ulls grisos fixats astutament en Byerley.

—De debò? —Somrigué—. Això em passa perquè fins ara només he tractat amb homes. Així que vós penseu que l’assumpte d’Almadén és culpa de la Màquina?

—Gens ni mica, però em fa l’efecte que vós sí que ho penseu. Perquè sou de la Regió Nord. L’oficina de Coordinació Central és a Nova York. Des de fa temps, he notat que els del Nord no teniu gaire fe en la Màquina.

—Ah, sí?

—Per exemple, la “Societat per a la Humanitat” és molt forta a la Regió Nord, però, com és natural, no aconsegueix de guanyar partidaris a la vella Europa, la qual acceptaria de bon grat de deixar la pobra Humanitat en pau durant una temporada. No hi ha dubte que sou d’aquell Nord ple de confiança en ell mateix, i no pas d’aquest continent vell i cínic.

—Això té res a veure amb Almadén?

—I tant; jo crec que sí. Les mines són controlades per Consolidated Cinnabar, que, per cert, és una companyia del Nord, amb l’oficina central a Nikolaev. Jo em pregunto si el Consell Directiu ha consultat la Màquina alguna vegada. Van dir que ho havien fet durant la nostra conferència, el mes passat, i, és clar, no hi ha pas cap manera de comprovar-ho; però, diguin el que diguin, jo no confiaria pas en la paraula d’un nòrdic, i no us ofengueu, en una cosa d’aquest tipus. Em sembla, però, que tot acabarà bé.

—Què voleu dir amb això, estimada senyora?

—Heu de comprendre que les irregularitats econòmiques dels darrers mesos, encara que no són comparables als daltabaixos del passat, han pertorbat bastant els nostres esperits pacífics i han causat una inquietud considerable a la província espanyola. Tinc entès que Consolidated Cinnabar vol vendre les mines a un grup d’espanyols autòctons. És consolador. Si som vassalls econòmics del Nord, és humiliant veure-ho anunciat d’una manera tan descarada. I podem confiar més que la nostra gent seguirà la Màquina.

—Així, vós creieu que no hi haurà més problemes?

—Estic segura que no. Com a mínim a Almadén.

La Regió Nord

a.- Superfície: 46.620.000 Km2. b.- Població: 800.000.000. c.- Capital: Ottawa.

La Regió Nord era al capdamunt, en més d’un sentit. El mapa que hi havia a Ottawa, a l’oficina del Vice-coordinador Hiram MacKenzie, i que tenia com a centre el Pol Nord, n’era un bon exemple. Llevat de l’enclavament europeu, amb les seves regions d’Escandinàvia i Islàndia, tota la zona Àrtica pertanyia a la Regió Nord.

Bàsicament, es podia dividir en dues àrees pricipals. A l’esquerra del mapa hi havia tot l’Amèrica del Nord a partir de Rio Grande. A la dreta hi havia tot allò que havia estat la Unió Soviètica. Aquestes zones juntes havien representat el centre de poder del planeta durant els primers anys de l’Era Atòmica. Enmig de les dues hi havia la Gran Bretanya, com una llengua de la regió que estigués llepant Europa. A dalt de tot del mapa, amb formes immenses i distorsionades, hi havia Austràlia i Nova Zelanda, les quals eren, també, províncies d’aquesta regió.

Tots el canvis que s’havien produït durant la darrera dècada no havien pas alterat el paper del Nord com a centre econòmic del planeta.

Hi havia, per tant, un simbolisme quasi ostentós en el fet que, d’entre tots els mapes regionals oficials que Byerley havia vist, només el de MacKenzie mostrava tota la Terra, com si al Nord no li fes por la competència, i com si no li calgués cap favoritisme per ressaltar la seva preeminència.

—Impossible —digué MacKenzie obstinadament, amb un whisky a la mà. Mr. Byerley, tinc entès que vós no teniu pas estudis de tecnologia robòtica.

—No, no en tinc pas.

—Ah, doncs penso que és molt trist que Xing, Ngoma i, Szegeczowska tampoc no en tinguin. A la Terra hi ha massa gent que creu que, per ser Coordinador, només cal ser un bon organitzador, tenir tendència a generalitzar i mostrar-se sempre amable. Avui caldria que a més sabessin robòtica, i no us ho prengueu malament.

—No patiu. Hi estic totalment d’acord.

—Dedueixo, per exemple, pel que heu estat dient, que us preocupen bastant els “desequilibris insignificants” que hi ha hagut darrerament a l’economia mundial. No sé pas què sospiteu, però s’han donat casos de gent que hauria d’haver estat més ben informada, que es preguntava què passaria si sé subministrava a la Màquina informació falsa.

—I què passaria, MacKenzie?

L’escocès canvià de posició, i sospirà.

—Bé. Totes les dades aplegades passen per un complicat procés d’investigació que inclou controls humans i mecànics, els quals fan poc probable aquesta situació. Però, això, deixem-ho de banda. Els éssers humans no són infal·libles i també són corruptibles, i les màquines ordinàries són susceptibles de falles mecàniques.

”El quid de la qüestió és que allò que nosaltres anomenem una dada errònia és aquella que és inconsistent amb totes les altres dades conegudes, és l’únic criteri que tenim sobre el que és erroni i el que no ho és. I aquest és també l’únic que té la Màquina. Demaneu-li, per exemple, que dirigeixi les activitats agrícoles, basant-les en 14 graus de mitjana de temperatura el mes de juliol a Iowa. No ho acceptarà. No donarà cap resposta. No pas perquè tingui res en contra d’aquesta temperatura, o perquè la resposta sigui impossible, sinó perquè, si es basa en les dades que li han anat subministrant al llarg dels anys, sap que la probabilitat que hi hagi una mitjana de temperatura de 14 graus durant el mes de juliol és virtualment nul·la. I així, doncs, refusarà la dada. L’única manera d’introduir dades errònies dins la Màquina és incloent-les dins un tot lògic, en el qual totes les parts siguin un xic errònies, d’una manera que sigui o bé massa subtil perquè la Màquina les detecti o bé que estiguin fora del seu camp d’experiència. La primera alternativa es troba més enllà de la capacitat humana, i gairebé passa el mateix amb la segona, ja que les experiències de la Màquina augmenten a cada segon que passa”.

Stephen Byerley es va portar dos dits al pont del nas.

—Així, no és possible de manipular la Màquina…? —digué—. I com expliqueu, doncs, els errors recents?

—Estimat Byerley, veig que instintivament heu caigut en el gran error de creure que la Màquina ho sap tot. Deixeu-me que us relati un cas sobre el qual tinc experiència directa. A la indústria del cotó contracten compradors experimentats a l’hora d’adquirir-lo. El procediment que fan servir consisteix a estirar un floc de cotó d’una de les bales triada a l’atzar. Agafen el floc, se’l miren i el toquen, l’esfilagarsen, i, en fer-ho, l’escolten per sentir-lo com crepita, el toquen amb la llengua; i amb aquest procediment determinen la classe de cotó de les bales. N’hi ha de dotze classes. Com a resultat de les seves decisions, s’efectua la compra a uns certs preus i es fan les mescles segons unes proporcions determinades… A aquests compradors, doncs, la Màquina encara és incapaç de reemplaçar-los.

—Per què no? De segur que, per a ella, les dades no són pas gaire complicades.

—Probablement no. Però, a quines dades us referiu? No hi ha cap químic tèxtil que sàpiga exactament què és allò que el comprador valora quan toca un floc de cotó. Segurament deu mirar-se la mitjana de longitud dels fils, el tacte, la textura, la qualitat, l’adherència i tota la pesca. Diverses dotzenes de factors, sospesats d’una manera subconscient, basats en anys d’experiència. Però es desconeix la naturalesa quantitativa d’aquests tipus de proves. Potser, fins i tot, la naturalesa mateixa d’algunes d’elles ens és desconeguda. Així que no sabem, doncs, quina informació caldria subministrar a la Màquina. Ni tampoc els compradors no saben com explicar el seu procés de valoració. Només saben dir “Que no ho veieu? Que no és clar que aquest és de la classe tal i tal?”

—Ja ho entenc.

—N’hi ha molts, de casos com aquest. Al cap i a la fi, la Màquina no és més que una eina que pot contribuir a un progrés més ràpid de la Humanitat, tot fent-se càrrec dels càlculs i de les interpretacions dels resultats. La funció del cervell humà segueix essent la que ha estat sempre: descobrir noves dades perquè siguin analitzades i descobrir nous conceptes per tal que siguin experimentats. És una pena que la “Societat per a la Humanitat” no ho vulgui comprendre.

—S’oposa a la Màquina?

—Aniria contra les matemàtiques i la literatura, si hagués existit en l’època corresponent. Aquests reaccionaris de la Societat sostenen que la Màquina roba l’ànima de l’home. M’he adonat que encara no hi ha gaires homes capaços a la nostra societat; encara ens falta un home amb prou intel·ligència com perquè pugui pensar les preguntes escaients. Potser si en podíem trobar prou, aquests desequilibris que us preocupen tant, Sr. Coordinador, no existirien.

La Terra (juntament amb el continent inhabitat de l’Antàrtida)

a.- Superfície: 139.860.000 Km2 (superfície terrestre), b.- Població: 3.300.000.000. c.- Capital: Nova York.

El foc de darrera el vidre de quars s’anava afeblint i, involuntàriament, es consumia de mica en mica.

El Coordinador tenia un aspecte trist, que s’avenia amb la flama gairebé extinta.

—Tots fan veure que no és res important —va dir en veu baixa—. Costa de creure que s’estiguin rient de mi. I així i tot… Vicent Silver va dir que les Màquines no es poden espatllar, i l’haig de creure. Hiram MacKenzie diu que no se’ls pot subministrar dades incorrectes, i me l’haig de creure. Però, sigui com sigui les Màquines no funcionen bé. I, això, també m’ho haig de creure. Per tant, encara ha d’haver-hi alguna altra cosa.

Va mirar de gairell Susan Calvin, la qual, amb els ulls tancats, semblava, per un moment, que dormís. No obstant això, en adonar-se que ell s’esperava, digué:

—I quina és?

—Doncs que les dades subministrades siguin realment correctes, així com també les respostes que doni la Màquina, però que després no se li faci cas. La Màquina no té mitjans de fer que s’obeeixin les seves instruccions.

—Em sembla que Madame Szegeczowska t’ho va donar a entendre, referint-se a la gent del Nord en general.

—Això sembla.

—I de què els serveix desobeir la Màquina? Pensem en els motius.

—A mi em sembla evident, i a tu també t’ho hauria de semblar. Es tracta de fer trontollar la nau, deliberadament. Però mentre les Màquines controlin la Terra, no pot haver-hi cap conflicte seriós que faci que un grup o un altre pugui aconseguir més poder del que li correspon per allò que ell creu que són els seus interessos, malgrat el mal que faci a la resta de la Humanitat. Si fos possible de destruir la fe que la gent té en les Màquines fins al punt de provocar que se n’abandonés l’ús, tornaria a imperar la llei de la selva. I no hi ha cap de les quatre regions que estigui lliure de voler fer precisament això.

”L’orient conté, dintre les seves fronteres, la meitat de la Humanitat, i els tròpics més de la meitat dels recursos naturals de la Terra. Cadascun dels dos es pot pensar que el paper de primera potència mundial li pertany, i cadascun dels dos té un passat d’humiliacions infligides pel Nord i, per tant, potser és prou humà voler una revenja insensata. D’altra banda, Europa té una tradició de grandesa. Temps enrera havia dominat la Terra i no hi ha res que quedi aferrat a la memòria d’una manera tan perenne com el poder.

”Però, des d’un altre punt de vista, costa de creure. Tant l’orient com els tròpics són en un estat d’enorme expansió fronteres endins. Tots dos tenen un nivell increïble de creixement. No els sobra pas energia per malgastar-la en aventures militars. I a Europa només li queden els seus somnis. Militarment parlant, és un zero a l’esquerra”.

—Així que, Stephen, tu només deixes el Nord? —preguntà Susan Calvin.

—Sí, és cert —va respondre Byerley amb energia—. Ara per ara, el Nord és la regió més poderosa, i ho ha estat des de fa més d’un segle o, com a mínim, ho han estat les parts que la integren. Però, fins a un cert punt, podria dir-se que ara està perdent. La Regió Tropical podria ocupar, per primera vegada des dels faraons, el lloc capdavanter de la civilització, i hi ha gent al Nord que té por que això passi.

”Tu saps que, principalment, la ‘Societat per a la Humanitat’ és una organització del Nord, i no amaga pas el fet que no vol que hi hagi Màquines. Susan, són pocs, però són gent amb molta influència. Hi pertanyen propietaris de fàbriques, directors d’empreses i d’associacions agrícoles que odien ser el que ells en diuen ‘lacais de les Màquines’. Hi pertanyen homes ambiciosos, homes que se senten prou forts per decidir per ells mateixos el que els és millor, i que no volen que els diguin sempre què és el millor per als altres.

”En poques paraules, només hi pertanyen aquells que, d’unir-se per refusar les decisions de la Màquina, foren capaços de girar el món de cap per avall; només aquests són els que pertanyen a la Societat.

”Susan, tot encaixa. Cinc dels directors de World Steel hi pertanyen, i World Steel pateix un excedent de producció d’acer. Consolidated Cinnabar, que explotava el mercuri d’Almadén, era una companyia del Nord. I mentre encara estem investigant el cas, sabem ja que Francisco Villafranca, que tot sol havia retardat la construcció del canal de Mèxic durant dos mesos, era membre de la Societat. Com també ho era Rama Vrasayana, la qual cosa no m’ha sorprès en absolut de descobrir”.

—Però deixa’m recordar-te que, a tots aquests homes, les coses no els han anat gens bé —va dir Susan Calvin calmadament.

—És clar —va respondre Byerley—. Desobeir les anàlisis de la Màquina significa seguir una alternativa que no és la millor. Els resultats són, per tant, inferiors a com podrien haver estat. És el preu que han de pagar. De moment ho passaran malament, però en la confusió que es crearà…

—Quins plans tens, doncs, Stephen?

—És evident que no hi ha temps a perdre. Declararé la Societat il·legal, i els seus membres seran destituïts de qualsevol càrrec de responsabilitat que ocupin. I, des d’ara, tots els càrrecs executius i tècnics, només els podran ocupar aquells que signin un jurament declarant que no pertanyen a la Societat. Això comportarà una certa pèrdua de llibertats cíviques, però estic segur que el Congrés…

—No servirà de res!

—Què?… Per què no?

—Et faré una predicció. Si ho intentes, et trobaràs obstacles per tot arreu. No te’n sortiràs. Facis el que facis, t’ho impediran.

Byerley havia quedat bocabadat.

—Per què ho dius?… Jo de fet comptava que tu em donaries el teu vist-i-plau en aquest assumpte.

—No te’l donaré mentre les teves accions es basin en una premissa falsa. Tu admets que la Màquina no es pot equivocar i que no li poden subministrar dades errònies. Ara et demostraré que tampoc no és possible desobeir-la, tal com tu et penses que està fent la Societat.

—Això, no ho veig gens clar.

—Escolta’m; doncs. Cada acte d’un executiu que no segueix les directrius exactes de la Màquina amb la qual treballa, es converteix en part de les dades del problema següent. La Màquina, doncs, sap que l’executiu té una tendència a desobeir i pot incorporar-la a les dades, fins i tot quantitativament; és a dir, que és capaç de predir l’abast de la desobediència i quina serà la direcció que aquesta prendrà. Les seves respostes estaran prou corregides perquè, després de la desobediència de l’executiu en qüestió, el resultat final sigui òptim. La Màquina ho sap, Stephen!

—No en pots pas estar segura. Només ho suposes.

—És una suposició basada en tota una vida d’experiència amb robots. T’aconsellaria, Stephen, que en fessis cas, d’aquesta suposició.

—Així, què ens queda? Les Màquines funcionen bé, la informació que reben és la que cal. En això estem d’acord. Ara tu em dius que no és possible desobeir-les. Doncs, què passa?

—Tu mateix acabes de donar la resposta. No passa res! Atura’t un moment a pensar en les Màquines, Stephen. Són robots, i segueixen la Primera Llei. Però les Màquines no treballen per a una sola persona, sinó per a tota la Humanitat, i així la Primera Llei es transforma en “Cap Màquina no podrà mai causar cap dany a la Humanitat, o, per inacció seva, deixar que a la Humanitat li passi res de mal”.

”Doncs bé, Stephen, què és el que perjudica la Humanitat? Més que cap altra cosa, els desequilibris econòmics, independentment de sigui quina sigui la causa que els provoca. No et sembla?

—Sí.

—I què és el que pot causar més desequilibris econòmics en el futur? Contesta’m, Stephen.

—Crec que seria la destrucció de les Màquines —va respondre Byerley a contracor.

—Jo també ho hauria dit, i estic segura que les Màquines dirien el mateix. La seva prioritat principal és l’autopreservació, per al nostre bé. I per aquesta raó es preocupen tranquil·lament dels únics elements que encarà els representen una amenaça. No és pas la “Societat per a la Humanitat” la que fa trontollar la nau per provocar la destrucció de les Màquines. Has estat mirant la fotografia a l’inrevès. Seria més adient dir que la Màquina és la que fa trontollar la nau, molt suaument, prou com per espolsar-se aquells que té agafats a les bandes amb intencions que la Màquina considera pernicioses per a la Humanitat.

”Per aquesta raó Vrasayana perd la seva fàbrica i troba una altra feina on no pot fer cap mal; ell no pateix gaire i se segueix guanyant la vida. La Màquina només pot danyar un ésser humà per salvar un nombre superior de persones i, fins i tot, en aquest cas, el dany només pot ser el mínim. Consolidated Cinnabar perd les mines d’Almadén. Villafranca deixa de ser l’enginyer d’un projecte important. I els directors de World Steel perden o perdran el control de la indústria de l’acer”.

—Però, d’això, no en pots pas tenir la certesa —insistí Byerley desconcertat—. Com podem córrer un risc tan gran?

—És imprescindible. Recordes la declaració de la Màquina mateixa quan li vas presentar el problema? Fou “L’assumpte no admet cap explicació”. La Màquina no va pas dir que ho n’hi hagués, d’explicació, o que no podia determinar-la. Simplement que no admetria cap explicació. Dit en d’altres paraules, que seria perjudicial per a la Humanitat que se sabés l’explicació, i per aquesta raó només podem fer més i més suposicions, i prou.

—Però, acceptant que tinguis raó, Susan, és possible que l’explicació ens pugui perjudicar?

—Doncs, si la meva teoria és certa, això vol dir que la Màquina no s’ocupa del nostre futur simplement reaccionant a l’estímul de les nostres preguntes, sinó que, en les seves respostes, també té en compte la situació mundial i la psicologia humana. I si ens assabentéssim de tot plegat, podria passar que ens sentíssim infeliços i humiliats. Les Màquines no ens poden, no ens han de fer sentir infeliços.

”Stephen, com podem saber què caldrà per assolir el benestar final de la Humanitat? Nosaltres no tenim pas a la nostra disposició la infinitat de factors de què la Màquina disposa! Potser, per donar-te un exemple conegut, podríem dir que la nostra civilització tecnològica ha creat més infelicitat i misèria, que no pas n’ha suprimida. Qui sap si una societat agrària o pastoril, amb menys cultura i menys gent, no fóra millor. Si aquest fos el cas, les Màquines ens haurien de portar per aquest camí, i seria encara millor que no ens ho fessin saber perquè, amb els nostres prejudicis i la nostra ignorància, pensaríem que només és bo el món que coneixem, i ens resistiríem al canvi. O potser una urbanització total del món, o una societat sense classes, o una anarquia total, són la resposta. Nosaltres no ho sabem. Només les Màquines ho saben i ens hi porten”.

—I, Així que m’estàs dient, Susan, que la “Societat per a la Humanitat” té raó, i que l’Home ha perdut el control del seu futur?

—La veritat és que mai no l’havia tingut, aquest control. Sempre ha estat a les mans d’unes forces econòmiques i sociològiques o altres, que ell no comprenia, dels capricis climatològics, dels avatars de la guerra. Ara les Màquines ho comprenen tot; i ningú no les pot aturar, ja que les Màquines se’l trauran del damunt igual que ho han fet amb la Societat, perquè disposen de l’arma més poderosa que existeix: el control absolut de la nostra economia.

—És horrible!

—Potser caldria dir “És meravellós!” Pensa que, des d’ara endavant, per sempre més, tots els conflictes són evitables. Des d’ara només les Màquines són inevitables!

I el foc que hi havia darrera el vidre de quars s’acabà de consumir, i només va quedar una espiral de fum pèr indicar-ne la presència.

—I res més —digué la Dra. Calvin alçant-se—. Jo ja ho veia a venir des dels temps en què els robots eren incapaços de parlar, fins ara, que són l’única barrera entre la Humanitat i la destrucció. Ja no veuré res més. La meva vida ha arribat a la seva fi. Vosaltres veureu el que vindrà després.

No vaig tornar a veure Susan Calvin mai més. Va morir el mes passat a l’edat de vuitanta-dos anys.





ISAAC IÚDOVITX ASIMOV (Petrovitxi, URSS, 1 de gener de 1920 - Nova York, EUA, 6 d’abril de 1992) va ser un prolífic escriptor i científic. Juntament amb els seus pares (jueus ortodoxos) i la seva germana petita, va emigrar el 1923 als Estats Units obtenint la nacionalitat com a estatunidenc l’any 1928. Allà hi desenvoluparia la seva trajectòria vital així com la totalitat de la seva producció literària. Autor de més de 500 texts sobre diversos temes: crítica literària, divulgació científica, psicologia, química, bioquímica, matemàtiques, història, humor o poesia així com de 90.000 cartes i postals, el camp en què fou més popular, però, fou el de la ciència-ficció. En aquest camp cal destacar les seves dues obres més conegudes, la «Saga de la Fundació» i les seves històries sobre robots que, de fet, va acabar combinant. En el marc de les seves obres sobre robots, Asimov fou, per exemple, el creador de les tres lleis de la robòtica. Respecte de la resta de la seva producció literària, va destacar en les obres de caràcter divulgatiu (sobretot ciència i història), si bé la quantitat de temes que va tractar és enormement variada.





Notes


[1] En la terminologia de la ciència-ficció, Space-warp (distorsió espacial) és ja un concepte que ha esdevingut clàssic i que s’assembla al d’hiperspace (hiperespai). Tots dos termes es refereixen a una mena de quarta dimensió a l’espai, que es fa servir per a abreujar els viatges espacials. Per tal d’explicar aquest concepte, sovint s’usa una analogia en què es compara l’espai normal amb un mocador. Per exemple, dos punts d’un mocador poden estar a 15 cm de distància, però si el mocador es doblega, els dos punts s’acosten. És per aquesta raó que s utilitza el terme warp, que vol dir distorsió. [Torna]





