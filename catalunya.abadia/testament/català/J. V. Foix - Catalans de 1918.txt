Catalans de 1918 recull cinc narracions, o assajos, que porten el nom d’un poeta o filòleg (Pompeu Fabra, Josep Carner, Joaquim Folguera, Salvat-Papasseit, Carles Riba), amics de l’autor i que tenen en comú el més gran interès per la llengua. Constitueixen la primera generació d’escriptors catalans que, segons Gabriel Ferrater, «va preferir la seva expressió personal per damunt de, diguem-ne, l’expressió d’una idea de servei al país i d’organització col·lectiva». Però aquest llibre també pot llegir-se com el diari d’un artista adolescent a la recerca del llenguatge més adequat, o com una successió d’instants fulgurants que Foix ha viscut acompanyat de la gent que més estima i que li han donat l’experiència i la intuïció d’un desig inassolible d’eternitat.





J. V. Foix





Catalans de 1918


Edició de Lluís Quintana Trias i Antoni Marí



ePUB v0.9

BreivaX 29.06.22





Títol original: Catalans de 1918

J. V. Foix, 1980

Il·lustració de la portada: Cal·ligrama inèdit (1951). Fundació J. V. Foix

Edició digital: BreivaX (v0.9)

ePUBCat base r1.3





PRÒLEG





Origen del llibre



El llibre Catalans de 1918 prové d’una proposta que el 1964 va fer Joaquim Molas a J.V. Foix que consistia a reunir en volum, per a la col·lecció «Antologia Catalana» d’Edicions 62, tot de fragments dispersos. Per això, diu Molas, «fins, per raons a la vegada comercials i intel·lectuals, li vaig suggerir un títol, Catalans de 1918» (Molas, 1999: 430). Aquests «fragments» formen part del dietari que Foix havia anat escrivint entre el 1909 i el 1925, a partir del qual, segons Joan R. Veny-Mesquida, va «elaborar dues menes de proses: les del dietari, de to més narratiu o descriptiu, i les del diari, més líriques. Amb les primeres, Foix va elaborar textos com els que havien d’integrar Catalans de 1918; amb les segones, els que compondrien el Diari 1918» (Foix, 2004: 7). Molts anys després d’haver escrit aquelles proses, Foix en va seleccionar fragments que provenien del dietari, i en va donar a conèixer algunes versions en diversos reculls i revistes, que Molas va inventariar (Molas, 1999: 428-430):



FOIX, J.V. (1955a). «Diari». Vida Nova. Revue trimestrielle occitane et catalane, 2 (gener), pàg. 32-34.

FOIX, J.V. (1955b). «Diari». Vida Nova. Revue trimestrielle occitane et catalane, 3 (abril-maig-juny), pàg. 7-13. [Reproduït parcialment a «Carles Riba en el meu diari». El Pont (1959) IV: 17, pàg. 28-34]

FOIX, J.V. (1956). «Març 1919». Miscel·lània del Club dels Novel·listes. 1956. Barcelona: Aymà, pàg. 183-188. [Inclou «Regirant llibres, papers». El Pont (1956) I: 2, pàg. 42-45]

FOIX, J.V. (1959). «Josep Carner en el meu diari (fragments)». L’obra de Josep Carner. Volum d’homenatge a cura de setanta-dos autors. Barcelona: Selecta, pàg. 233-242.

FOIX, J.V. (1963). «En Pompeu Fabra en el meu diari». Criterion, 17, pàg. 11-36.



En resum, «abans d’aparèixer el volum, Foix havia publicat complets els retrats de Carles Riba i de Pompeu Fabra; sencer, però a trossos, el de Josep Carner, i només un dels dos fragments del [de] Joan Salvat-Papasseit» (Molas, 1999: 430).

El 1965, dos anys després de l’article aparegut a Criterion, Foix va reunir, doncs, aquestes publicacions i altres fragments inèdits a Catalans de 1918, per a la col·lecció «Antologia Catalana» que dirigia el mateix Molas. El volum tenia dues parts: la primera incloïa escrits sobre Pompeu Fabra (1868-1948) i Carner (1884-1970); la segona, sobre Joaquim Folguera (1893-1919), Joan Salvat-Papasseit (1894-1924) i Carles Riba (1893-1959). Foix (1893-1987) era estrictament contemporani dels segons, i tenia vint-i-quatre i nou anys, respectivament, més que els primers: sembla haver-hi, doncs, un criteri generacional en la divisió entre les dues parts.

Aquests textos (tant els publicats com els inèdits) tenen el format d’un dietari, és a dir, són textos narratius amb les característiques de la no-ficció (localitzacions i personatges identificables, temps verbals descriptius, etc.) i estan datats amb el dia (no sempre), el mes i l’any. En l’edició definitiva estan ordenats de la manera següent:



títol

datació

publicació



Pompeu Fabra

22/3/1911

1963



23/3/1911



21/5/1912



2/6/1912



1/1/1913



3/6/1913



3/11/1913



30/4/1920



Josep Carner

5/1912

1956 (pàg. 186-188)



3/9/1916

1959 (pàg. 233-236)



5/4/1917

1959 (pàg. 236-238)



8/1/1918

1959 (pàg. 238-242)



Joaquim Folguera

8/1916

Inèdit



10/4/1917



6/10/1917



Salvat-Papasseit

3/1919

1956 (pàg. 183-186)



9/1919

Inèdit



Carles Riba

9/6/1915

1955a



12/4/1916

1955b (pàg. 7-8)



12/10/1918

1955b (pàg. 8-10)



10/9/1922

1955b (pàg. 10-11)



28/2/1929

1955b (pàg. 11-12)



29/8/1952

1955b (pàg. 12-13)





Ordre dels textos



L’ordenació de Catalans de 1918 sembla que va canviar entre els primers esborranys i la versió definitiva del 1965, almenys en el cas del text protagonitzat per Torres-Garcia i amb data 5/1912 (pàg. 73-75).[1] Tal com es va publicar originàriament a Miscel·lània (1956), aquest fragment anava després del text de Salvat-Papasseit (3/1919), i no respectava per tant l’ordre cronològic, mentre que en l’edició del 1965 el fragment queda desplaçat al seu lloc definitiu, a l’inici del capítol sobre Carner. Al final del text, probablement per lligar-lo amb el fragment següent, datat el 3/9/1916 i ja protagonitzat per Carner, Foix va afegir a les proves compaginades un paràgraf manuscrit («Ara que sóc a casa…», pàg. 75-76); vegeu també Balaguer (2006: 227).





Datació



Ordenats segons la datació, veiem que els primers capítols de Catalans de 1918 abasten un període de dotze anys (1911-1922); seguits d’un altre capítol, amb un salt cronològic de set anys (1929); i finalment d’un altre, datat vint-i-tres anys després (1952):



títol

datació

publicació



Pompeu Fabra

22/3/1911

1963



Pompeu Fabra

23/3/1911

1963



Pompeu Fabra

21/5/1912

1963



Pompeu Fabra

2/6/1912

1963



Pompeu Fabra

1/1/1913

1963



Pompeu Fabra

3/6/1913

1963



Pompeu Fabra

3/11/1913

1963



Carles Riba

9/6/1915

1955



Carles Riba

12/4/1916

1955



Joaquim Folguera

1/8/1916

—



Josep Carner

3/9/1916

1959



Josep Carner

5/4/1917

1959



Joaquim Folguera

10/4/1917

—



Joaquim Folguera

6/10/1917

—



Josep Carner

5/12/1917

1956



Josep Carner

8/1/1918

1959



Carles Riba

12/10/1918

1955



Salvat-Papasseit

1/3/1919

1956



Salvat-Papasseit

1/9/1919

—



Pompeu Fabra

30/4/1920

1963



Carles Riba

10/9/1922

1955



Carles Riba

28/2/1929

1955



Carles Riba

29/8/1952

1955





Algunes dades fan dubtar que els textos siguin la transcripció exacta del que es va escriure en la data que els encapçala, o que s’haguessin escrit en aquesta data (Ferrater, 1987: 115; Foix, 2004: 35; Balaguer, 2006: 222-228).





Criteris d’edició



En vida de l’autor, Catalans de 1918 es va publicar cinc cops, sempre dins d’Edicions 62:



1965, dins la col·lecció «Antologia catalana», núm. 9.

1973, reimpressió de l’edició del 1965, però amb algunes correccions.

1979, dins Obres completes, II. Prosa.

1986, dins la col·lecció «L’Alzina», núm 11.



A Foix no li va agradar que Catalans de 1918 aparegués en el volum II de les seves obres completes del 1979, probablement perquè entenia que només hi havien d’aparèixer textos del «diari» i no pas del «dietari». Per això, en la reedició de les obres completes, aquesta peça es va incloure al volum 4, publicat el 1990, després de la mort de Foix.

En aquesta ocasió, seguim el criteri de reeditar l’obra tal com va aparèixer en la darrera edició publicada en vida de l’autor. En principi hauria de ser la del 1986. De tota manera, al fons J.V. Foix de la Biblioteca de Catalunya es conserven els materials per a aquesta edició (L’Alzina 11/Fons Edicions 62/Capsa 3), que són, essencialment, les fotocòpies de les pàgines corresponents al text del volum del 1979 (pàg. 237-299). A les fotocòpies només s’hi troba una correcció: tennis per tenis (pàg. 258); no s’hi corregeix, en canvi, l’altra ocurrència de tenis (pàg. 260). Per tant, tindrem l’edició del 1979 (Foix, 1979) com a referència.

El text del llibre no parteix dels fragments publicats entre el 1955 i el 1963, sinó del text mecanografiat original, sobre el qual treballa un corrector, alhora que Foix hi fa les seves correccions. D’aquí surten les galerades i les compaginades, que passen per un altre corrector, i Foix hi fa noves correccions. Hem tingut en compte aquests documents, però, com que la nostra no és una edició crítica, aquí no inclourem aparat de variants, ni notes, ni bibliografia, etcètera.





Cometes i cursives



Hem introduït esmenes pel que fa al tipus de lletra i als signes ortogràfics, especialment en la puntuació.

Pel que fa a les cometes i la cursiva per a títols de llibres i poemes, les successives edicions tenen criteris que sovint no coincideixen amb els actuals o no coincideixen entre ells. Així, si comparem els textos publicats per Foix de manera dispersa amb el Foix del 1979, trobem:



Foix, 1955a: «la lectura que vaig fer de Seqüències […] em recorden el “Cant Espiritual”» (pàg. 33).

Foix, 1955b: «hem parlat de les “Estances”» (pàg. 10).

Foix, correcció sobre el mecanoscrit, i Foix, 1979: «la lectura que vaig fer de «Seqüències» […] em recorden el Cant Espiritual» (pàg. 291).

Foix, correcció sobre el mecanoscrit, i Foix, 1979: «hem parlat de les Estances» (pàg. 297).



Nosaltres hem regularitzat les cursives i les cometes d’acord amb els usos actuals (Costa et al., 2009: IV 3.2.1.b, i VII 10.4.2.): usem la cursiva per a títols de diari, de revista o de llibre (La Revista, Seqüències), i les cometes per citar capítols o parts de llibre i poemes («Cant espiritual»).

Pel que fa a les nombroses referències a lletres i paraules amb sentit metalingüístic, tampoc les successives edicions no tenen criteris gaire coherents:



Foix, 1959: «escrivia amb is llatines i sense hacs i, més agosarat que els altres, amb “ly” per a transcriure el so palatalitzat de la ela. Al cap de cinc anys fa estrany de llegir: lyei, lyavis, ulys, belya o filya» (pàg. 240).

Foix, 1979: «escrivia amb is llatines i sense hacs i, més agosarat que els altres, amb «ly» per a transcriure el so palatalitzat de la ela. Al cap de cinc anys fa estrany de llegir: lyei, lyavis, ulys, belya o filya» (pàg. 270).



Regularitzem segons els usos actuals (Costa et al., 2009: IV 3.2.3.b), i posem en cursiva aquestes paraules amb sentit metalingüístic. Només fem una excepció en el fragment corresponent a «Pompeu Fabra» (30 d’abril de 1920) en què Foix cita un text seu aparegut anteriorment a Gertrudis (1927), on s’esmenten uns noms que semblen usats també metalingüísticament: «una mà invisible escrivia un nom damunt cada obertura: Ofèlia, Virgínia, Laura, Julieta» (Foix, 1979, pàg. 260). En aquest cas seguim el criteri de Joan R. Veny-Mesquida, que, en la seva edició crítica del Diari 1918 (Foix, 2004: 225), no usa la cursiva; sobre la inclusió d’aquest fragment a Catalans de 1918, vegeu també el comentari del mateix Veny (Foix, 2004: 34). Reproduïm els versos del poema «In Memoriam» de Riba publicats a La Revista (núm. 2, 10 de juny del 1915, pàg. 11-13), segons la versió lleugerament modificada per Foix (Foix, 1979, pàg. 291 i 292), que possiblement cita de memòria.

També hem fet algunes modificacions en les referències a paraules estrangeres, que en principi no destaquem ni amb cometes ni amb cursives: «Alguns s’han passat i tot, a l’Action française» (pàg. 109); excepte en aquells casos en què l’autor pretengui destacar l’estrangerisme (court, esprit, potins…); vegeu en aquest sentit (Pujol/Solà, 2000: 5.14).





Puntuació



Pel que fa a la puntuació, regularitzem el text, especialment servint-nos de comes en casos amb verbs elidits (Costa et al., 2009: VII 2.4.):



Foix, 1979: «En Manuel de Montoliu va donar dimecres sobre les diverses teories —segons ell quatre—» (pàg. 245) > «En Manuel de Montoliu va donar dimecres sobre les diverses teories —segons ell, quatre—» (pàg. 52).



Eliminem la coma entre subjecte i verb:



Foix, 1956: «la poesia catalana de l’any 17 enllà, s’orientarà en els més exigents» (pàg. 235; també a Foix, 1979, pàg. 265) > «la poesia catalana de l’any 17 enllà s’orientarà en els més exigents» (pàg. 79).



Usem punt i coma per separar clàusules del mateix rang en enumeracions que ja contenen comes (Costa et al., 2009: VII 3.e):



Foix, 1979: «En Maragall exalta l’esperit, En Carner i En Guerau de Liost el verb, En Sagarra, la sang i En Riba la intel·ligència» (pàg. 268) > «En Maragall exalta l’esperit; En Carner i En Guerau de Liost, el verb; En Sagarra, la sang, i En Riba, la intel·ligència» (pàg. 81).



Respecte als signes d’interrogació, les diverses edicions alternen les frases amb signes inicials i finals amb d’altres només finals. En canvi, no hi ha signes d’exclamació inicials:



Foix, 1979: «¿I, doncs, els qui volen saber qui són, on són i per què hi són, i per on hi va hom? On cal parar la tenda? Al capdavall, segons ell i avui —oh nyèbits del sofisma!—, el saber és exclusivament utilitari. El saber és al servei del guany material!» (pàg. 248).



En una de les còpies mecanografiades, en el fragment «¿Què en trec de llegir Plutarc […]?» (Foix, 1979, pàg. 237), el signe d’interrogació inicial és afegit a mà. El fet que es trobi a les primeres línies del primer paràgraf de la primera pàgina pot voler dir que Foix dona una indicació per a tots els altres interrogants, però no ho podem saber del cert. A l’espera d’una edició crítica del text, mantenim els usos de l’edició de referència.

Pel que fa a les majúscules, Foix sistemàticament en posa (o les corregeix quan falten) en els articles, precedits o no de preposició, d’antropònims (d’En Palau [Foix, 1979, pàg. 238]): les mantenim. Altres casos, com les diferents aparicions de Futurisme i futurisme en un mateix paràgraf (Foix, 1979, pàg. 285), requeriran una anàlisi més aprofundida; de moment, ho deixem sense modificacions.





Errors tipogràfics



Corregim errors tipogràfics com Wodsworth per Wordsworth (pàg. 94); Chaderlos per Choderlos (pàg. 102); en els foscors per en les foscors (pàg. 85). Aquest darrer cas semblaria un neologisme foixià, però ho desmenteix la comprovació amb l’original (Foix, 1959, pàg. 241). El mateix passa amb emmurrinat (Foix, 1979, pàg. 268): l’original estableix emmurriat (Foix, 1959, pàg. 238, i pàg. 81 de la nostra edició).





Altres qüestions ortogràfiques



La paraula anex figura amb una n en la primera versió (Foix, 1956, pàg. 187) i en les edicions successives (Foix, 1979, pàg. 262). Tot i que les reformes normatives postulen nn, recordem que en la tercera edició del Diccionari Fabra, del 1962, el mot encara figurava amb una n. Considerem, doncs, que la grafia anex és una decisió de Foix, i la mantenim (pàg. 73). Pel que fa a Glossari i glossa, també la primera versió publicada és amb ss (p. e. Foix, 1963: 24), grafia que es manté en les edicions successives (Foix, 1979: 240). Mantenim, doncs, aquesta grafia (pàg. 46 i 57).





Lèxic



Coherentment amb el seu programa estètic, Foix incorpora nombrosos arcaismes i formes desusades (rioler, colc, enjovats…) i, alhora, crea neologismes. La distinció no sempre és clara, tal com podem comprovar en repertoris lèxics com el Diccionari de l’IEC (DIEC), el Corpus textual informatitzat de la llengua catalana (CTILC) o el Diccionari descriptiu de la llengua catalana (DDLC). Així, floraler figura en el CTILC, però només amb una ocurrència d’un altre text de Foix; bimba, en el sentit de «barret», només té una ocurrència; estifollar en té dues, però cap amb la forma estifollar-se, etc. Alguns neologismes són lexicalitzacions de frases fetes, com arronsamelics o miramosses; d’altres semblen provenir d’onomatopeies, com enfarriolles. Alguns usos són espuris, com hi ha gep, en el sentit d’«ocultar problemes». Respectem totes aquestes formes, fins i tot en casos en què no semblen clars, com en «Aquesta mena de caricatura dels personatges d’En Cases, romàs al temps de la bohèmia modernista» (pàg. 44-45), en què l’adjectiu romàs no concorda amb el substantiu mena sinó amb un minyó aparegut anteriorment. També respectem formes com d’orsisme o d’orsiana (pàg. 43 i 58), que no semblen normatives i que, d’altra banda, alternen amb dannunzians (pàg. 105).

A les compaginades del 1965, el corrector detecta els errors tipogràfics, tot i que alguns cops les correccions afecten formes considerades normatives:



«Oh, no en coneix re!» (Foix, 1963, pàg. 21).

«Oh, no en coneix res!» (Foix, 1979, pàg. 246).



Algunes supressions semblen més aviat producte de la censura, feta per Foix o el corrector, tot i que són frases aparegudes a Criterion:



«…regles d’escriure. Quina pega de no haver nat en un país ja constituït. Quant de temps…» (Foix, 1963, pàg. 29).

«…regles d’escriure. Quant de temps…» (Foix, 1979, pàg. 253).

«jo sostenia que, mentre Catalunya no pugui obrar francament, els partits polítics haurien…» (Foix, 1963, pàg. 30).

«jo sostenia que els partits polítics haurien…» (Foix, 1979, pàg. 254).





Annex



En el seu article sobre els dietaris de Foix, Joaquim Molas observa que «en les futures edicions [de Catalans de 1918] caldria incorporar aquest full dispers [sobre Agustí Esclasans], encara que fos en apèndix» (Molas, 1999: 430). Molas es refereix al text:



FOIX, J.V. (1961). «N’Agustí Esclasans en el meu Diari». Serra d’Or, abril, pàg. 13.



Incloem, doncs, aquest text en annex. De la mateixa manera que Foix va descartar el títol dels escrits sobre Carner publicats dins L’obra de Josep Carner, descartem el títol «N’Agustí Esclasans en el meu Diari», que Foix va fer servir per a Serra d’Or.





Proposta estètica



Podria semblar una avinentesa sobrera publicar l’any 2018 un llibret de J.V. Foix que té per títol Catalans de 1918. També pot semblar voler aprofitar-se dels nombres rodons per comparar el que pensaven de l’art i la literatura els catalans a l’època en què va esclatar la Primera Guerra Mundial, i el que en pensen ara, després de tantes altres grips. Pot semblar un acudit que es vulgui cridar l’atenció sobre un llibre que un pensa que, al seu dia, no va rebre la consideració que es mereixia. Cadascuna d’aquestes cabòries és possible, ja que ha estat considerada pels nous editors del llibre, i totes ens han semblat un pretext boníssim per publicar-lo. Encara que la «passion predominante» consistia a donar a conèixer al nou públic l’obra excepcional d’un jove «principiante» que, gràcies a la generositat del professor Molas, es va salvar d’una possible i infausta sort.

Els poc més de cinquanta anys de la vida del llibre ¿li deuen haver fet perdre aquella espurna que va enlluernar els primers lectors? O, ben al contrari, ¿li deuen haver ofert una nova claredat abans no percebuda? Creiem que els anys que han passat des de la primera edició del llibre Catalans de 1918 podran fer possible que les idees estètiques que s’hi exposaven llavors, i que només eren reconegudes i practicades pels que estaven íntimament compromesos en la pràctica de l’art i hi reflexionaven (com el mateix Foix), estiguin ara prou assumides pels interessats en la literatura i en l’art, tot i que encara despertin, potser, reticències a la major part del públic que pren l’activitat artística com un joc intranscendent. Però aquesta és una altra història.

¿Per què, Catalans de 1918? Entre altres raons perquè, entre aquests «catalans», tant Riba com Foix i Folguera el 1918 compleixen vint-i-cinc anys i constitueixen la primera generació d’escriptors catalans que, segons Gabriel Ferrater, «va preferir la seva expressió personal per damunt de, diguem-ne, l’expressió d’una idea de servei al país i d’organització col·lectiva» (Ferrater, 1987: 31). L’any 1918 és l’esperança que la fi de la Gran Guerra, que ha tingut una important incidència en la vida catalana, tot i que pocs catalans ho han reconegut, obrirà noves perspectives per a la cultura de Catalunya, delerosa de trobar, fora de casa, l’esperit modern per a les noves maneres de l’expressió escrita i la de tantes altres disciplines de l’art: «Cal preparar-nos per a ésser súbdits de l’Europa nova que sortirà, no en dubteu, d’aquesta guerra. Cal orientar-hi les masses populars i les organitzacions sindicals» (8/1916, pàg. 96).

El llibre Catalans de 1918 recull cinc narracions, o assajos, en el sentit més estricte del terme assajar: investigar, experimentar. En aquest cas, es tractaria d’experimentar sobre la llengua, com si l’autor hi cerqués els límits i les possibilitats de l’expressió escrita. Cadascun dels assajos porta el nom d’un poeta o filòleg, d’amics que tenen en comú el més gran interès per la llengua i per tot allò que la concerneix. El text més antic està datat quan Foix té tot just divuit anys i ja ha tingut lectures que li han fet veure el caràcter juganer i rigorós de la llengua escrita, així com les seves possibilitats i limitacions. Fins ara Foix ha trobat en la llengua les seves limitacions, i espera, amb l’ajut de filòlegs com Pompeu Fabra i de poetes com Josep Carner, que aviat les seves possibilitats expressives la faran arribar a l’infinit, quan s’unifiqui i es reglamenti. El més sorprenent de tots aquests assajos foixians és la naturalitat i la immediatesa amb què la llengua es fa servir, com si el seu ús hagués llimat la retòrica i l’enforfollament, i retingut l’essencial i necessari:



En arribant a casa, i a la claror d’una espelma —quan tindrem electricitat al pis?, el gas no arriba—, m’he llegit tot el comunicat d’En Pompeu Fabra sobre «Qüestions d’ortografia catalana» […] Quina claredat! Quin saber en el distingir! Quanta d’elegància sense eloqüència! […] Compareu l’estil recargolat dels panegiristes de l’idioma […] amb l’estil amb què En Pompeu Fabra ha redactat el seu. Va mig segle avançat. (22/3/1911, pàg. 47-48)



Aquest llibre pot llegir-se com el diari d’un artista adolescent a la recerca del llenguatge que creu més adequat al seu temperament crític i al seu caràcter reflexiu, i considera que cap de les possibles llengües literàries del moment no poden expressar la seva voluntat formal.



No és fàcil, ara, un cop aconseguida la unificació, de comprendre els neguits d’un adolescent amorós de saber, d’ordre i de claredat mental, davant l’embrolla establerta pels fantasistes i pels saberuts. No era còmode per a un aspirant a escriptor d’emprar un idioma que, baldat i tot, havia triat per semblar-li adient per a expressar-s’hi en la recerca de l’absolut que el freqüenta. (8/1/1918, pàg. 83)



La primera entrada cronològica (22/3/1911) està datada quan el poeta té divuit anys, però la reelaboració, evident pels desajustos cronològics, indica que al darrere hi ha un programa que no podia estar tancat ja a aquesta edat. Aquest programa es manifesta, sobretot, a través del seu compromís amb l’idioma i la seva normativització. Un rebuig natural i fefaent —comú a totes les avantguardes— fa que J.V. Foix descarti gairebé cadascuna de les propostes que té a l’abast, totes elles fruit de l’estètica simbolista i decadentista de finals del segle XIX i d’un academicisme restrictiu que pot matar qualsevol expressió natural més o menys espontània.

D’aquí ve el menyspreu, o la indiferència, cap a la poesia simbolista i postsimbolista que havien fet servir la majoria dels poetes del seu temps, i la necessitat del retorn a les fonts de la gran poesia dels segles XIII i XIV: «Abans de donar-nos l’adéu-siau, li he llegit uns texts copiats a la Biblioteca de la Universitat, de Llull, de Jordi de Sant Jordi, d’Ausiàs March» (5/4/1917, pàg. 82). (¿Quins fruits hauria donat la poesia catalana del segle XX si, en lloc d’emmirallar-se en el simbolisme, ho hagués fet en el retorn a la poesia medieval, originària, com va fer Foix?) Anar a aquestes fonts va ser per a ell una decisió natural: aquells autors constituïen la seva pròpia tradició i usaven gairebé la mateixa llengua, i compartien, sobretot, un ideal d’humanitat.

La recerca del llenguatge propi que Foix inicia no és només una qüestió personal. Recordem que en els anys en què Foix data els seus dietaris més antics (primeria de segle, just abans de l’esclat de la Gran Guerra) el llenguatge va entrar en una crisi irreversible (una crisi ja viscuda pel poeta Mallarmé vint anys abans). El llenguatge, desgastat per les velles metàfores, s’esvaïa en la literarietat, perdia el valor del sentit i la significació, i quedava reduït a una retòrica, rere la qual no hi havia res, o xerrameca. La gramàtica i l’estil són una màscara, un vel que ho cobreix tot i que no deixa veure el que hi ha rere el que diem i el que escrivim, entre altres coses perquè no som nosaltres els qui parlem i escrivim: és la parla qui parla, com recorda Martin Heidegger («Die Sprache spricht»). Som davant d’un motiu central de la filosofia del llenguatge del segle XX, que J.V. Foix reconeix com a propi, justament en aquests primers anys del 1918, i que exercirà per sempre.

Aquesta crisi és el germen de l’obra avantguardista dels artistes de la primera meitat del segle XX, des de Joyce fins a Beckett: «Em resulta cada cop més difícil, si no absurd, escriure un anglès oficial. I cada cop més se’m representa la meva parla com un vel que cal estripar, per tal d’arribar a les coses del darrere, o al no-res del darrere» (carta de Samuel Beckett del 1937 [Beckett, 1984: 52]). La primera conseqüència de la crisi del llenguatge (el buit, l’irrisori, el sublim, l’innocu) va suposar la crisi del subjecte. I la crisi del subjecte apareix quan s’han perdut totes les garanties exteriors, els valors i la raó dels valors, i l’home queda reduït al seu simple estat, circumscrit al seu organisme. Foix s’adona molt aviat d’aquesta crisi del subjecte que l’acompanyarà tota la vida, com diu en el pròleg de KRTU:



Per a mi, doncs, la meva producció literària és un clam de vençut, un fenomen de dissociació espiritual similar al que els homes de ciència assenyalen com a conseqüència de la mort d’un organisme, amb els seus desdoblaments, dispersió total i, àdhuc, destrucció. (Foix, 2004: 952-953)



Foix dubta de qui és ell entre tants que són ell i que alhora són els altres; tots semblants en la «fragmentarietat» que amb els anys s’acumula i que sembla que dóna sentit (?) a tot el que un fa, creant una identitat que és més construcció de la ment i de la imaginació que cap altra cosa. Per dir-ho amb paraules de Gabriel Ferrater:



[els autors de] la generació representada arquetípicament per Foix i Pla […] s’havien replegat dins dels seus límits, o, per reprendre una frase de Barrès, s’havien replegat sobre les seves posicions mínimes, perquè justament havien tingut una enorme decepció davant de la vida col·lectiva del país. (Ferrater, 1987: 31)



És la crisi del subjecte, tal com l’hem descrita abans, la que provoca l’actitud avantguardista que provoca, de retruc, que els escriptors catalans es repleguin sobre l’expressió personal, tan personal que arriba a «l’extrem de la irracionalitat convertida en sistema, és a dir la impossibilitat de comunicació convertida en base de la poesia» (Ferrater, 1987: 35).

El jove Foix, com gairebé tot escriptor que es juga la vida en l’escriptura, cerca la seva pròpia llengua, la que li sembla que li és natural. Per això en els primers anys del seu dietari reconeix l’autenticitat de la «paraula viva» de Maragall, però ben aviat s’adona que aquesta recerca no es pot aconseguir sense «maltractar» la llengua. Com a la seva manera fa Marcel Proust poc abans, quan, en una carta a Mme. Strauss (6/11/1908), afirma:



Les úniques persones que defensen la llengua francesa són les que «l’ataquen». Aquesta idea que hi ha una llengua francesa que existeix fora dels escriptors i que un protegeix és inaudita. Cada escriptor està obligat a fer-se la seva llengua, com cada violinista està obligat a fer-se el seu «so». […] L’única manera de defensar la llengua francesa és atacant-la. […] Quan un vol defensar la llengua francesa, en realitat escriu tot el contrari del francès clàssic. (Proust, 1970-1993: 276)



Aquest serà l’atac de Foix a la llengua literària de Catalunya i d’arreu, forçant-la a dir allò que per naturalesa no pot anomenar per raó dels prejudicis (de classe, diríem) que limiten l’extensió del sentit de la paraula:



Els poemes de Max Jacob, tan clars, irriten el fariseu i confonen el parencer, però els filisteus simulen la rialla i voldrien que tots riguessin amb ells. Ignoren que la humilitat és, per als poetes més purs, l’expressió de la més alta saviesa. («Els poemes de Max Jacob, tan clars», Ariel, 1, maig del 1946) (Foix, 1990: 133)



A Catalans de 1918 Foix ataca, d’una manera conscient i voluntària, la llengua catalana, i evita qualsevol terme d’alta cultura si no és per mostrar el ridícul i la facècia intel·lectualista. És característic de Foix l’ús d’una terminologia específica, creada als límits de la normativa, o directament fora d’ella, però sempre dins dels límits de la llengua. Aquests termes responen a conceptes que defineixen el seu projecte de modernització de la cultura catalana, impulsant els aspectes més innovadors, normalment lligats a la cultura urbana europea, i rebutjant la tradició pairalista i provinciana. Els termes usats per Foix, però, són especials en el sentit que evita usar el to acadèmic de Riba, o els circumloquis orsians, i prefereix l’exabrupte avantguardista. Sense arribar a l’agressivitat del Manifest groc, Foix es manifesta amb el que Ferrater denomina «insult líric» (Ferrater, 1987: 29), que s’expressa sovint amb neologismes que violenten el llenguatge, o amb accepcions secundàries de termes comuns: desplebeïtzació, Barcelonota, arronsamelics, desencasolar-nos. Altres cops recorre a expressions sovint properes a l’aforisme: «Massa de llum enfosqueix, a parer meu, la realitat» (3/9/1916, pàg. 78); «En un país de caramellaires i de noies finestreres no és gaire freqüent de trobar qui s’afanyi, en nits brescades, per conèixer i conèixer-se» (8/1/1918, pàg. 83). La innovació lèxica també es posa al servei de l’expressivitat, amb paraules de nova creació que, a través de l’onomatopeia o l’analogia, aconsegueixen el seu efecte definidor, tot i no estar recollides en cap diccionari normatiu: ortògraf, calbejants, balderejava, aplecs lletruts…

Al llarg del volum, és evident el rebuig de l’estètica modernista, i especialment, tot i reconèixer l’admiració (almenys, en la seva joventut) per la poesia de Maragall, d’algunes de les consignes que la defineixen, com l’espontaneisme: «no ens satisfan […] tot allò que és desordre en l’esperit, els abusos de l’espontaneïtat, l’exhibició de la impúdica puresa ni la fàcil bonhomia» (12/10/1918, pàg. 116). El rebuig s’estén als valors estètics del segle XIX, que s’identifiquen amb el moviment romàntic. L’antiromanticisme es manifesta especialment en la denúncia de la melangia i de la fugida misantròpica cap al món rural, contra les quals Foix oposa l’interès per la quotidianitat i el pes de la sensualitat, com el vi (3/9/1916, pàg. 79) o «les noies» (23/3/1911, pàg. 51; 1/1/1913, pàg. 60…), aspectes que interrompen les disquisicions estètiques. Les escenes de Catalans de 1918 sempre s’emmarquen en paisatges urbans o en interiors, mai en escenes a camp obert. Com diu Gabriel Ferrater, la poesia de Foix és essencialment antiromàntica, «una literatura sense intimitat» (Ferrater, 1987: 65). I és que el poeta no hi és. Hi ha el llenguatge que ha fet servir, però sap que aquesta servitud és comuna a tothom, i no ofereix cap possible identitat a l’autor.

El llibre de Foix pot llegir-se també com un document programàtic d’una estètica encara incipient però prou clara. Respecte a Maragall, el 21 de març del 1912, afirma no estar d’acord:



ni amb les opinions estètiques d’En Maragall, ni en la manera literària d’expressar-les. L’espontaneïtat fa els homes i les coses boteruts […]. L’espontaneïtat del verb de cada mas, a cada individu —que són els dialectes preferits per En Maragall— solen ésser l’esgarip i la paraulota. Jo em decanto a favor d’una llengua literària establerta pels bons escriptors i pels gramàtics segurs damunt els dialectes […] (pàg. 50).



Aquest antiromanticisme inclou el bandeig de tradicions diverses vinculades a les boires romàntiques i altres tendències que tenen Herr Herder com a instigador: el realisme, el naturalisme, el ruralisme i la cultura nacional dels pobles, així com el costumisme i l’humorisme, i les seves expressions més bròfegues i escatològiques.

Foix afirma i defensa el que estrictament podríem anomenar estètica de la modernitat, situada al marge del Noucentisme, i posa com a exemple d’aquesta estètica l’obra i la figura de Torres-Garcia:



En Torres-Garcia m’ha semblat un moralista afectat per la pintura —ens ha sorprès a tots com una novetat i diria que m’ha fet l’efecte que intentava suggerir-nos que es desdeia del neoromanticisme classicitzant de les obres del 900 i que es decantava cap a un classicisme immediat en el qual l’objecte ha d’ésser copsat per l’artista en la seva actualitat immediata i, simultàniament, en la seva eterna permanència. […] he romàs admirat de les audàcies d’En Torres-Garcia i no m’he sabut estar de dir-li-ho (5/1912, pàg. 74) (la cursiva és nostra).



En el mateix assaig, i seguint el mestratge de Torres-Garcia, Foix afirma:



[Torres-Garcia] ha posat damunt una taula una olla, un bol i un càntir de terrissa i ha dit que els qui volguessin ésser deixebles seus se les havien d’heure, pinzell en mà, amb aquests estris populars per expressar-los i expressar-s’hi. El to ha estat tan convincent que, en mirant meravellat aquells estris d’ús familiar i diari, els he vists com si fossin acabats d’inventar i els he tocats i palpats com una divina troballa. L’Obiols i En Puig-Barella, que també hi era, no han gosat dir res i m’ha semblat que compartien amb mi una jovenívola complaença admirativa. Jo ho he vist, plàsticament, tot diferent, i he gaudit imaginant un món pur i elemental amb paisatges primigenis i figures inicials a través d’un esquema mental. He evocat, no sé per què, una Grècia en temps d’aurora que jo he assajat de fer coincidir amb el paisatge de cada dia. Homes, arbres, bèsties i muntanyes en llurs fonts i rieres, els he vist en claror d’eternitat (05/1912, pàg. 74-75) (la cursiva és nostra).



La força persuasiva de Torres-Garcia és recollida amb totes les seves exigències i qualitats per J.V. Foix, perquè el pintor li ha permès de veure el que hi ha d’etern en l’ara mateix i d’imaginar coses que, encara que hi fossin, no tothom percep. Però Foix les ha vistes i ho ha escrit, perquè no es perdessin, i no s’han pas perdut. Aquí ha passat amb una olla, un bol i un càntir, però podria passar amb qualsevol cosa, si un s’ho mira sense afany escrutador i ho veu més enllà del que es mostra, retrobant en la cosa qualitats que estan tant en l’objecte com en el subjecte que mira. És possible que aquestes qualitats estiguin més en el segon que en el primer, en la seva capacitat admirativa i imaginativa. I també passa amb paraules i frases que un sent cada dia i en un moment es transformen, davant de la nostra perplexitat, en una altra naturalesa, sense deixar-ne l’original. Pere Gimferrer ho mostra així en el seu poema «Paranys»:



Diuen que Apollinaire escrivia

aplegant fragments de converses

que sentia als cafès de Montmartre: perspectives cubistes

com els retalls de diari de Juan Gris, paranys,

quan el fons és més nítid que la figura central



¿Què és el que fa possible que una cosa qualsevol es transformi en una obra d’art? ¿És possible que, pel fet de ser mirada i contemplada en el seu estat actual i casual, i alhora en la seva permanència, aquesta mirada transformi la cosa en una obra d’art? És el que afirma Duchamp, en una conferència del 1957:



El procés creatiu pren un altre aspecte quan l’espectador es troba en presència del fenomen de la transmutació; amb el canvi de la matèria inerta en obra d’art, s’esdevé una veritable transsubstanciació, i el paper important de l’espectador és determinar el pes de l’obra sobre la balança estètica. (Duchamp, 2010: 66)



És necessària una altra exigència: que aquesta cosa qualsevol desperti i reveli idees, pensaments, reflexions, i posi en activitat les nostres facultats representatives. Des d’aquest punt de vista, qualsevol cosa pot esdevenir obra d’art si és contemplada simultàniament en la seva permanència i el seu canvi.

L’estètica de la modernitat sorgida de Charles Baudelaire sembla fornir el pensament teòric de Torres-Garcia:



El bell és fet d’un element etern, invariable, la quantitat del qual és excessivament difícil de determinar, i d’un element relatiu, circumstancial, que serà, si es vol, l’un o l’altre o tot alhora, l’època, la moda, la moral, la passió. (Baudelaire, 1976: 695)



Com diu Foix que diu Torres-Garcia, «l’objecte ha d’ésser copsat per l’artista en la seva actualitat immediata i, simultàniament, en la seva eterna permanència» (05/1912, pàg. 74). Recordem «Le peintre de la vie moderne»:



La modernitat és el transitori, el fugitiu, el contingent, la meitat de l’art, l’altra meitat de la qual és l’etern i immutable. (Baudelaire, 1976: 695)



Aquesta afirmació tan radical de Baudelaire servirà a Foix de corol·lari de la seva pròpia experiència vital, que dona nom a l’Àlbum Foix: Una successió d’instants (1990). El corol·lari diu així: «La vida ha estat per a mi una successió d’instants. I cada instant m’ha posat en contacte amb l’eternitat» (Foix/Comadira, 1985: 49). Aquesta és la idea que subjau en Catalans de 1918: una successió d’instants fulgurants que Foix ha viscut acompanyat dels amics que més estima i que li han donat —els instants i els amics— l’experiència i la intuïció que tot és U i en l’U tot es confon, fins i tot la identitat, la qual és potser un desig inassolible d’eternitat.



Lluís Quintana Trias i Antoni Marí





BIBLIOGRAFIA CITADA





DOMÈNECH, JOAN DE DÉU / PANYELLA, VINYET (eds). (1990). Àlbum Foix. Una successió d’instants. Barcelona: Quaderns Crema.

BALAGUER, JOSEP M. (2006). «J.V. Foix, Catalans de 1918 “El poeta és el més responsable”». L’escriptor i la seva imatge. Contribució a la història dels intel·lectuals en la literatura catalana contemporània. PANYELLA, RAMON/MARRUGAT, JORDI (eds.). Barcelona: GELCC/L’Avenç, pàg. 222-245.

BAUDELAIRE, CHARLES (1976). «Le peintre de la vie moderne». Œuvres complètes. PICHOIS, CLAUDE (ed.). París: Gallimard, pàg. 683-724.

BECKETT, SAMUEL (1984). «German Letter of 1937». Disjecta. Miscellaneous writings and a dramatic fragment; edited with a foreword by Ruby Cohn. Nova York: Grove Press, pàg. 51-53.

COSTA, JOAN/MESTRES I SERRA, JOSEP M./OLIVA, MIREIA/FITÉ, RICARD (2009). Manual d’estil: la redacció i l’edició de textos. Vic; Barcelona: Eumo; Universitat Pompeu Fabra; Associació de Mestres Rosa Sensat; Universitat de Barcelona.

DUCHAMP, MARCEL (2010). Cartas sobre el arte, 1916-1956. Madrid: Elba.

FERRATER, GABRIEL (1987). Foix i el seu temps, a cura de Joan Ferraté. Barcelona: Quaderns Crema.

FOIX, J.V. (1990). Obres completes. IV. Sobre literatura i art. Edició a cura de Manuel Carbonell. Barcelona: Edicions 62.

— (2004). Diari 1918. Estudi i edició de Joan R. Veny-Mesquida. Barcelona: Institut d’Estudis Catalans.

— COMADIRA, NARCÍS (1985). Diàlegs a Barcelona: J.V. Foix, Narcís Comadira. Conversa transcrita per Xavier Febrés. Barcelona: Ajuntament de Barcelona/Laia.

MOLAS, JOAQUIM (1999). «Sobre els dietaris de J.V. Foix». Obra crítica/1. Barcelona: Edicions 62, pàg. 419-441.

PROUST, MARCEL (1970-1993). Correspondance. Texte établi, présenté et annoté par Philip Kolb. Vol. VIII. París: Plon.

PUJOL, JOSEP M./SOLÀ, JOAN (2000). Ortotipografia: manual de l’autor, l’autoeditor i el dissenyador gràfic. Barcelona: Columna.





Catalans de 1918





PRIMERA PART





Pompeu Fabra





22 de març de 1911



Jo prou me dic, i ho escric cada vespre en aquest quadern de notes personals:

—Prou llibres! Prou política! Prou converses inútils! Prou diaris, setmanaris i d’altres paperots! Menys de reflexió i més d’acció.

És inútil; aquesta tarda m’he aturat a tots els aparadors de les llibreries de nou i de vell, davant els quioscs de diaris o per mirar dues noies que, en un cap de cantonada, ballaven el garrotín que tocava un piano de maneta. Tot és bell, i la tristesa em colga. Em caldria estudiar més i llegir menys. Deixa’t de dretes i d’esquerres, de nacionalismes i de regionalismes, de discutir de pitarrisme i d’orsisme, de classicisme i de modernisme. ¿Què en trec de llegir Plutarc, Montaigne i Goethe, de copiar trossos d’Epictet, Marc Aureli, Sèneca i Pascal, de provar de practicar la voluntat amb Payot i d’enfortir el caràcter amb Smiles? A l’hora de córrer, m’aturo en sec. Tinc delit de pujar, cama llarga i a tota hora, a muntanya, i em manca força moral per a vèncer les febleses que des d’adolescent combato: divagació, indecisió, manca d’atenció i enderiament. De tant voler ésser allò que endevinem, entre boires baixes, que som, em venç, malgrat la joventut, el dubte i la desesperança. Tanta de tibantor moral diuen que porta a l’astènia; a mi, a inoportunes gastràlgies. Cal tenir fe, una fe i un pla; però ignorem on som i per què, d’on venim i on anem. Per a ésser ric, diu, no sé on, Sòcrates, cal ésser molt ruc, i en dona vàlides raons. Per a ésser un mateix, cal desprendre’s de molt; quan te sembla d’haver-ho aconseguit, t’adones que no resta res, que vas despullat, i observes que els ignorants i els empírics, bons grimpadors, i «vius» a llur manera, cimegen. Aleshores ens decidim a escriure, que és una de les formes d’estagnació o d’ajeure’s amb pretensions de sobirà. O fem versos que el cor ens diu que no llegirà ningú o que potser no entendran aquells en els quals confiem.

Quan aquesta tarda he arribat al carrer de sant Pau, ja sabia que les cames em duien a la llibreria d’En Palau, on, per dues pessetes, i amb exemplars per tallar, compro els clàssics en l’edició francesa de Garnier. Hi havia, tot regirant pols i paperassa, un minyó ja fadrí que deu haver passat temps ha les lleves. Duia el cabell llarg, xamberg i xalina, i fumava en pipa. D’una llambregada, m’ha semblat que mercadejava dos llibres de Nietzsche en traducció castellana i un de Valle-Inclán. En Palau, menut, servicial i bellugadís, ha volgut presentar-nos, però cap dels dos no ha entès el nom de l’altre. Jo gairebé diria que els ha bescanviats. Aquesta mena de caricatura dels personatges d’En Cases, romàs al temps de la bohèmia modernista, pertany segurament a l’escamot d’aquells a qui, no essent formalment res, cal, per a aparençar i convèncer-se que són algú, d’anar en ramat —ells teòricament individualistes— i vestir uniforme: cabell i corbata iguals, i el capell, i, sobretot, deixar-se la barba i fer fumar la pipa. Jo no diré pas, interpretant Horaci, segons ens aconsellava el doctor Cortejón, que entre la barba i el clatell que ignora, d’anys, el barber, descobrireu un mal poeta o un mal pintor; però els hi ensumo. No és pas amb la barba i patracols al gec que hom escriu o pinta.

—He comprat això —m’ha dit.

Era un Nietzsche, no pas dos, un Ibsen i un Valle-Inclán. Tres llibres materialment atrotinats i greixosos. Tenien l’aire d’haver passat per les mans de tots els confrares de la Companyia Barcelonesa de Barbuts amb Pipa.

—Els coneixeu? —em diu tot pronunciant la i davant la xeix, com els de Reus.

—Què us diré! —responc.

Tinc algun llibre de Nietzsche, però no l’Ibsen ni el Valle-Inclán. Tampoc no tinc ni Zorrilla ni Espronceda.

—Sou massa jovenet per a digerir aquestes exquisides absentes.

—Sí, és clar.

No em moc d’Ovidi, que intento de traduir amb el poc llatí que vaig aprovar, i de Dant, que m’esforço per entendre. I perdo dies de classe per pujar a la biblioteca, on passo hores, potser mortes, tot llegint i copiant texts catalans antics. M’ha demanat si pensava d’escriure en català. M’ha dit que ell ho feia a mitges, però que temps havia que els d’El Poble Català li havien refusat —no ha dit si en prosa o en vers— original dos o tres cops, malgrat conèixer, segons ell, tots els redactors.

—En català, ni us paguen ni us llegeixen —ha dit.

Jo, com sempre i malauradament, he perdut els estreps, i he exaltat Catalunya i el seu esdevenidor, i la llengua. Hauria malversat més temps intentant de convèncer el pollós galifardeu, si En Palau, bondadós com sempre i amatent, no m’hagués dit:

—Tinc aquell llibre!

Era el volum que recull els treballs presentats al Primer Congrés Internacional de la Llengua Catalana (1906). Fa temps que hi vaig al darrere. En un exemplar que havia vist a les barraques de Santa Madrona, mancaven fulls; però jo sabia per En Palau que n’hi havia de nous i disponibles, i que l’edició destinada a la venda no s’havia pas exhaurit. He plantat el romàntic amb xalina, que segurament redacta els fets diversos a El Liberal i, a pas de guineu, Rambla amunt, he tornat a casa amb l’alegria de qui ha vist els Reis. Al tren, he trobat En Comelles, que baixa a Gràcia, i l’hi he ensenyat. Tot fullejant-lo, m’ha observat que l’Ors no hi era. L’Ors tenia aleshores, si no m’erro, vint-i-quatre anys, i en portava un de Glossari i d’obstinada tasca diària de desplebeïtzació del país, que tots considerem apressant. L’Ors potser és massa afectat d’estil i enigmàtic d’intenció; si es decidís a dir el mateix desenguantat, els altres, que són els demés, potser hi aprendrien. Va dedicar dues o tres glosses al Congrés, que tinc retallades. En canvi, En López-Picó, que tenia vint anys, figura en una de les comissions, i en Josep Carner i tot de gent jove que ara floreja i floraleja, només figuren a la llista de socis efectius, que passen la ratlla dels tres mil. Déu meu!, hi és tothom: carlins i republicans, catòlics i lliurepensadors, regionalistes i nacionalistes, provincianistes, federals i centralistes, fabricants i botiguers, i gent que parla castellà amb els seus.

—Això és la veritable solidaritat! —em diu En Comelles. Observo, de pressa, que de catalanistes, això és, de ciutadans afectats per la llengua i la cultura, n’hi ha molts; allò que escasseja són els activistes. La idea de comunitat la tenen ben pocs; i l’adhesió a aquesta idea, la practiquen menys encara. La noció de parlar una llengua que ens fa singulars dins l’aglevat hispànic, molts. Jo diria tothom que compta. En Comelles s’ha gratat l’orella, m’ha fet que no amb el cap i amb la mà des de l’andana, i se n’ha anat, rioler, amb una noia que l’esperava i que deu ésser la seva promesa.

En arribant a casa, i a la claror d’una espelma —quan tindrem electricitat al pis?, el gas no arriba—, m’he llegit tot el comunicat d’En Pompeu Fabra sobre «Qüestions d’ortografia catalana» i les esmenes que va presentar a alguns dels temes gramaticals. Quina claredat! Quin saber en el distingir! Quin do generós i voluntari als qui practiquen l’idioma! Quanta d’elegància sense eloqüència! Si En Pompeu Fabra posés i resolgués a continuació les qüestions gramaticals que els altres gramàtics posen en llurs comunicats —amb més aplicació erudita que resolució pràctica i eficaç—, quin guany per als escriptors obligats a escriure de genolls damunt l’escó i amb plomes oscades!

Amb En Pompeu Fabra, la nostra llengua té un mestre segur i sense èmfasi. Compareu l’estil recargolat dels panegiristes de l’idioma que precedeixen o acompanyen els comunicats, amb l’estil amb què En Pompeu Fabra ha redactat el seu. Va mig segle avançat. Tan lluny del vuitcentisme rerassagat dels llagrimosos exaltadors de la «parla de l’avior», com del Noucentisme en la versió que Xènius dona a aquest mot que, en ell, es nodreix de les deixes preciosistes i decadentistes de fi de segle.

L’Ors no és goticitzant com alguns modernistes però el seu estil, per al meu gust, té un deix prerafaelita, ruskinià i àdhuc wildià que no es perd malgrat la forta dèria classicitzant del glossador, tan lúcid, intel·ligent, sagaç i penetrant. Un Xènius amb l’estil Fabra, quin avantatge per a la tasca comuna d’ordenació civil!

Voto per En Pompeu Fabra!





23 de març de 1911



Un cerca amor, i no encerta; amistat, i s’hi enganya. Fa un temps que delejo totes dues coses i emmalalteixo de no trobar-les a pler. Potser ens donem massa en secret, i no n’havem recompensa. Ja ho diuen els moralistes; però ens costa d’avenir-nos-hi. Jo mateix, si escolto música clàssica —i fa un temps que en perdo poques audicions—, els intèrprets de l’autor em fan saber que m’hauria d’omplir el cor de joia; jo imagino paisatges desolats i tardes plujoses. Però avui ha fet un dia assolellat amb aures tèbies de primavera, i tenia ganes de parlar amb algú. He anat a ca l’Obiols amb el volum del Congrés sota el braç. En Josep Obiols, de mena més aviat reservat i eixut, m’ha rebut content com sempre. Li he volgut fer saber el goig que havia tingut tot llegint alguns dels treballs que recull, i, per damunt de tots, el d’En Pompeu Fabra en algunes de les seves intervencions en forma d’esmena. Ja sé que fa cinc anys, però aleshores jo era un marrec.

L’Obiols coneix, per escrits que té meus, la meva adhesió a les regles que estableix En Pompeu Fabra i que adopta, l’una darrere l’altra, L’Avenç en les seves publicacions. No crec pas que hi estigui del tot d’acord; però no és el seu ofici, i les seves preocupacions no són pas les meves de possible escriptor. Potser jo cerco més l’absolut en tot, i tendeixo a anar de dret a allò que em sembla el ver i el just. Vés a saber si em tempta massa d’agafar la lluna amb un ham, i els estels, d’una xarxada. Ell és tot placidesa, i la seva congènita cançoneria calciga la meva sobergueria aparent. Però em costa d’acontentar-me amb les benanances domèstiques i socials, i en allunyar-me dels camins fàcils i florits, perdo drecera. He pretès de fer-li veure la diferència entre els treballs confusos i alguns de ben malforjats de doctes i aprenents —hi ha de tot—, que van intervenir en aquell Congrés, i la claror que hi difon, en termes, de tan concrets, clàssics, En Pompeu Fabra. M’ha demanat que li llegís el text d’En Maragall. I quin català escriu, Mare de Déu, aquest bon home! No dubto que el seu punt de vista, conseqüent amb la seva excepcional noblesa d’esperit, té i tindrà adeptes; no pas l’estil molt d’acord amb el dels pairalistes sentimentals que amb tanta de profusió van concórrer en aquest Congrés. El savi doctor Rubió i Lluch, que va tenir l’encert de dir en el seu discurs, davant els interventors que s’ho van callar, que «no era ni filòleg ni gramàtic, sinó un modest animador de les lletres», va qualificar el Congrés, amb graciosa bonhomia, de míting de la llengua catalana. Un míting de polítics, financers, adroguers i mestres d’obra destinat a decidir, per votació, com cal escriure el català!

Jo no estic d’acord, i els anys m’hi fan enclí, ni amb les opinions estètiques d’En Maragall ni amb la manera literària d’expressar-les. L’espontaneïtat fa els homes i les coses boteruts. Allà on hi ha espontaneïtat, la santa espontaneïtat —i jo voldria veure els esborranys dels càndids partidaris de l’espontaneïtat—, hi ha gep. L’espontaneïtat del verb a cada mas, a cada individu —que són els dialectes preferits per En Maragall— solen ésser l’esgarip i la paraulota.

Jo em decanto a favor d’una llengua literària establerta pels bons escriptors i pels gramàtics segurs, damunt els dialectes; no dubto gens que cal partir d’un dels dialectes per a aconseguir un català normal, amb validesa per a totes les varietats literàries. I, més enllà potser que el mateix Pompeu Fabra, crec que certs arcaismes de la llengua i certs neologismes que exigeixen el pensament i l’estètica literària d’avui, han d’ésser sempre benvinguts si llurs introductors tenen, congènit, el sentit de l’idioma, el do de l’expressió universal i la sort de no haver-se desarrelat del català permanent en la seva evolució. Per a qui és bon artesà, tot mot, vell o nou, pren ufana.

Mentre l’Obiols dibuixava, he fet la prova d’aplicar l’ortografia d’En Pompeu Fabra a una prosa de mossèn Cinto, sense tocar-ne l’expressió verbal: s’hi ajusta. La prosa de la comunicació d’En Maragall al Congrés encara hi perd. No vull pas dir que En Maragall no sigui un dels nostres poetes més assenyalats, i, en prosa, un pensador i un líric gairebé exclusiu. Però l’espontaneïtat em fa caut, i els espontanis, a cada esplai nou es contradiuen. Tirar al dret, anar amb l’ai a la gola i el cor a la mà no són, potser malauradament, normes aptes per a adaptar-les als escrits.

L’Obiols, benèvol, ha fet:

—Ui, ui, ui! —i hem sortit, camí d’Esplugues, a veure el joc de núvols cap al tard, tot donant una ullada a les noies de la cotillaire del Carrer Gran que cosien, domesticades, a la claror d’un quinqué.





21 de maig de 1912



Avui, tot anant Rambla avall, m’ha aturat un minyó esprimatxat que conec de vista. No pas de la Universitat; em sembla d’haver-lo vist al Palau, o d’oient en alguna conferència. M’ha semblat ben bé que era dels de la meva jeia: irresolut, indecís o potser vel·leïtós. M’ha dit que anava de llibreria en llibreria a mirar els títols dels volums als aparadors, però que li costava de decidir-se per cap. Segurament que, com jo, llegeix paperots a totes les hores sense posar massa esment en la inèpcia de l’autor o l’heterogeneïtat dels temes. Ho llegim tot en un país on gairebé tothom escriu, i cada cop restem més perplexos. No practiquem la meditació reflexiva que aconsellen els doctrinaris del caràcter. Ni meditem, ni obrem. Per això som inconstants i ens deixem anar a una de les formes més temibles de l’accídia: llegir la paperassa que ens omple les butxaques, sense mètode i sense heure’n profit. No crec pas que els gèrmens que dormen en nosaltres i «que demanen que siguem», segons els moralistes, es desvetllin gaire ufanosos.

Es diu Oliveres —i l’he cregut— i és fill d’industrial. M’ha dit que aprenia el català per escriure-hi, i que em coneixia d’haver-me vist a la conferència que En Manuel de Montoliu va donar dimecres sobre les diverses teories —segons ell, quatre— que hom formula sobre la divisió de les llengües romàniques. Dues d’elles, va dir, admeten el català; les altres dues no en parlen.

—Quina —va preguntar-se En Montoliu— és la més científica?

Va establir, amb estiregassada retòrica, la manera de conèixer els mots d’origen llatí i els que essent d’origen germànic es van romanitzar més tard. Va parlar també de l’extensió territorial de les llengües romàniques, i va dir que si el mètode científic amb el qual estableix hom la divisió és, a vegades, fals, com a mètode d’exposició pot ésser acceptable. Va venir a dir que el català era, en el seu substrat, anterior a la llengua del Laci.

L’Oliveres em diu que la conferència d’En Montoliu va ésser «força curiosa». A mi em deprimeix aquest «força», que ara fan córrer alguns per expressar llurs admiracions. Així, per a aquests arronsamelics, el Partenon fa «força bonic», Cervantes és «força interessant» i l’Odissea «força curiosa». Jo li he dit que En Montoliu em va instruir en allò que jo ignorava i que el vaig escoltar amb gust. Vam sortir a parlar de l’ortografia que cal emprar per a escriure en el català d’avui: no ens hem avingut gens. Tots dos hem coincidit a reconèixer la pèrdua de temps i els neguits que dona, sobretot als qui ens hem decidit a escriure en català, la mancança d’unes regles ortogràfiques acceptades per tots. Que hi hagi una ortografia republicana i d’avançada, i una altra de regionalista i conservadora, fa rodar el cap als qui, com jo, creiem en la seva accessorietat. És la substància del text allò que vivifica l’esperit. L’ortografia és convencional, i tindrem sort quan serà una rutina. Els debats ortogràfics tenen un no sé què de patològic. Reformar la gramàtica a cada moment i un cop establerta, és senyal de decadència. Ell escriu amb l’ortografia de La Veu i jo, d’ençà que tinc ús de raó, amb la de L’Avenç, evolutiva i d’assaig, ja ho sé, però m’adapto a cada innovació, i ara escric sense hacs inicials, intervocàliques i finals. M’ha preguntat si jo era dels de la i llatina i si reduïa els pronoms hi i ho a u i y després d’un mot acabat en vocal i si hi anteposava «aquell puntet». En confirmar-li-ho, s’ha agafat el cap amb totes dues mans com un meló a tall de prova, i ha pronosticat tot de malaurances per a la nostra llengua. Li volia dir que els antics no hi miraven gaire prim; però he comprès que no els havia llegits mai i que la seva formació era específicament regionalista del temps d’En Cases i Amigó, i la seva mentalitat, malgrat els divuit anys, vellarda.

He endevinat amb el seu cluc d’ulls i el seu colltorçament de testa, que tot just si n’ha sentit parlar. Aleshores —érem davant les parades de vell de les Drassanes— li he contat que feia pocs dies que m’havien tret de secretari d’una associació de barriada per haver escrit, en una memòria de l’entitat, istòria, onor, erois, erència, ostes i omes. Quan li he fet saber que jo anava encara més enllà i que escrivia la ela palatal sistemàticament ly: uly, colya, lyei, malgrat les subtils distincions d’En Fabra en els seus assaigs de gramàtica, m’ha compadit amb un gest depressiu i m’ha mirat com si jo fas un cercagatoses.

—No coneixeu res d’En Pompeu Fabra?

Oh, no en coneix res! No sap que és el gramàtic més important del país, i que un dia o altre els seus punts de vista seran compresos i acceptats pels escriptors que se sabran desenteranyinar a temps. No volia comprar cap més llibret de L’Avenç per raó de l’ortografia, i ignorava la intervenció d’En Fabra en les reformes ortogràfiques. I aquest jovencell és del meu temps, i potser farem el soldat plegats! Hem tombat Rambla amunt, callats, i en essent a la Boqueria, com aquell qui diu, m’ha plantat. Li he preguntat si el 25 aniria a la conferència sobre arquitectura, estilització i estructura que donarà En Puig i Cadafalch a Llotja, i ha arronsat les espatlles com si jo fos un mec per deslletar. Ho escric ara, de nit, tot trist i convençut que aquest minyó estirat i despitós creu que hom és patriota quan canta, a tomb o no, Els Segadors i es posa llacets per anar a qualque aplec sentimental a Vallvidrera. N’hi ha tants! No em plau el folklorisme polític, ni les reivindicacions civils amb llagrimetes franciscanes, ni les complantes enyorívoles dels floralers.

Abatut i perplex davant tantes de determinacions que ens cal prendre i davant el propi esdevenidor personal: què em cal fer? Què em cal creure? El ver, on és? Tanta d’ignorància i tanta de feblesa! Potser com s’esdevé massa sovint, la pèrdua de temps en converses estèrils com la d’avui i la lectura abusiva de diaris fan que m’acusi d’indolent. Potser perquè fa dies que no he vist l’Agneta. Només enfortint la voluntat i essent lleial als bons propòsits evitaré la dispersió. En Pompeu Fabra i tants d’altres no haurien reeixit en llurs estudis si haguessin estat tan indulgents en llurs defallences de minyonesa.

És tan dolç de vagarejar pel bosc de les idees o combinar, en vers i en prosa, imatges i sons!





2 de juny de 1912



Passar d’un llibre a l’altre, d’un autor a l’altre i de temes heterogenis sense mètode; parlar de tot, incontinents, com si, mocosos d’adolescència allargassada, ho haguéssim de saber tot. Potser afavoreix més la salut, la voluntat i la intel·ligència seguir l’instint que ens empeny a enfilar colls, córrer per les pistes de tenis, nedar, prendre, vagarosos, el sol, ballar i riure amb els qui riuen per riure. Tanta d’introspecció a l’edat en què molts es projecten, vitals, a l’exterior, ens inclina, a mi i alguns dels meus, a la misantropia. Fugim, coratjosos, de les multituds, i n’enyorem la ferum. Ho he dit a En Riera i a En Puig, tot regirant llibres i llibres on cerco l’itinerari de la vida. Però tendim massa a voler l’absolut. La passió de veritat no és pas bona als divuit anys; volem ésser lliures, i ens perdem a la mata de les incertituds.

En Riera, barbamec i garracurt, es complau a prendre actituds extremes. M’ha dit, en contradicció amb d’altres afirmacions seves que em va fer l’altre dia tornant de Sant Cugat, que l’objecte de l’estudi no és pas de saber sinó de guanyar diners, o la vanitat amb el fi de donar-se aires de saberut davant els serfs de la gleva o els tramviaires. El saber sense una finalitat pràctica és una malaltia que pren només els enderiats de naixença, diu ell. O vol venir a dir, ja que tot exagerant la interpretació del diàleg que ell endevina que sostinc amb mi mateix, conclou que el saber pel saber no és vàlid ni com a finalitat informativa. ¿I, doncs, els qui volen saber qui són, on són i per què hi són, i per on hi va hom? On cal parar la tenda? Al capdavall, segons ell i avui —oh nyèbits del sofisma!—, el saber és exclusivament utilitari. El saber és al servei del guany material! N’hi ha per a fer-li la corbata a trossos.

I doncs, que no us turmenten els dimoniets a vós, senyor pedagog? És que no teniu dubtes, ni afanys de conèixer, ni tan solament curiositat? Quins deixebles li surten a l’Ors entre alguns del seus admiradors! Perdre’s pels magatzems de llibres entre teranyines erudites i pols docta, no és pas vanitat ni afany de lucre. Si ho creus així, Riera, et diré heretge i em plauria de veure’t Bòria avall, flagel·lat! Hem canviat de tema perquè En Puig, faronejant, m’ha preguntat si coneixia un Glossari en el qual En Xènius parlava d’ortografia i d’altres belles coses inútils. En Puig, que és un garneu que piula en lloc de parlar, creu que per tal com l’Ors, tan ple d’aptituds per al talent, tan justament i oportunament advers a la incivilitat i a la grolleria ciutadana, inventiu i espiritual ensems, artista ple de nobles facultats, seductor i sofista, retòric i gomós amb mascara i coturn de clàssic, es decanta a favor d’una de les solucions ortogràfiques possibles, jo rectificaré. El Noucentisme té un no sé què encara d’afectat. En art, per exemple, dona, entre nosaltres, un decorativisme pairal, mairal i mediterrani, més pobret que alegret, amb donzelles trenades camacurtes i garrelles, i amb gruixos de cansaladera als turmells. I terradets per a fer-hi volar l’estel o aviar-hi coloms, amb balustrades de terrissa pobra. El nou classicisme que amb tanta de fervor propugna En Xènius, teoritzador, i en graciós papissot uruguaià, hauria d’ésser viril. A mi —què sé jo, encofurnat miramosses!—, em sembla que el clàssic ver és la força difícilment continguda, no pas la impotència estilitzada. A l’ortografia amb belles lletres inútils, prefereixo la d’En Fabra amb belles grafies útils i sàviament resoltes. No em fiaria gaire d’una ortografia d’orsiana; em plau de l’Ors la seva malícia a insinuar, a instigar i a suggerir, i, també, a triar, i a discernir.

En Riera i En Puig han lloat l’Ors i l’han encimbellat més enllà dels Tres Dragons; jo ja havia dit que l’admirava amb certes reserves, i que n’acceptava tot allò que jo, a través de les mateixes lectures i solidari en les mateixes reaccions, havia integrat a les meves pobres i abonyegades coneixences.

—Què sabeu, nois, de la gramàtica d’En Fabra?

¿És que cal entestar-nos en el desordre, la incoherència i la confusió? Ja vagabundeja prou la meva imaginació; no em cal, ni vull, veure’m embrollat i del tot indecís, ploma en mà, per ignorar la transcripció correcta dels mots que em calen per a escriure.

—Quina gramàtica té En Fabra? —pregunta En Riera, que pels anys que té em sembla que fuma massa.

El maula d’En Puig, més aviat curt d’estreps i que es cobreix el cap amb tarots fora d’ús —no pas per indigència— ha afegit com si parlés amb llengüeta:

—I, qui és aquest Fabra?

A mi em sorprèn cada vegada que m’adono que hi ha companys meus de catalanitat indiscutible, que ignoren el nom i l’obra de qui prova de reformar, amb esperit efectivament clàssic i verament noucentista, l’ortografia, tot simplificant-la i alliberant-la d’anacronismes. Els he recomanat que l’estudiessin; però m’ha semblat que no s’hi veien amb cor, o que no els interessava gens. Han preferit de badar tot guaitant els sòlids turmells d’una noia alemanya que baixava, davant nostre, d’un automòbil que ella mateixa conduïa. Molt vermella i rossa. Cloïa els ulls tendrament com si no els clogués. Ha deixat passar una motocicleta escarafallosa que cavalcava un bordegàs decididament estúpid, i s’ha perdut, dolça i massissa, entremig d’una coloraina de grisos que assenyalaven l’entrada d’una torre en festa.

Els volia explicar les solucions d’En Pompeu Fabra per a l’ús de la hac, la ç, la be i la ve, la ela palatalitzada, la ics i d’altres qüestions en litigi, però no els interessava. Potser és culpa meva, que sóc massa enterc. Prou m’esforço a ésser més eixut en les converses i més primmirat a no parlar a qui no escolta, potser amb raó. Que cadascú, doncs, pari esment quan escriurà, i jo a tenir més ànsia a no fer o a no dir allò que a d’altri pot semblar vanitat.

Han reprès la cançoneta d’En Xènius —el qual, que jo sàpiga, no és filòleg, ni gramàtic, ni ortògraf—, i m’han dit d’acompanyar-los al cine, on, de fet, s’han entaforat, alegrement foscs. Em sobraven —és un dir— un parell d’hores, i he preferit de tornar a casa a endreçar papers.





1 de gener de 1913



Aquesta tarda, feia bo; hem anat a ramblejar amb l’Obiols. Hem topat amb En Martí Casanoves, doctrinari sistemàtic, i, com sempre que sóc amb ells, hem parlat de pintura: Torres-Garcia i més Torres-Garcia, llevat d’alguns comentaris eixelebrats que fèiem de les noies que passaven. Ronden per aconseguir de publicar una revista, molt d’acord amb els principis estètics que, barbós i noblement inquiet, propugna el Mestre. La volen titular De l’Escola de Decoració i defensaran, dogmàticament pel que sembla, les orientacions assenyalades, oralment i per escrit, per En Torres-Garcia, a l’escola del qual s’ha fet l’Obiols. Volen que hi col·laborin els tres o quatre crítics d’art més actuals. Em sembla un bon propòsit i estaria molt content si hi reeixien. També han parlat de publicar un full mensual destinat a ésser simultàniament un butlletí de divulgació i un índex del moviment artístic català. Jo els he proposat de dir-ne Gaseta de les Arts, i ho han cregut encertat. En Casanoves diu que sempre trobo el títol escaient i que jo seria un bon periodista. Qui ho havia de dir! Els he donat el meu parer sobre la presentació tipogràfica i els he dit que seria molt oportú de cercar un escriptor literari prou independent de judici per a dirigir una altra revista amb el nom paral·lel de Gaseta de les Lletres. Hom hi donaria a conèixer les obres publicades en català o en curs de publicació, hom hi faria saber els projectes dels escriptors i dels editors, i l’encapçalaria un article críticodoctrinal que escriuria el director del full. Hi hauria d’haver, sobretot, tota la informació possible sobre les literatures estrangeres i llurs tendències actuals, amb el fi de desencasolar-nos o d’afirmar-nos. En Casanoves m’ha dit que el director podria ésser jo mateix; però jo, menys ultrancer, i potser poc noucentista, seria massa benèvol envers els qui sincerament s’esgarrien en insòlites especulacions. Tampoc no estic gens preparat. Tant de llegir potser em farà perdre l’escriure. Ells, en llur activitat se senten més segurs que jo. Entre el seny i la fantasia em faig un garbuix, i allà on ells s’afermen, jo dubto.

De tornada, ens hem aturat a Canaletes a fer la cervesa. Se’ns ha acostat En Ribes, que fa poc que ha penjat els hàbits fresquets, i m’ha dit si havia vist La Veu. L’he comprada i, a tota plana, precedides d’un article d’En Prat de la Riba, publica, íntegres, les Normes de l’Institut d’Estudis Catalans. He fet observar que ja havia sortit un article d’En Josep Carner i unes glosses d’En Xènius, on havien estat aplicades. He tingut una alegria, i se n’han mig sorprès. Els he dit que ja no hi hauria problema ortogràfic per a les revistes projectades, i hem comentat que En Pompeu Fabra deu haver hagut de lluitar molt. Aquesta nit me les llegiré amb més d’atenció. En prendre comiat, En Ribes ha dit que era una victòria del Noucentisme. Li he volgut fer veure, no sé si l’he convençut, que era la victòria de la robustesa, la serenitat i el patriotisme d’En Prat de la Riba. Després dels guanys en l’estil per En Carner, la unitat ortogràfica, si va seguida d’unes regles gramaticals, serà un guany superior.

—Amb En Prat, En Carner i En Fabra —els he dit—, Catalunya té uns bons regents.

Ells, l’Obiols i En Casanoves hi han afegit En Xènius. Tot rient els he dit:

—I En Torres-Garcia!

De lluny En Ribes m’ha dit que la y tenia un aire més arrogant i imperial; jo li he respost que a mi se m’enganxava a l’anca com una agulla imperdible. I que de y ja en necessitàvem prou per a palatalitzar la n i jo, a més a més, la l. L’Obiols, sempre tan reservat i lent, no hi ha fet cap comentari.

De tornada, al tren, hem llegit mig en veu alta la presentació d’En Prat de la Riba, i m’ha commogut. De cop d’ull veig que les h han estat respectades i que la l palatalitzada transcrita com la propugna En Pompeu Fabra, o a la manera simplificada que empro jo, no ha estat adoptada. Som condemnats, potser per sempre més, a posar el punt volat entre les dues eles. A mi m’aparenta el text d’un sil·labari destinat als nens d’estudi. A un lector estranger li farà estrany. A mi me’n fa més quan veig plegades les dues eles al començament d’un mot.

D’altra part, calia defensar, fos com fos, la permanència d’aquesta pronunciació constant en els clàssics i àdhuc en alguns renaixentistes, i viva. La meva mare, que no té gaire de lletrada i que, pràcticament, només parla i escriu, a la seva manera, català, ha pronunciat sempre, i tots els de casa igual, col·legi i intel·ligent i ombrel·la (en referir-se a la parroquial amb la qual hom acompanya el Sant Viàtic) i carretel·la. També diem putxinel·lis, xitxarel·lo, fal·lera, til·la, dissipel·la (erisipela), tol·le, carmel·lo, fregatel·la, xinel·la… I tots pronunciem, contra el parer dels qui sostenen que el so de la doble ela és estrany al català d’avui, al·las, al·lètic i els seus derivats, Al·làntic i Bel·lem.

Escric aquesta nota molt més content que altres dies. A veure si tots plegats, un cop admeses les normes ortogràfiques i les que esperem gramaticals, disciplinats, ens obliguem de sotmetre’ns a d’altres normes civils, polítiques i socials, tan o més urgents, pobres de nosaltres, com les regles d’escriure.

Quant de temps perdut a endreçar el mas i garbellar el gra!





3 de juny de 1913



L’estada a fora durant tres mesos m’ha fet perdre algunes de les lliçons que dona En Pompeu Fabra, a la Universitat, a la Càtedra de Gramàtica Catalana. Un poblet, sense llibres, diaris ni debats, m’ha provat; però les angoixes i les inquietuds han romàs. No ho guareix pas tot la salut si els problemes, externs i personals, t’embosquen. No és pas tot encoratjador, al nostre país, per a la gent de la meva lleva; d’una manera o altra, tots som macips.

Hi he passat bones hores, allà dalt. Hi he conegut d’altres contrades i d’altres gents. I el noi de l’apotecari, acabat d’arribar, i batxiller de fresc amb ganes de fer Dret. És lector de llibres catalans, viu, i dels nostres. Hem sortit plegats per pla i muntanya, i hem parlat dels temes que preferim. És ben plantat, i es complau a saltar marges i a collir fruita, golut i potser golós, mentre jo resto deçà la carretera. Ens portàvem bé; però un dia, convidat per ell, va arribar un escriptor del gènere que hom anomena «mascle», al qual ell admira i que jo només coneixia de nom. No ens vam fer gaire simpàtics. Té una dolcesa ploranera als ulls i al dir, tot manyac, però un cop de mà advers, amagat. Em contradeia tot fent veure que estava d’acord amb mi, i a cau d’orella, no sé pas què intrigava amb l’altre: a propòsit de política, de literatura, de dones.

El noi de l’apotecari és caut i massa murri: et deixa parlar, fa veure que ho sap tot, i l’endemà mateix t’ho conta de nou com una troballa d’ell. Un vespre fredós i clar, jo sostenia que els partits polítics haurien de subordinar-se a un organisme superior al qual haurien d’inscriure’s, més enllà de totes les tendències, els catalans afectes, els quals es comprometrien d’adaptar llurs conviccions a llurs activitats particulars i civils.

La ideologia política —regionalisme, federalisme, forma de govern, etc.—, seria la tasca dels partits. Vaig dir que no em feia goig tenir un règim que no interessés als catalans, una Catalunya sense catalans o sense consciència de llurs deures. Quan vaig dir que preferia un monàrquic o un republicà comportant-se, en el fer singular i en el comú, com a catalans íntegres, a un intransigent dels del tot o res, el novel·lista, que es considera molt més gran que nosaltres, va botre com si l’hagués insultat; va envermellir, va embotir, es va tornar gairebé esfèric, i vaig témer de no veure’l rodolar carrer avall com una bola de foc. Aleshores va fer una defensa extrema del prendre part, de la lluita entre faccions, mascla, del combat, també mascle, per les sagrades idees, de la sang generosa que hom vessa contra els perjurs i els renegats, i de l’Home contra tots. Li vaig dir que potser no m’havia entès prou bé i que allò que jo temia era el triomf d’una causa sense convençuts. Em va dir que la germanor que jo demanava era castradora, i que la solidaritat només s’establia entre els febles, els tous i els pobrets d’esperit. Vaig témer que no cridés a mitjanit passada, i quan tot el poble dormia, «Visca l’Anarquia!». Però l’altre, el batxiller, que em sembla que és dels qui es complauen en les amistats que omplen, afalaguen i rendeixen, va girar hàbilment la conversa i de poc que no acabem parlant de toros.

Ara que he tornat, he comprès que les ires de l’escriptor, les havia provocades la meva confessió al noi de l’apotecari que, d’aquell, n’havia llegit poc, i que del seu teatre no en coneixia res. Aquest minyó vol ésser, em sembla, el primer de tot: en esprit, en intel·ligència —que no li manca pas—, en bellesa, en elegància, en atractiu personal, etc. Si el ferm i bufat novel·lista i dramaturg el presentés —i seria extraordinari— a En Cambó, em plantaria sense pensar-s’hi gens i se n’aniria agafat a la cua del frac d’En Cambó; si el senyor Cambó el presentava al Rei —al senyor Rei, com diuen allà dalt—, plantaria En Cambó per anar a aguantar el ròssec del mantell reial, tot esperant l’hora de la flabel·lació del Papa. Aquest minyó, tan eixerit i jovenet, «passarà el quilòmetre», com comenten els vilatans de la seva contrada. Pujarà els graons de tres en tres.

Un altre dia, poc abans de tornar-se’n l’iracund prosista, vam parlar de gramàtica, d’estils literaris i de les Normes; tampoc no ens aveníem gaire. Vaig al·ludir En Pompeu Fabra, i ell va sortir a parlar d’En Cases-Carbó com si aquest fos l’autor de la reforma. No és pas que ell, rabassut, sigui contrari a l’ortografia de l’Institut, encara que no és formatger dels d’aquell orri; però descobriu aviat que vol dominar sempre tot contradient i tot proclamant-se més liberal que ningú. Va ésser un dia que parlàvem de Nietzsche que vam coincidir en la seva interpretació. Vam beure un got plegats, vam espolsar-nos mútuament la pallussa de les vestes i vam acabar amb un altre got a la salut d’En Fabra. L’endemà, submís, em parlava amb delicadeses claustrals, però ajudava el grimpaire futur a sostreure’m una fadrineta a la qual vaig dedicar uns versets dominicals. Amb l’hereu de l’apotecari ens avenim molt quan hi ha ball a la vista. A peu o a cavall de la somera de la fleca, no ens ve d’una caminada d’hores llargues per a ésser a temps a la sala o a l’envelat. Però em sembla que el guanyo en el vals.





3 de novembre de 1913



Avui, tot posant en net les notes a la càtedra de català d’En Pompeu Fabra, jo mateix em sorprenia de la meva regularitat de transcripció no solament del contingut de les lliçons ans també cal·ligràfica. Qui hauria dit que els ensenyaments del Mestre havien de millorar simultàniament el meu pobre saber gramatical i la lletra! Faig més bona lletra, més llegidora i sense esborralls. No és pas que En Pompeu Fabra en doni lliçons; però la docta regularitat amb què desenrotlla els temes; el domini de la matèria; la gràcia i l’elegància de la dicció; la impertorbable serenor amb què, si s’escau —i em sembla que es complau—, proposa solucions ardides, quasi temeràries; la gosadia amb què lluita contra les falses autoritats i llurs prejudicis, a mi em milloren el to. En Fabra és un mestre de gramàtica, però també de contenció.

Ve a classe gairebé sempre amb una flor al trau, guixa a la pissarra com si dibuixés anagrames amorosos damunt un vidre glaçat, esborra sense fer pols, fa quadres sinòptics sense haver-se de rectificar mai i, tant si parla de l’ús dels auxiliars, com si dona regles sobre la supressió de la a preposició quan s’escau, tot desentenent-se del castellà, o de la quantitat de les vocals i de llur qualitat, i de la manera de tancar-les en les diverses llengües llatines, com si afirma l’existència de fronteres lingüístiques, o parla de la palatalització de les consonants o de la i, de la ll i nn llatines, ho fa somrient com si ho digués un altre i presentés excuses per donar-vos la seguretat que ell no n’és responsable.

Aixeca sovint una de les celles —no pas tant com En Josep Carner— tot arquejant-la en punta d’ametlla, per preparar-vos una sorpresa; i si fem pràctiques damunt textos com és ara el de Curial e Güelfa, tria paràgrafs avinents i ell remarca, llaminer, l’elegància d’expressió, o alguns arcaismes que ell creu útil d’introduir al català d’avui i que el lector modern acceptarà sense adonar-se’n. Com que sóc, amb seguretat, un dels escolars més joves, conec els altres concurrents, alguns d’ells canosos o calbejants, de passada, o per haver-ne vist la foto reproduïda en algun diari o revista. Un dia, un senyor ja vell i que mai no pren notes, per aclarir alguna observació d’En Fabra sobre barcelonismes d’expressió que el Mestre creu que un dia o altre, si progressaven, caldria admetre, em va cridar tot dient:

—Escolta, noi…

Aleshores, em vaig atrevir a preguntar-li qui era un capellà caravermell amb posat de vicari muntanyès.

Em va respondre que li semblava que es deia Griera. A mi, no sé pas ben bé per què em plau de veure com al costat de gent que galleja d’avançada i fan cor amb En Gabriel Alomar a El Poble Català —que, fet i fet, és el meu diari—, hi hagi clergues i carlins. Em manquen algunes lliçons al quadern de notes, sobretot del començament del curs. Miraré si algú me les deixa copiar.

El pare em va preguntar ahir què en treia de voler saber tant de català. I per bé que ell té, al seu despatx, voltat de Mundos Ilustrados i geografies universals, un bust del doctor Robert, uns llibres de versos de mossèn Cinto i unes guies del Berguedà i del Solsonès, no sé pas per quines raons de menestral treballador i auster, al qual distreu més empaitar l’isard, si li vaga, que obrir un llibre, em va dir que seria millor que aprengués l’alemany.





30 d’abril del 1920



Més tard, cap allà a les quatre de després migdia, he anat a les pistes del Pompeia per veure si hi havia ningú amb ganes de fer un partit. Com que és diumenge, les pistes eren totes ocupades, i algunes de les noies amb qui faig parella en el joc, no havien vingut. Els diumenges solen jugar pels volts del migdia; si hi arriben tardaneres, a entrada de fosc, és per ballar. A mi em plau el tennis; no solament perquè és un esport gairebé complet, amb tots els elements —aire, sol i cursa— que calen per a sentir-se físicament recobrat, ans també per un no sé què de lliure i de joiós. Em plau de jugar-hi molt de matí, quan els ocells, a l’alba, davallen estarrufats a la pista o es complauen a picotejar la pilota si fas «un ciri», cosa que m’esdevé massa sovint. Ningú no hi crida, tothom hi ve content i mudat, i a qualsevol estació de l’any tot hi flaira primavera.

Quan anava a pilotejar en un cap de pista morta, he topat amb la Rosa Muntanyà, més fresca, riallera i vivaç que mai —deu tenir dinou o vint anys—. M’ha preguntat si romandria fins a l’hora d’aplegar-nos a la sala per ballar i riure.

—Algú o altre tocarà el piano; potser jo mateixa.

En aquell moment passava En Pompeu Fabra, que hi acompanya la Carola, que és molt bona jugadora, i ens hi hem aturat. Li he preguntat, més aviat poruc, què li semblaven uns poemes en prosa que li havia demanat de llegir, i que jo vaig escriure ara fa tres o quatre anys. Ha mogut el cap, sense dir res, com si volgués significar sí i no. En demanar-li si hi havia trobat faltes, ha somrigut i ha respost:

—Què us diré!

He comprès que sí, i he mig envermellit. Malgrat el seu tarannà jovenívol, liberal i tolerant, En Fabra, a mi, em fa molt de respecte. No he gosat esbrinar quines. Ha buidat la pipa, hi ha entatxonat tabac fresc i olorós —no sé si anglès o holandès— i després de florejar la Rosa amb mots gais i plaents, m’ha allargat la mà:

—Aneu fent; els gramàtics enregistrem…

Amb passa gairebé enjogassada i feliç, s’ha fos darrere els roserars.

La Muntanyà ha volgut saber quins poemes eren. Li he fet notar que els texts meus que havia llegit, manuscrits, En Fabra eren en prosa, i que la l palatalitzada hi era transcrita ly.

—Ho faig només per a mi; no és pas per indisciplina. Si un dia o altre els publico, ja ho corregiré.

Li n’he ensenyat un que duia a la cartera, i l’hem llegit: «Les parets del court eren, aquest matí, tan altes, que m’han fet oblidar el fiacre on tu m’esperaves, i els ocelys. Intentava d’amidar-les, quan s’hi han obert quatre finestres, de cinc metres, closes per lyances en totes direccions. Un perfum intensíssim de paper d’Armènia ha penetrat la pista mentre una mà invisible escrivia un nom damunt cada obertura: Ofèlia, Virgínia, Laura, Julieta. Quan anava a reprendre el partit, el meu company de joc havia desaparegut. De la meva raqueta restava només l’ombra estrafeta, alyargassada entre les dues ales fosques de l’angle del mur. A l’entrada del Club, el fiacre, sense cavalyeria ni auriga, sense tu —oh Gertrudis!— era la desferra secular d’una carrossa reial».

D’un cop d’ull hi he descobert dues errades. La Muntanyà, que és molt llegida, ho ha trobat nou i atrevit, però «picant». Si un altre dia veig En Fabra li demanaré, amb més franquesa, el parer. I li faré saber que si escric, sovint, sense hacs i amb ly, és tot pensant en ell, i en privat.

Jo creia que En Pompeu Fabra era jugador de tennis; la Rosa m’ha dit que ho ignorava, i que més aviat li semblava que no. A mi no m’estranyaria gens que el practiqués i que hi reeixís. Té tot l’aire noble estirat i eixut d’un campió britànic.





Josep Carner





Maig de 1912



Aquesta tarda, dinats, hem anat amb l’Obiols als Josepets, que ara en diuen l’Institut de Sant Josep, i En Torres-Garcia, que és, de naixença, uruguaià, però que es té ell mateix per català d’adopció, puix que s’ha format ací i parla com nosaltres, ha aconseguit que li deixessin una sala que hi ha al fons del pati on pensa d’obrir una acadèmia de dibuix i pintura. En Torres-Garcia, barbagemat i un si és o no és franciscà pel to de veu, sil·labeja suau, parla baixet i els mots que diu en català amb tebiors americanes us arriben a l’orella amb ressons de convent i amb cruixir laic de sandàlies; s’ajusten, subtils, a la teoria estètica que li és, en aquests moments, pròpia. Jo coneixia En Torres-Garcia abans de venir a viure a Sarrià, per les reproduccions d’obres seves que va publicar una revista que es deia Pèl i Ploma alguns números escadussers de la qual vaig comprar l’any passat als encants de llibres de les Drassanes. Tot el que ens ha dit, amb dolçors de filòsof més que d’artista —En Torres-Garcia m’ha semblat un moralista afectat per la pintura—, ens ha sorprès a tots com una novetat i diria que m’ha fet l’efecte que intentava de suggerir-nos que es desdeia del neoromanticisme classicitzant de les obres del 900 i que es decantava cap a un classicisme immediat en el qual l’objecte ha d’ésser copsat per l’artista en la seva actualitat immediata i, simultàniament, en la seva eterna permanència. Jo, que recordo les lliçons de la classe de dibuix que ens donava —ja tenia deu anys— el senyor Faceries en una estança llòbrega on la sentor de les garrofes d’un magatzem de graner anex es barrejava amb la del vi embotat al celler de can Margenat a la placeta de l’Orri, he romàs admirat de les audàcies d’En Torres-Garcia, i no m’he sabut estar de dir-li-ho. He evocat les làmines que copiàvem amb testes, nassos i mans que a mi em semblaven dibuixos magistrals obra de grans artistes i paisatges amb cases de pagès nòrdiques a la riba d’un rierol amb molins hidràulics i pontarrons crepusculars. En Torres-Garcia, porugament irritat, ha blasmat els quaderns de dibuix i les làmines i llur nefasta influència. Si n’hagués tingut al davant, no m’estranyaria que les hagués esquinçades i que dels trossos n’hagués fet foguera. Ha posat damunt una taula una olla, un bol i un càntir de terrissa i ha dit que els qui volguessin ésser deixebles seus se les havien d’heure, pinzell en mà, amb aquells estris populars per a expressar-los i expressar-s’hi. El to ha estat tan convincent que, en mirant meravellat aquells estris d’ús familiar i diari, els he vists com si fossin acabats d’inventar i els he tocats i palpats com una divina troballa. L’Obiols i En Puig Barella, que també hi era, no han gosat dir res i m’ha semblat que compartien amb mi una jovenívola complaença admirativa. Jo ho he vist, plàsticament, tot diferent, i he gaudit imaginant un món pur i elemental amb paisatges primigenis i figures inicials a través d’un esquema mental. He evocat, no sé per què, una Grècia en temps d’aurora que jo he assajat de fer coincidir amb el paisatge de cada dia. Homes, arbres, bèsties i muntanyes amb llurs fonts i rieres, els he vists amb clarors d’eternitat. En Torres-Garcia ens ha donat la mà, tímida i calenta, i nosaltres hem tirat carrer de Caputxins avall tot comentant les lliçons del mestre. No sé qui dels qui venien amb la colla —tots ells, menys jo, amb ganes d’ésser pintors— ha dit que el classicisme antiacadèmic d’En Torres-Garcia, tot adoptant un mot que no m’agrada, s’adeia a les directrius del Noucentisme. Això ho ha dit perquè llegeix La Veu del vespre —i ho sé perquè més d’un dia l’he acompanyat a cal Noticier a comprar-la. Jo he observat, tot fent el saberut i després em sap greu, que, si de cas, era un Noucentisme alliberat de l’èmfasi dels cappares que el propugnen. En aquells moments ha passat la Roseta de cal fuster i ens hem distret parlant del sarau de diumenge que ve, al Casino de baix. Com que no hi vaig ni penso d’anar-hi, hem davallat amb l’Obiols i En Puig fins al carrer de la Creu i, amb l’Obiols, ens hem donat hora per a demà.

Ara que sóc a casa, imagino què podria donar la conjunció de la plàstica arcaïtzant d’En Torres-Garcia amb l’idealisme normatiu del Xènius menys afectat i amb l’obertura lírica del Carner de dellà l’anècdota.





3 de setembre de 1916



Ja era vespre quan hem sortit amb En Serra, que és el fadrí de l’obrador de casa, cap a can Canet de la Riera, pel camí dels frares. Comentàvem uns versos d’En Ventura Gassol flairosos de garrofina, i un brivall ens ha aturat per demanar-nos foc. S’ha afanyat a encendre un escanyapits sotil, l’ha manipulat amb esquerpa complaença, l’ha premut entre dos dits tenebrosos i l’ha llançat a terra. Per torna, ens ha demanat tabac. No les teníem totes, i enjovats a la seva fatxa d’ocell rapaç, he cuitat a donar-li una faria que jo guardava per fumar, havent sopat, als regionalistes. Se n’ha anat, fastuós, pels bardissars del torrent de can Poncic, i En Serra i jo hem comentat la farsa. Però dos guardes a l’aguait, eixits del casull de l’hort d’En Montbrú, ens han demanat els documents. Dúiem només papers legalment subversius, i temorosos d’ésser, involuntàriament, còmplices del fumador gallòfol, hem dit qui érem i on anàvem: al Convent dels Caputxins a parlar amb el jardiner. No sé si ens han cregut; però han fet com si se cenyissin el corretjam, que els balderejava, han recolzat de nou la culata damunt l’espatlla, i ens han deixat, cuacurts. Hem fet el distret com si ens adelitéssim contemplant els encisos agrestes de Sant Pere Màrtir a sol colc, i hem caminat desenutjats. El meu company em deia que allò no li havia semblat de bon presagi, i m’ha contat tot de fets esdevinguts per terres de Cardona en vida dels seus avantpassats, quan els bandolers amb capes gascones en mestrejaven els camins. Arribats al pontarró que salva la riera, un minyó, cuitívol en la seva expressió d’homenàs petit que en torna, capcot damunt un manoll de llibres i revistes, ens ha fet pensar a tots dos el mateix: heus ací un petarrell que dubta entre fer-se frare o tirar-se pont avall. En essent-li al davant, i entre dos llustres, hem descobert que era el mateix Gassol. Ens ha dit, cabellut i celles eriçades, Germans!, li hem contat la nostra prevenció, i, primparat, ens ha dit que massa pròdigs, per ventura, d’imaginació, tanmateix ens cremàvem. El pare Miquel d’Esplugues, al qual, prolix, havia explicat les seves cuites, li havia aconsellat, barbagemat i ull angèlic, d’airejar la seva mística singular i de casar-se. Callats, hem passat per l’esbarzerar que gairebé cobreix el camí, i hem entrat a can Canet per regalar-nos amb un doll d’aigua, brogidor; asseguts en un pedrís cobert de sacs a tall de brocatell, hem parlat dels seus versos i dels meus assaigs poemàtics en prosa breu, que En Gassol sosté que escric per art de bruixeria. Ha vingut a dir que ell era un romàntic que s’esforçava a aparentar clàssic, i jo un clàssic que delia per embrossar mots i imatges originalment freds i pelats. Hem parlat, com sempre que ens trobem els qui fadrinegem en lletres, de La Revista, d’En López-Picó fecund i benèvol, d’En Joaquim Folguera, comentarista de tots els futurismes progressistes i reaccionaris i, més que mai, d’En Josep Carner. Hem discutit —ja els ocells de nit clamorejaven, aspres, per planells i pinedes crepusculars— un tema que a mi em plau: si el primer renaixentista va ésser mossèn Cinto o En Carner. Jo, que opino que ço que anomenem la Renaixença és, i insegura, una pre-Renaixença, sostinc que En Verdaguer és l’únic i excepcional poeta prerenaixentista i que En Carner, d’acceptar aquesta nomenclatura, és el primer representant de la Renaixença. No conec, personalment, En Carner, malgrat d’haver-lo vist en festes doctes i en aplecs lletruts, no sol anar al Continental ni jo borno en jocs florals i, tibat com és de natura —o d’aparença—, a tots els de la meva lleva fa respecte. Però, si l’univers poètic d’En Verdaguer resum extraordinàriament i meravellosament el seu temps, En Carner, extrem en les seves experiències i segur de la seva exigència, ha obert una drecera per on els més aptes dels novells, si n’hi ha, aconseguiran d’expressar-se en ascensió i airejament. Puix que ell, després del prodigi lingüístic d’En Verdaguer, en eliminant del discurs poètic tantes de llicències com il·lustren, pejorativament, les produccions floraleres, ha aconseguit per al llenguatge líric pairal, claredat i senzillesa.

No pas que per a mi siguin el tot; ni tampoc per a En Gassol, tèrbolament bíblic. Massa de llum enfosqueix, a parer meu, la realitat. Però, després d’En Carner, i amb la participació fresca i recent d’En Carles Riba —que és del meu temps i que monologa, sec, en l’absolut dels objectes—, la poesia catalana de l’any 17 enllà s’orientarà en els més exigents, que són els millors, a formes vàlides que només mossèn Cinto ha aconseguit en algunes estrofes dels seus poemes. Jo no sé, he dit als meus companys, si tots plegats, dins la literatura autòctona, som encara uns prerenaixentistes. En perspectiva, que és com em plau d’observar els esdeveniments, jo diria que no vaig gaire errat. En Gassol ha retret aleshores En Guerau de Liost, gallard i precís, mestre del dir subtil. Ell i En Carner conserven en llur expressió un no-sé-què que recorda els defallents anglesos o els gals afectats i preciosos, amb deix de fi de segle, però eloqüents. El masover de can Canet ens ha convidat a una copa de moscatell del seu celler, pastós i lúbric, i, fluctuós, ens ha vingut a dir que era tard. Per un viarany que romanceja entre atzavares bordes, i ja dins la fosca, hem enfilat cap a Pedralbes. Verdaguer, Maragall, Carner, Guerau de Liost, López-Picó, Riba, Sagarra… Tants de noms, verds o madurs, que discutim i que, fins i tot, debatem, industriosos! N’hem recitat fragments, de tornada; més els meus companys que jo, que no recordo ni els meus, i pel carrer del Carril hem arribat al peu de l’estació de Sarrià on En Gassol ha comprat, a cal Noticier, La Veu del vespre per si hi havia cap article d’En Carner o d’En Bofill. Quan me n’anava, he trobat la Roser que venia de Sant Gervasi i que viu al capdamunt del carrer de l’Anglí. L’he acompanyada fins a prop de casa seva, tot remorejant-li uns versos de Verlaine que, segurament, En Carner recita millor que jo. A un clap de cantonada, esmussat de llum entre dos flams de gas, l’he besada per primer cop.





5 d’abril de 1917



Ahir vespre l’Obiols em va preguntar si m’abelliria de sortir avui, de matí, per aturar-nos al bosquet de can Sentmenat, passat el Desert, on pensava de prendre alguns apunts. Quan ell dibuixa o pinta, jo llegeixo. Alt, puix que a l’Obiols, de puresa camperola, tímid i botit, li plau, a ple camp —quan els masovers afeixen, amb esforços perduts, terrenys que els amos, enfurrunyats no sé de què, s’entesten a vendre, i de pressa; o quan la lletera que baixa els pots a la Rectoria, muny les cabres als frescals de can Bosquets—, de comentar les meves lectures amb monosíl·labs esquerps o sorneguers. Amb l’Obiols, companys d’estudi, i ara amics privats, sortim molts matins d’hora —avui era un quart de sis— per enfilar colls pròxims o abeurar-nos a fonts tímides però lúcides. Un dia és a la Font d’En Llavallol, l’altre a la més gerda i ombrosa del Mas Guimbau. O a les frèvoles canyelles, amb tolls estantissos, de les Planes. Tots dos som hereus d’estirps muntanyanes que han pasturat durant segles els ramats pels rostolls de Collserola, els de l’Obiols; i fins al meu pare, per les pregoneses de Busa —a les solituds dels Torrents, de Lladurs, als environs de Sant Llorenç de Morunys—, els meus. Duia, retallats de no sé quina revista, uns versos de Josep Carner, i els hi he llegits. M’ha parlat d’aquest poeta —que per la gràcia que els és comuna, és el seu poeta—, amb tanta d’eloqüència, i cremosa, i en ell, gasiu de gests i de mots, tan desacostumada, que no he gosat comentar-los. Jo erro per altres senders, i el meu dir foreja per mars sovint ombrívoles i d’oratjoses blavors. Cobejo llibertats i em moc, commogut, per contrades ambigües; En Carner, artista congènit, revisa, distingeix, esvaeix bromes i boires —o les esquiva—, tria amb graciosa complaença o instint segur els mots i elimina les dissonàncies còsmiques que jo freturo. Però en aquella hora del matí, els versos d’En Carner, nets i m’arriscaria a dir nats en la puritat del dia, estrictes en llurs malenconioses assonàncies, inventius en la regeneració dels vocables, m’han exaltat talment com alguns versos de Seqüències, d’En Maragall, d’adolescent. Però d’una altra manera.

Els mots que empra En Carner són exclusius; i precisos per a una comuna delectança lírica. I els versos, ben fets, tal com jo crec que han d’ésser-ho els dels escriptors que han adoptat la retòrica tradicional. Em plauen per llur exactesa lírica com em plauen els pocs que conec d’En Riba, tan precisos i ajustats a la idea. En Maragall exalta l’esperit; En Carner i En Guerau de Liost, el verb; En Sagarra, la sang, i En Riba, la intel·ligència. Els quatre primers fervorosament pairals; i més universal —qui en dubta!— En Carles Riba, tan emocionalment contingut. L’Obiols s’ha complagut amb els meus comentaris i, de tornada a casa seva, m’ha donat un cartó —que ell havia pintat mentre jo distingia— amb pins i oliveres, i un blau indulgent al fons que aparenta la mar. Érem feliços, en aquells moments, de saber-nos compatriotes d’aquests poetes, malgrat tot de reserves personals, i d’En López-Picó, en estat líric permanent, de cara a l’univers sideral i durament retòric, amb qui ens trobem plegats, gairebé cada vespre, al cafè. Abans de donar-nos l’adéu-siau, li he llegit uns texts copiats a la Biblioteca de la Universitat, de Llull, de Jordi de Sant Jordi, d’Ausiàs March; però, mig emmurriat, se n’ha desentès.





8 de gener de 1918



Regirant llibres i papers per casa, En Josep Carbonell, que és un minyó esprimatxat, fredolic i eloqüent, ha trobat unes llibretes meves amb notes personals i comentaris polítics i literaris que l’han sorprès. Ha observat la nostra coincidència en les lectures inicials i iniciadores: els clàssics grecs i llatins en els volums grocs de l’edició bilingüe de Garnier que En Palau, el llibreter de vell, amable i erudit, ven, nous, a dues pessetes; la meva preferència per Plutarc i pels estoics, malgrat Sèneca; pels francesos de tots els temps; per Dant i per Petrarca. I per Maquiavel, del qual provo la traducció de Dell’Arte della Guerra. Hem parlat de Maurras i dels seus, de Sorel, de Rússia, d’Anglaterra per la història de la qual, ell, políticament erudit, té sentimentals preferències. Però la troballa d’un diari meu, més íntim, que comprèn del 1910 al 1913, a En Carbonell, bregós en el país de les idees i autodidacte efusiu, l’ha admirat. I m’ha dit: «En un país de caramellaires i de noies finestreres no és gaire freqüent de trobar qui s’afanyi, en nits brescades, per conèixer i conèixer-se.» L’ha preocupat la meva dèria per les qüestions gramaticals i, singularment, per l’ortografia que va persistir, inguarible, fins a l’aparició de les Normes de l’Institut. Part del meu diari d’aquests temps, anotat segons l’ortografia de les edicions de L’Avenç que jo adoptava, fidel, amb totes les seves constants innovacions des que vaig començar el batxillerat, és un exuberant arreplec de consideracions gramaticals, sovint arbitràries, de disquisicions filològiques abusives, i sobretot de dubtes sobre la grafia de molts de mots. No és fàcil, ara, un cop aconseguida la unificació, de comprendre els neguits d’un adolescent amorós de saber, d’ordre i de claredat mental, davant l’embrolla establerta pels fantasistes i pels saberuts. No era còmode per a un aspirant a escriptor d’emprar un idioma que, baldat i tot, havia triat per semblar-li adient per a expressar-s’hi en la recerca de l’absolut que el freqüenta. A En Carbonell, tan aristocràticament clenxat, li han interessat, maliciosament, les notes del 13 i del 14 on descric, en abonyegada prosa, la meva estada al poble de Torà, on vaig conèixer el noi de la farmàcia, que es deia Martí Esteve. Tot just havia acabat el batxillerat i es complaïa, en nits embruixades i vegetals, a recitar els versos de Josep Carner més amorosencs i exteriors. Va ésser allí on, segons explica la llibreta, difusa i malèvola, vam comentar les Normes i un article que poc abans de llur aparició havia publicat En Carner adoptant-les abans de llur proclamació oficial. A l’Esteve el va sorprendre de saber que jo, des d’infant, escrivia amb is llatines i sense hacs i, més agosarat que els altres, amb ly per a transcriure el so palatalitzat de la ela. Al cap de cinc anys fa estrany de llegir: lyei, lyavis, ulys, belya o filya; però aleshores, a mi, em semblava natural, admesa tradicionalment la transcripció palatalitzada de la ena. Va ésser també en aquest poble on vaig conèixer un prosista i dramaturg justament assenyalat: En Puig i Ferreter, que em va substituir en l’afecció de l’eixerit fadrí toranès, el qual flairava, amb il·lustre instint, els dalts i, enginyosament i sagaç, s’hi fixava i hi romania. En Puig i Ferreter, irós i suau ensems, en converses nocturnes i allargassades, exaltava el mascle i emboscava erms amb una sola mirada. L’Esteve, mitjancer precoç, i hàbil en arranjaments solidaris, assuavia els enyorats debats i establia, entre els escriptors en prosa i en vers, matisades i subtils jerarquies. No es comprometia gens, amb un Qui sap! que ostentava, visible, com a blasó distintiu en el seu jovenívol escut.

L’obsessió comuna era, però, En Carner, al qual ningú no gosava de regatejar mèrits ni, si els hi forçàveu, a reconèixer-ne el mestratge. En un altre full de diari que ha escorcollat En Carbonell, jo havia escrit la impressió que em va fer l’assistència al curs que En Pompeu Fabra va donar, trau florit, a la Universitat on, entre altres escriptors d’anomenada —no pas gaires i això, pel que llegeixo ara, em va afectar i entristir—, En Josep Carner, caraplè, ufanós i un si és o no és bufat. En Fabra, docte, flemàtic i precís, en desenrotllant les lliçons —que sovint acompanyava amb lectura dels clàssics— ens fixava l’atenció en els paràgrafs on el bell dir senyorejava; s’hi adelitava ostensiblement, i va aconseguir de fer-nos compartir les seves admiracions. En la clara exposició dels temes, de tant en tant s’arriscava a proposar algunes solucions extremes com la de l’adopció, anys a venir, de la ch per a la transcripció dels mots que una tendència general a l’apitxament podria fer necessari; o la de la inclusió al diccionari del vocable adiós, d’ús general, en substitució de l’adéu. Tots hi fèiem cara llarga, i En Fabra, infantívolament, hi gaudia. I retreia, adés extremament docte, adés enginyosament sofístic, el pragmatisme dels anglesos que no s’hi miren gens a anglicitzar els mots, vinguin d’on vinguin, si expressen un fet o una cosa noves, o sense representació en l’idioma propi; i els escandinaus, que han acceptat l’adieu francès perquè ha esdevingut d’ús universal. Jo, jovencell, enamorat de totes les audàcies i francament esportiu, no m’engrescava pel deixar-se anar de l’idioma o l’acceptació de tantes de defallences; més aviat reaccionava a favor dels antics, i hauria decretat l’exclusió del vocabulari literari de tot mot que acusés una influència exterior forçada. A la sortida de l’aula En Carner, quan venia, i En Fabra s’abraçaven, joiosos, tot mirant, de reüll, ara unes noies fresques i garrudes que assistien a les lliçons, ara un capellà caravermell i botifler que no va mancar mai, cot, a classe, i que em van dir que es deia Griera, i que és un adelerat dialectòleg treballador i tossut. Un dia En Josep Carner, que jo seguia amb mirada respectuosa i admirativa, es va trobar en les foscors del claustre amb En Manuel de Montoliu, que jo coneixia de nom per haver-li llegit els articles en prosa densa i atapeïda que publicava al Poble Català, que era l’òrgan dels elements progressistes i anticlericals. En Montoliu el va agafar pel braç i li va cantar uns fragments d’òpera amb gests i braceigs romàntics que em van semblar afectats i rònecs. En Carbonell, que per la color que li he observat avui jo diria que és gamat, m’ha dit que estimava molt En Carner, del qual té tot de poemes copiats en estudiada cal·ligrafia i alguns versos del qual, que se sap de cor, recita amb exemplar dicció. Ha convingut amb mi que si En Pompeu Fabra ha realitzat la unitat ortogràfica, En Josep Carner, amb el seu prestigi, donarà unitat a l’estil i elegància al dir. M’ha demanat que li deixés els quaderns que conserven les lliçons d’En Fabra. Amb la por que no se m’esgarriessin, li he exigit, com a penyora, les darreres proclames d’En Marinetti.





SEGONA PART





Joaquim Folguera





Agost de 1916



He arribat a Vallvidrera a les tres hores després migdia. M’havia afanyat a dinar, perquè divendres En Folguera m’havia dit que seria ja a la casa de Vallvidrera, on m’esperaria per a prendre el cafè, i parlar llarg, i, si vagava, garlar. He enfilat la Drecera, adelerat per no fer tard. El sol era d’aplec, de sardanes i de segadors, amb oriflames martijulianes. Vull dir pairal, i barrat, amb llegendes abrandades al volt dels rellotges que en registren la declinació, i amb esgrafiats neogòtics. Ja En Folguera, que no sé pas si té el costum de fer la sesta, m’esperava estirat en una gandula estival, a l’ombra esclarissada i calenta d’un parell d’arbrissons. Hi havia tot de llibres, revistes i diaris damunt una cadira de boga, de braços, i En Folguera s’airejava amb un ventall plegadís, de tela pintada amb ramells de margarides. S’ha esverat quan li he dit que havia pujat a peu, i ha blasmat la meva indumentària tan poc esportiva: americana llarga, armilla, coll alt planxat i barret de palla fort de copa alta i ala estreta. I bastó. Tot rialler, m’ha preguntat on havia deixat els guants i els botins. M’he estirat en una altra gandula, a costat seu, i m’ha invitat a posar-me en mànegues de camisa. Jo li he respost que no calia.

—Que us fa por que us vegin les noies, amb elàstics? —m’ha dit—. Mireu que a la colònia n’hi ha moltes, i brogidores.

Tot bevent, a glops llaminers, el cafè, em fixava en la blavor lluminosa dels ulls d’En Folguera, i el deix enyorat de llur parpelleig.

—No en coneixeu cap d’aquestes estiuejants? —m’ha dit, gairebé amb sorna.

Sí, en conec algunes. Hi pujo, de nits, a ballar sardanes, si en fan, i a ballar els rigodons i els llancers, en festes assenyalades i per les revetlles. M’ha contat, joiós, tot d’anècdotes, algunes d’elles extremament malicioses, del jovent estiuejant, sobretot de les noies més vistents i anomenades.

—N’hi ha quatre o cinc de maques i dues o tres de picants; de les altres, les qui no són faves són favasses. No us hi emboliqueu gaire. Quasi totes són filles d’elements autòctons i ferms, i quan parlen, solen cridar massa.

En Folguera creu que algunes d’aquestes noies, més aviat revingudes, filles de fabricant o de botiguer, van sobrealimentades.

—Fixeu-vos, a quinze anys, quin pitram, quin joc de malucs i com anquegen. Com les mules de bast.

Li he observat que jo en coneixia algunes d’una severa distinció, esveltes i airoses, i prou llegides perquè un hi pugui parlar estona.

—Són les d’empelt de banquer, o de noble bastard amb títol vagament pirinenc. Les altres escaurien darrere un taulell de cansalader, a la Boqueria. N’hi ha que podrien servir de model a l’Opisso.

—O a En Nogués, l’Obiols o l’Aragay he fet jo.

—Caratsus de Foix! Em sembla que a tots dos ens deu haver picat la mateixa vespa.

Ha romàs pensatiu, i ha fullejat un quadern de notes manuscrites. He recordat una boirosa història d’amor que no sé pas qui va contar-me un dia, no fa pas gaire. Havia trasbalsat En Folguera, i la seva casta i pura il·lusió de minyó d’adolescència allargada es perdia en un bosquet de salzes. Em venien a la memòria uns versos, segurament autobiogràfics, que va publicar l’estiu passat a La Revista, un dels quals deia: «Si tota amor és fruit de la mentida…». A mi, no m’ha parlat mai de la seva vida sentimental; ni jo de la meva. No és gaire freqüent entre nosaltres confiar-nos els secrets del cor; no sé si per pudor, i em decanto a creure-ho així, o per por a folles —o feixugues— indirectes. Però els poemes de «L’amor eterna», apareguts l’any passat, no amaguen gaire el fet d’un cor destituït, ni el d’un enamorat a qui lleven, al fort del clam, tot suport i tota esperança. D’altra part, més d’un cop, en les converses al Continental, ha vingut a dir que les seves ganes de fer, la seva voluntat d’ésser actiu, la seva fretura de feines urgents, eren derivatius. Com ho deuen ésser les seves lectures, tan semblants a les meves —i ens en bescanviem, sovint, els títols i els autors—, de llibres de formació del caràcter, o de biografies d’homes que han reeixit. Ja és casual que tots dos practiquem els mateixos exercicis i hàgim adoptat els mateixos mètodes de gimnàstica sueca. Ell, potser per a oblidar l’afecció moral i el mal físic que el corba; jo, per a vèncer els estats d’abúlia i de somnieig. Les nostres converses, llargues i combatives, giren sempre entorn de temes culturals i polítics, i a tots dos ens plau de vagarejar pel camp assolellat de les idees. Parlem i discutim, i fins i tot debatem, de l’art —impressionisme, futurisme, cubisme—, de literatura —parnassianisme, simbolisme, postsimbolisme, neoclassicisme, popularisme—, de política —activisme, intervencionisme, abstencionisme, federalisme, monarquisme, europeisme—, de guerra —anglofília, francofília, pacifisme, neutralisme. Passem de Hobbes i de Nietzsche a Maurras, de Proudhon a Marx i a Sorel, de Bakunin a Pi i Margall, de Valentí Almirall a Prat de la Riba. O del floralisme renaixentista al Noucentisme d’orsià.

—Bé; deixem-nos ara de mosses, i anem per feina. Però us recomano que llegiu atentament Les liaisons dangereuses, i Stendhal. Us hi airejareu, si és que sou idealista i sentimental, i us hi desencarcarareu. Un polset de cinisme fa més atractiu el dandi. Els homes som uns il·lusos i uns quimèrics, i les dones són pragmàtiques.

Em volia fer beure conyac, però no em prova. Jo volia que acceptés un havà, però no té l’hàbit de fumar-ne. Han entrat, gatzarejant, unes noies, han donat un tomb pel jardinet, han preguntat no sé què a no sé qui —jo estava pel que em deia En Folguera—; ell els ha fet adeu amb el bastó, i, a cau d’orella, m’ha fet saber qui eren i de quin peu flaquejaven.

—He dit que, de mosses, prou. No me’n rapteu cap quan us n’aneu. Ara, escolteu: tinc ganes de fer un diari. Un gran rotatiu amb tots els ets i uts, i els llurs i els homs i les ces trencades que calguin. Prepareu-vos que vós hi heu d’ésser. I aviat. D’alguna cosa us ha de servir l’anar sempre carregat de diaris. Vull veure el primer número al carrer d’ací a set o vuit mesos a tot estirar, que és el temps que calculo que caldrà per a aconseguir els sous, que no són pas pocs, instal·lar la impremta, formar un cos de redactors, triar els col·laboradors i fer els contractes amb les agències informatives i amb les empreses d’anuncis… Ah! I a escriure la llista dels possibles subscriptors: els honoraris i els altres. No podem badar, i acostumeu-vos a deixar les feinetes per a donar-vos a les feinasses. Sospito que no us encarrego res que us desplagui. Amb la tinta impresa que us empasseu, no m’estranyaria que portéssiu a dins el «vostre» diari que, si fa no fa, deu ésser el que jo hi porto.

No m’ha sorprès gaire el to imperatiu amb que m’ha parlat; però m’ha afalagat que em volgués per col·laborador, malgrat no compartir del tot el seu optimisme. No és pas que desconegui els ferments que agiten l’esperit d’En Folguera. Sé com «mana» al clos de La Revista, i conec i m’estimulen les seves audàcies. Fa bellugar En López-Picó, el qual, embarbussat de rimes i de ritmes, enfardissat de paperassa i de noms d’escriptors de tots països i llengües, empatxonat per la cervesa i bondadós, deixa fer. En Folguera té sempre a punt una llista d’articles a encomanar, de crítiques a fer, de llibres a publicar i de poetes estrangers a traduir. No fa pas gaire que em va llegir la tria de noms de poetes que es reservava per a ell, quasi tots anglesos. Me’n va llegir i tot algunes versions: Wordsworth, Patmore, Southey, Moore… A mi, em voldria fer traduir els italians i els francesos de més crit entre els avançats, encara que sosté que tots són hereus d’altres poetes, als quals interpreten amb ritmes irregulars i imatgeria del temps d’ara. «Es pensen fer nou i futurista, però se’ls veu la cucurulla.»

Li he dit que ja suposava que el diari hipotètic no s’assemblaria de res als diaris barcelonins que tots hem de llegir. En Folguera sap que comparteixo amb ell l’aversió, l’antipatia per les esqueles mortuòries, sovint a tota plana —i a primera plana!— i, a La Veu, emmarcades amb enfarriolles prerafaelites i ruskinianes. I amb lletres de pam, perquè tothom s’adoni que el mort era algú, i que els qui resten, eternament desconsolats i plorosos, en són els honorables hereus.

—A vós, les esqueles us enfellonen; a mi, m’engruixen. ¿No us agrada, però, d’ésser testimoni de com, entre nosaltres, hi ha tants de morts per a enterrar els morts?

Hem parlat dels mals caràcters de lletra d’impremta que trien els regents, de l’absurda redacció dels títols, de les ressenyes bullangoses de les sessions municipals, de l’abús de notes societàries i normatives lliurades a caixa tal com arriben al diari, de la publicació dels telegrames d’agència, sense ordenar, intervenir, escurçar o ampliar.

—Els diaris els fan de fora estant. La meitat, els sarauistes desensonyats, i l’altra meitat, els secretaris d’ateneu de districte i els fantasistes de l’agència Havas.

El rotatiu que projecta En Folguera no s’assemblarà a cap dels editats ací, en català o en castellà. No s’hi publicaran informacions, comentaris o gasetilles que no hagin estat redactats expressament i amb el vist i plau del cap de redacció, que ha d’ésser el gran responsable. Els articles de col·laboració sol·licitada, en canvi, seran publicats sense altres retocs que els del corrector, i sota la responsabilitat dels autors. Puix que el diari no estarà compromès en cap partit: servirà només els interessos de la cultura i de la comunitat. Un diari, doncs, europeu, en català, lliure en l’exposició de les idees però d’informació severament intervinguda.

—Ens caldran anuncis; però els redactaran escriptors de prestigi i, si pot ésser, els poetes. Tot clar, concís i succint. Hem de provar de dir-ho tot amb la meitat dels mots que empren els altres. Evitarem les planes especialitzades. Recordo molt bé, Foix, el neguit que us fa d’haver-vos de sentir, un dia, agricultor; l’altre, artista o esportiu, o bibliòfil, o científic, o columbòfil; i, els diumenges, poeta. A mi no em faria por de publicar poemes inèdits dels bons poetes, o traduccions de poetes estrangers de prestigi, dia per altre.

Hem parlat de donar un resum del contingut, a primera plana, i de completar la formació professional dels tipògrafs. A tots dos ens sembla que és tractar de lloscs i analfabets els lectors, donar els títols a tota plana i en lletra grossa, com si haguessin de servir de text als cartells destinats a ésser penjats als consultoris dels oculistes i dels òptics.

—Ah! Per mitjà de la caricatura i de la sàtira diària, hem d’atacar el plebeïsme i la vulgaritat que ens enfanga a tots. Cal combatre severament i durament la Barcelonota, que dieu vós sempre, i que alguns babaus de mala jeia confonen amb Barcelona, i de la qual alguns energúmens de naixença fan l’apologia. Cal combatre el ramblisme, el districte cinquè, les cavalcades carnavalesques —que són d’una turpitud deshonorant—, la festa major de la Mercè, comarcal i pejorativament pagesívola, els gegants del Pi, els capgrossos de Santa Maria dels Sants i els sòrdids pornògrafs. A baix el pitarrisme pairal! No hem de parar de demanar escoles, escoles, escoles, modernes i eficients, i universitàries. Cal preparar-nos per a ésser súbdits de l’Europa nova que sortirà, no en dubteu, d’aquesta guerra. Cal orientar-hi les masses populars i les organitzacions sindicals.

Es feia tard. Les crestes de Montserrat defallien entre morats morbosos i la remor del carrer assenyalava la fi d’una tarda de diumenge d’estiu. Una serventa ha dit a En Folguera que anava a parar la taula per al sopar. Em volia encarregar uns escrits per a La Revista, però ho hem deixat per a un altre dia.

Després de dir-nos adeu, he agafat, de nou, la Drecera, a passa llarga, com si es calés foc al poble. He arribat a la Plaça d’En Borràs, gairebé de nit.

En passant per la Plaça Gran, una cobla afinava els instruments. Emperesit per la calda, he arribat a casa amb el delit de recordar, per escrit, algunes de les coses que m’ha dit i suggerit En Folguera. No aniré a sardanes. La Roser em va dir ahir vespre que no hi seria. Sa mare té el dengue.





10 d’abril de 1917



Poca gent a la Penya, avui: En López-Picó, En Benet, En Folguera i jo, que hi he arribat amb l’Obiols. En Folguera m’ha ensenyat les proves de La Revista amb versos de l’Apollinaire —que han fet rodar el cap a l’impressor—, de Drieu la Rochelle i de Folgore. I ha comentat:

—Molt de renou tipogràfic per a dir el mateix que els neoromàntics i els simbolistes. No és cap originalitat posar-se el gec al revés; ni el tarot de gairell, com vós. La roba i el feltre són els mateixos. Jo diria que En Marinetti és més original en els manifests que en moltes de les seves poesies. Ja fa set o vuit anys que crida, s’esgargamella, braceja i remuga. I ja veieu: és en les arts plàstiques que el futurisme fa més forat. Els cubistes francesos, amb els fauves, impulsats per l’antiacademisme fonamental bàsic dels futuristes, pel seu antimercantilisme, n’han girat la pràctica al revés. Els futuristes volen donar un estil al moviment; els cubistes pinten, com els més retardadors, l’immòbil. Els uns, a llur manera, no refusen allò que hi ha de líric i de dinàmic en els impressionistes; els altres, els estadants de París, continuen Ingres i Poussin. Els futuristes desenrotllen, intuïtius, una tesi; els cubistes, meditatius, estableixen una síntesi de les valors plàstiques tradicionals. Aquest esperitat del Marinetti, amb bimba passatista, amb la seva dèria de destriar la sintaxi, amb la seva afecció pels mots en llibertat, amb la seva defensa del nou pel nou, de l’imprevist, del rècord, de la velocitat, del motor i de la guerra, amb el seu irracionalisme ultrancer, és l’anticartesià. És bona, de tant en tant, l’antiacadèmia; però que no em toquin els museus i les biblioteques. Del futurisme, molts n’aprofitaran l’empenta; però al Marinetti l’enterraran al costat del D’Annunzio, quan seran morts, i ningú no els recordarà per les poesies. I continuarem llegint els poetes de tots temps que han cregut i creuen en l’etern i fugen de l’efímer.

En López-Picó li ha observat que, malgrat tot, ell, En Folguera, tenia una certa feblesa pels moviments literaris d’avançada.

—No podem pas viure girats d’esquena al temps i al pensament i a les obres dels qui en viuen o hi viuen. Què caratsus! Per alguna cosa som liberals. No és pas bo dormir amb la finestra del tot tancada. I a Catalunya li calen llevats que fermentin si no volem morir de raquitisme al Pla de l’Os i ésser enterrats al Canyet amb els quatre escudets de les quatre tristes províncies pintats als quatre cantons del taüt. Cal que siguem, col·lectivament i individualment, dinàmics i ambiciosos; oi, Benet?

En Benet, ple de subtils delicadeses, i amb mots mesurats, ha fet l’apologia de la noblesa de les intencions. Però en aquell moment ha entrat l’Aragay, convençut de tenir sempre la raó, i amb idees molt pròpies sobre l’art i la pintura, i ha fet com si dibuixés un cul-de-llàntia al tema, tot dient: «Tots, a la nostra manera, fem cremallot, i cadascú pot propugnar el seu futurisme i impugnar el dels altres. Els ismes, però, m’enfetgeguen. Hem d’anar de cara a l’esdevenidor, ésser del temps, sense però desarrelar-nos. La tradició, nois, compta».

En Folguera m’ha dit que volia que li portés uns versos meus que sap que guardo, inèdits. «Són provatures de l’any tretze, i potser no paguen la feina de compondre’ls», he respost.

—Vós, què sabeu! Els meus són, si fa no fa, del mateix temps, i ja heu vist: en faig llibres i paro el paraigua. Un no sap res d’un en aquesta matèria. Vós ens doneu els versos; a mi o a En Picó. Ara, si us els publiquem, no us encresteu massa. Ja sé, però, que els lectors d’Epictet, proveu d’ésser insensibles a l’afalac i a la rebentada. I com és, mestre, que no tireu als Jocs? Aquestes Laietes i aquestes corbates…

M’he callat el que jo pensava i malpensava d’aquesta festa i de tots els concursos poètics. Encara que, n’estic segur, En Folguera m’hauria comprès.





6 d’octubre de 1917



He trobat En Folguera al Faianç. M’ha demanat com tenia les traduccions dels poetes italians i francesos que a ell li semblen prou interessants per a fer-los conèixer als lectors de La Revista. M’ha dit que ell acabava de traduir alguns poemes de Paul Dermée i de Pierre Reverdy apareguts al Nord-Sud, que és una mena de portaveu de l’anomenat cubisme literari. En Folguera sap, i no me’n fa retret, que no sóc gaire amic de traduir autors francesos al català. Crec que la minoria de lectors catalans a qui pot interessar els escriptors francesos més assenyalats, ja els coneix per haver-los llegit en llur llengua. L’home instruït i militant és, al nostre país, trilingüe; és, doncs, malversar temps i sous editar traduccions, més d’un cop mediocres, de texts que ja coneixen aquells als quals poden interessar. Aquestes traduccions només afalaguen l’esnobisme casolà dels qui creuen que el país guanya prestigi. Hi ha un no-sé-què de provincià en aquests adelitaments poliglots. Potser valdria més aprofitar el temps no pas traduint novel·les sinó escrivint-ne.

—Fins a cert punt, potser teniu raó. M’he apuntat més d’una garrafalada, i potser una hora o altra tots ne fem. El bon escriptor no hauria de traduir gaire; és més útil fent tasca original. Ens calen autors propis i exigents: assagistes, novel·listes, comediògrafs i fins vodevilistes. Què hi voleu fer! Tot vindrà. Però el que us demano són les traduccions italianes dels poetes avançats.

—Creieu que els futuristes s’ho valen? No crec que calgui fer conèixer el Marinetti de «La mort de la Lluna».

He fet memòria d’una conversa que havíem tingut tots dos amb En López-Picó, tot fent la cervesa al Continental i després de parlar dels títols més escaients per a les edicions de La Revista. Jo els deia que, ultra l’edició de llibres catalans d’autors catalans, que és allò que compta, la de traduccions d’autors estrangers de llengües no llatines i la de llibres escolars, tan urgent, allò que interessa, amb urgència, és la publicació de diccionaris bilingües, començant per un molt bon diccionari català-castellà i castellà-català. Què en traiem de fer bocades davant l’estranger, de la nostra literatura, clàssica, renaixentista o actual, si quan, encuriosits o interessats, ens demanen un diccionari bilingüe —francès, anglès o alemany— hem de confessar-los que no en tenim? No tenim diccionaris lingüístics elementals, ni manuals d’història, de geografia o de política en llengües estrangeres. I això és precisament el que pot interessar el possible catalanòfil.

—És ben cert que d’aquests manuals no en tenim gairebé cap ni en català. I prou sabeu com m’hi interesso…

Ha entrat un minyó, més aviat escardalenc, i En Folguera me l’ha presentat. Ha dit que preparava la seva primera exposició i que li agradaria que En Folguera en parlés a La Revista. M’ha semblat que En Folguera arrufava el nas, i que el pintor se n’adonava. Tot nerviós, ha fet com si s’estrenyés el nus de la corbata, ens ha donat la mà i se n’ha anat tot ensopegant amb un capellà que conec de vista i que es deixa caure pertot on flaira vents i fums terrers. Un cop fora, En Folguera ha comentat:

—A vós no us convencen els floralistes professionals; a mi, els floralistes de la pintura. Estigueu segur que aquest que acaba d’anar-se’n n’és un. Tots es delaten amb la manera de signar les obres. La firma d’aquest és la d’un cal·lígraf ferroviari. Ja m’enteneu. A vós mateix us he sentit dir que un cop d’ull a la firma d’una pintura us orientava; a mi, em fa girar cua… Què! Ja heu llegit Choderlos de Laclos? Què espereu?





Salvat-Papasseit





Març de 1919



Plovia a bots i barrals quan, a quarts d’una, entrava a les Laietanes per si hi havia En Salvat-Papasseit, que em sol guardar tot de revistes italianes i franceses d’avançada que rep amb enganyosa regularitat. M’he aturat un moment al llindar de la botiga per contemplar la Granvia sota la pluja perquè en modifica, amb avantatge, l’estètica. És en aquests moments, i a sol colgant, quan aquesta avinguda guanya en qualitats plàstiques i poètiques. I, sovint, romàntiques si s’escau d’aturar-s’hi una berlina de dos cavalls com és ara aquest migdia, i en davalla una damisel·la tota de gases rosa. Quan En Salvat m’ha vist que plegava el paraigua, ha rigut, sorneguer, i m’ha dit burgès. Sosté que el paraigua és el símbol del règim capitalista i de la banca internacional. És l’aixopluc, diu ell, dels qui es gaudeixen amb la mullena d’altri: l’art i la literatura que la burgesia ha aconseguit de donar a la comunitat dels homes és una poesia i una pintura de paraigua, això és, d’aixopluc i amb barnilles. M’ha preguntat si m’era fàcil d’imaginar Jesús i els seus deixebles per terres de Galilea amb el paraigua parat i amb botes de goma; li he respost que m’ho era d’evocar sant Pau en bicicleta per les vies romanes. Li he dit que si els futuristes italians, als quals ingènuament i mig en secret admira, havien inventat cap adminicle impermeable que tot substituint en la seva divina perfecció el paraigua l’avantatgés en emoció estètica. Ha afirmat, categòricament, que ell i els futuristes de tota jeia prefereixen mullar-se per tal com dignifiquen així llur condició proletària i progressista. Si de cas, ha dit, preferiríem un ample para-sol de colors violentes i provocatives i amb campanelles de boc a la punta flexible de les varetes. Hem rigut tots dos, i m’ha llegit uns versos italians on més enllà dels cal·ligrames —plàstics i ordenats a llur manera—, els mots en llibertat i les síl·labes mal estintolades, i amb perill d’estimbar-se en espais tipogràfics i estifollar-se, intentaven de transcriure o de descriure la lluna enamorada de les vies del tren i de les teulades de pissarra dels albergs alpins i les seves amoroses delectances. Jo, com d’habitud, ho he traduït en prosa plana i m’he esforçat de convèncer-lo que no hi havia més poesia que la que, en potència, contenien els mots —bells mots— que el floralista italià no havia sabut d’esclofollar ni d’esgranar, tasca que a mi em sembla la més adient per al poeta. Això, he observat, ni futurisme no és. Del futurisme, en considerem l’audàcia, no pas els poemes, i la seva romàntica il·lusió de desconèixer el museu i oblidar, tàcticament, els clàssics. Hem debatut què calia entendre per Futurisme. Hem retret texts literaris de Marinetti i els seus manifests, i els seus arborats seguidors, la versió francesa que l’Apollinaire se n’ha gaudit amb guany: la gràcia, ara per ara, toca els qui remoregen per París, no els qui escridassen per Milà ni els qui, amb plebea insistència, pitarregen, en ple 1919 a Barcelona. Però el futurisme que deleja, amb noble insistència progressista, En Salvat, congènitament líric, salva, confusament, els estats de congestió cerebral que congrega els italians, i es manifesta en càndids grafismes on la poesia venç, malgrat tot, la cal·ligrafia. Entre el Futurisme italià del Marinetti i els seus, la seva cartesiana interpretació parisenca i la versió maragalliana d’En Salvat, hi ha, dic tímidament a En Salvat, el futurisme dels vençuts, el dels victoriosos i el dels irredents. «Però n’hi ha un que els guanya a tots», respon En Salvat: «el d’En Gabriel Alomar, social i jacobí». Insegur i sense convicció; puix que el singular futurisme de l’Alomar és exclusivament polític però literàriament és parnassià i anacrònic. Malgrat les seves laiques defallences, En Salvat és profundament religiós i la seva emotivitat guanya a tots els qui es complauen a acompanyar-lo en els seus tràfecs de llibrer, editor i escriptor. I amb aquell somriure groc i trist que em recorda alguns dels personatges que pintava En Picasso a començaments de segle i que fa que un l’estimi més encara, m’ha agafat el paraigua, l’ha girat al revés, barnilles enlaire com si una folla ventada l’hagués bufat, hi ha penjat, al revés de la virolla, un número de Un Enemic del Poble i amb veu dolça i apagada m’ha dit: «Potser teniu raó; potser sí que alguns d’aquests italians són uns dannunzians ressagats i tots plegats hauríem d’inserir-nos a la pròpia originalitat. El meu futurisme, doncs, és aquest». I imitant un dels grotescs protagonistes que dialoguen en els dibuixos d’En Xavier Nogués, ha sortit, paraigua en mà i enlaire, de darrere el taulell. I ha fet quatre passes tot rient manyac i inofensiu. Jo i un amic i correligionari seu en el falansteri pairal l’hem aplaudit, joiosos. Però aleshores ens hem embrancat en delirants disquisicions entorn de Sorel, que jo intentava d’explicar, i de Proudhon, que tots dos coneixien tant o més bé que jo —conec Proudhon a través d’elementals resums— i, per apaivagar-nos i afanyosos de trobar un punt de coincidència, hem convingut que, per damunt els matisos, tots plegats érem federalistes i europeistes. Ho hem celebrat amb la lectura d’uns versos nous d’en Salvat que ha llegit ell mateix, lleugerament tremolós, i que em sembla recordar que ha dit que pensava de dedicar a En Joaquim Sunyer, el pintor, al qual tots admirem. M’ha donat un número vell de la revista francesa Nord-Sud, que em mancava i que recull els poemes, en prosa i en vers, dels «cubistes literaris» —nom que a mi em desplau i també a En Salvat—. Ja a la porta, m’ha dit: «Aquests burgesos que us lleveu a les onze i veniu a prendre el sol de migdia al passeig de Gràcia no podeu comprendre els qui anem a hora fixa a aguantar la pluja amb la gira del coll del gec enlaire per no pelar-nos de fred». No li he dit, és clar —no m’agrada de defensar-me si no és espiritualment urgent—, que precisament aquell dia m’havia llevat a les quatre del matí i que havia fet les meves vuit hores manuals, agres i dures, i descaradament extrapoètiques. Puix que jo carrego, jove com sóc, amb fresca esportivitat i damunt meu totes les llegendes. Sobretot si me les penja un company pur i excepcional com és ara En Salvat-Papasseit, de les Laietanes, poeta.





Setembre de 1919



Feia poc que era a la llibreria, quan ha arribat un conegut d’En Salvat, amb aires de catecumen. Un cop presentats, hem parlat de política i dels moviments socials a Barcelona. En Salvat, franc i rialler, li ha preguntat si seguia fidel a Bakunin.

—Vull dir a la interpretació dels llibres i de les teories socials de Bakunin. Ja saps que no hi estic pas d’acord del tot. El teu singular federalisme em sembla, d’altra part, contranatural. Jo diria que desfer els pobles no és pas cap guany. Explica-li, explica-li a En Foix el teu programa.

Segur, seriós i tolerant, l’amic d’En Salvat ha exposat la seva concepció d’una Europa federada, no pas partint de les pàtries reals, ni, tampoc, dels Estats plurinacionals constituïts, sinó d’unes hipotètiques regions productores i especialitzades. En Salvat ha tret un mapa d’Europa damunt el qual el seu amic, que ara no recordo com se diu —Millan?, Borràs?—, ràpid i convençut, ha traçat l’ordenació de les futures comarques productores.

—Aquí, el tèxtil; aquí, el calçat; aquí, l’arròs; aquí, la metal·lúrgia, segons les condicions i els avantatges del terreny i del sistema federal de comunicacions. Una comunitat de regions productores sense bandera ni moneda. Cada zona bescanviaria els seus productes, agrícoles o industrials, segons les seves necessitats o urgències.

—I quina llengua hi parlaríem? —li ha preguntat En Salvat—. ¿I l’art, la literatura i el pensament, hi serien lliures?

L’amic s’hi ha pensat. Ha parlat d’una llengua sintètica que, no sé ben bé per quines raons, no devia ni podia ésser l’esperanto. Creu que l’estructura supranacional de l’Europa «federada», barrejaria gents de tots llenguatges, i que d’aquesta mescladissa en sortiria un llenguatge nou, eficient i versal. Quant a la llibertat de pensar, d’escriure i de pintar, m’ha semblat que venia a dir que el treball repartit entre tots, l’oci llarg, els esports i els esplais naturalistes i comunitaris, etc. farien inútils molts dels ornaments amb què «s’emperifollen», segons ell, els Estats d’avui.

En Salvat, generós i elemental, no té gaire de fanàtic i, tot i adelitar-se pensant-hi, es malfia de les utopies. És prou lúcid per a descobrir allò que hi ha de vàlid en els programes polítics i socials, i allò que tenen d’irrealitzable. Ha dit, doncs, al seu amic que no el convencia. Hi ha hagut debat llarg. Hom ha passat de Bakunin a Proudhon, a Pi i Margall, a Sorel, a Kautsky, a Labriola, i per poc que no hi surt Barrès. En Salvat, tot seriós i en un to poc habitual, li ha descrit els inconvenients, en l’ordre pràctic, de l’anarquisme, i ha fet la defensa dels sindicats i de llur ordenació en un estat aproximadament socialista.

—El socialisme, tal com jo el penso, propugna la justícia i la llibertat, i és respectuós de les realitats nacionals, culturals i lingüístiques. No és gens utòpic ni absolutista. La meva poca experiència m’ha convençut que a la convivència dels esperits, li cal un ordre. Per extrema que sigui la doctrina que propugnin els capitosts.

—Fas massa cas de Berth i dels trànsfugues de l’anarquisme. Alguns s’han passat i tot a l’Action française. No et fiïs dels francesos. Són tots uns patrioters.

—Ja veieu, Foix, com jo em decanto també per les disciplines. I més, amb tants d’il·luminats i d’exaltats amb bandera pròpia. La tradició, que per a mi no és pas ben bé la d’En Torres i Bages, compta. Però compta més la justícia i la llibertat d’investigar.

En Salvat ha tret d’un calaix del taulell un número que em guardava de la revista Sic i, tot acomiadant-nos, m’ha dit:

—No és gaire grec, ni tan solament grecollatí, i no hi ha gravats sediciosos; però obre horitzons. I no em negarà ningú que sóc poeta.





Carles Riba





9 de juny de 1915



He passat a ca l’Altés, l’impressor, per si ell tenia el numero 2 de La Revista. Esperava de trobar-hi alguns dels companys amb qui em plau de conversar. Però, solitaris que som tots plegats, només hi he trobat l’Altés, el qual, pràctic i idealista, m’ha vingut a dir que el seu taller no era cap redacció i que a En López-Picó, patriarca en el florir de la joventut, el trobaria al cafè. No m’ha sabut dir quin. Com que era l’hora de plegar, i som veïns, hem sortit junts. L’Altés portava un bimba passat de moda i li ho he dit. Però ell m’ha volgut fer comprendre que cada any reprèn la joventut vestint a to de la seva adolescència. I m’ha semblat que esqueia al seu ofici i al tarannà d’alguns dels escriptors que es valen del seu noble talent d’artesà tipògraf. No l’he acompanyat a casa perquè La Revista em cremava els dits i em delia per llegir-la. M’he perdut pels carrers de Sant Gervasi, defallents en un capvespre que exhauria els recursos del seu encís. He guardat, per llegir a casa, l’article d’En Fabra sobre la gramàtica que cal als escriptors i, indiferent a les llangoroses dolçors de l’hora, m’he recitat, quasi en veu alta, els versos d’En Carles Riba «In memoriam», escrits el novembre de l’any passat i publicats a La Revista d’ara:



Llàgrimes, llàgrimes, Senyor,

que regalimin gerdament

damunt l’eixut pensament.



En arribant a casa me’n sabia, a trossos, de memòria i, en comparar-los amb els versos que he escrit, els meus m’han semblat incoherents en el concepte i molt singulars en llur expressió formal. Però m’ha pres una estranya dolçor. He pensat que en faria de nous i que els refaria perquè cal anar de millor en millor i el poeta és, malgrat ell mateix, i per a sempre, el gran responsable. Aleshores per una estranya referència evocativa he recordat la lectura que vaig fer de Seqüències d’En Maragall el dia que anava a l’Institut a examinar-me del sisè de batxiller tot anant Rambla de Catalunya avall després d’haver-me comprat l’exemplar a L’Avenç. No sé pas el que trobo en aquests versos d’En Riba que em recorden el «Cant espiritual», malgrat que les valors de l’esperit i la tècnica literària siguin tan distints. Em sembla que no hauria d’interpretar aquestes coincidències com a senyal d’una sensibilitat comuna. És per a mi remarcable que en aquests moments de vera renaixença de la literatura catalana hi hagi cinc poetes tan conscients de llur responsabilitat: En Josep Carner, En Guerau de Liost i En López-Picó, d’una banda i, entre els més joves, En Sagarra i En Riba. Si als versos que es publiquen hom els donés la importància que tenen, cadascun d’ells individuats i no pas en llur recull en fascicle, deliria de veure què en diuen d’aquest poema d’En Riba els diaris catalans de demà. A mi em sembla, i l’altre dia ho deia a En Ventura Gassol, que cada poema, per al poeta i per al lector, hauria d’ésser tan important com un llibre. Jo crec, contra el parer d’alguns, que és extravagant que hom esperi d’un poeta que aplegui les seves obres en volum per a valorar-lo. I ho és també la importància que hom dona a la quantitat —tants de cents versos!— per damunt la qualitat. Per al poeta que verifiqui l’hora, el lloc, el pensament o el somni, cada poema és ja un llibre. I els pocs versos que conec d’En Riba, i en això em recorda, malgrat tot, i altra vegada, En Maragall, integrats en poema valen per un llibre amb intencions sistemàtiques.



Però perquè amb l’eternitat, Senyor,

m’haveu donat l’angúnia de durar.





12 d’abril de 1916



Ens hem trobat amb l’Obiols i m’ha portat al Continental, a la penya d’En López-Picó. Feia dies que En Folguera m’havia dit que al meu afany de solitud li convenia l’experiència del diàleg. Però he temut sempre de perdre’m en el desordre dels debats, i imaginava que jo, viatger indolent a les contrades ombrívoles del somni i, a la vegada, per una doble natura, amorós d’oposar idees, d’ordenar els opòsits, d’aclarir-me sense expedients, m’abandonaria a l’encís de les troballes d’altri. Ja aquest matí, a la llibreria d’En Salvat-Papasseit al Faianç, m’he excedit en observacions ambigües i m’he mostrat adés rigorós, adés tendre. Quan hem entrat al Continental, En Folguera, dolç i precís, ordenador, i dissolvent a la vegada, enfosquia la bonhomia d’En López-Picó (el qual, entre fumeres espesses i delirants, engolia el quart got de cervesa) amb vastíssims projectes, crítiques amargues i poderoses resolucions. Avançat i reaccionari a la vegada, En Folguera té el do admirable d’empènyer l’irresolut, d’asserenar el ressentit (i direu que entre nosaltres tothom ho és) i d’abatre el desdenyós. La seva sensibilitat, aguda i precoç, tantost l’enduu a engrescar-se amb els més arriscats dels poemes d’avantguarda, com a complaure’s amb la combativitat d’En Maurras, de l’Action française. Quan més contents estàvem En Folguera i jo establint règims nous i aglutinadors en països inèdits, ha arribat En Riba i tots ens hem dissimulat. Semblava que fins aleshores tots havíem callat, i hem fet el distret com si cadascú fos només el testimoni d’ell mateix, i en silenci. La presència d’En Riba ens torna púdics; amb el seu mig somriure, que aparenta amarg, arruïna sistemes i desfà cabòries. Hem parlat, a mitja veu, del Noucentisme, i dels seus profetes, de la guerra, de la sort futura de les pàtries i, com sempre, hom ha contat potins polítics i socials i acudits vermellejants. Però En Riba, amb aquell no-sé-què d’home que en torna, ha anat, amb veu confidencial i sostinguda, a l’essencial dels temes que discutíem i ens ha convertit a tots en auditori universitari. Talment és invencible en la controvèrsia: no pas perquè la raó sigui sempre d’ell, ans bé per la seva admirable facultat de senyorejar allò que no vol, no sent o no creu i de què els altres han fet patrimoni. Quan hem sortit, i era molt tard, plovisquejava i jo no he gosat, com era el meu desig, d’acompanyar-lo per tal com havia acumulat tot de reserves als seus punts de vista i em feia por de reaccionar i d’oposar-li arguments que jo creia decisius però que si els dic en veu alta davant En Riba, em semblen, no n’aclareixo en aquestes hores de la nit el perquè, insípids.





12 d’octubre de 1918



Avui, aquest vespre, érem molts al Continental. En Monegal, l’escultor, i En Martí Casanoves se les havien amb l’Obiols i es diu si el grup de la plàstica retira la seva col·laboració a La Revista. En Martí Casanoves és un foll sistemàtic que té la noble virtut de defensar l’Enric Casanoves com el més important dels escultors d’ara. Amb En Ferran i Mayoral hem debatut els temes que amb excés de rigidesa tracta en les Lletres a una amiga estrangera i li n’he acceptat in totum les intencions ja que no el to. Però l’Aragay el pintor, que no és pas gens feble quan topa amb un adversari, s’ha concentrat en un atac vastíssim contra allò que ell n’ha dit excessos intel·lectuals i, dur i irònic ensems, ha acabat per donar-li la raó. A cap dels qui ens plau de col·laborar amb En López-Picó en la seva noble empresa integradora de valors, no ens satisfan la tendència al descordament de tot d’escriptors, llur incoherent bohèmia, les asimetries en llur conducta i l’afecció pels oratges literaris i plàstics. Tot allò que és desordre en l’esperit, els abusos de l’espontaneïtat, l’exhibició de la impúdica puresa ni la fàcil bonhomia. Algú de la penya, no recordo qui, ha dit que tot allò era Noucentisme. Tots n’han protestat i l’arribada d’En Maria Manent i d’En Carles Riba ens han desviat a tots del tema. Jo havia portat per llegir a qui fos diversos fragments del meu Diari 1918 que vaig començar l’any passat, però m’ha semblat que l’aire de la penya no era per resistir la meva experiència poemàtica i els hauria embutxacat de nou si l’Alexandre Plana, sempre cavaller i benèvol, no m’hagués demanat de llegir-los-hi. En Riba n’ha copsat algunes frases i m’ha semblat que arrufava front i celles. Potser no era així. M’ha semblat, sense que En Riba m’hagi dit res, que jo només divagava, que les transformacions successives a què jo sotmeto les imatges eren falsos simulacres i no pas el simulacre, en l’íntegra puritat, que assajo de transcriure, i en En Riba hi he vist el permanent. No vull pas suposar que En Riba no sigui, malgrat el seu talent, fàcil i, no en dubto gens, senzill però, ara per ara, quan me trobo davant de tants de companys plens de llur món, la meva inclinació és la de sentir-me un espectre entre els espectres, i em concentro. Quan és de nit i reprenc el diari és per a heure-me-les sempre contra mi mateix. I això que En Riba és el personatge més obsessionant dels qui venen al cafè i el veig en la seva conducta intel·lectual i moral molt a prop de la meva, continent i, per tant, sòlid i inflexible. El que passa és que ell ha llegit els clàssics en grec i entre ells, els estoics, malgrat la seva aversió pels divulgadors llatins com és ara Sèneca, i jo els he llegits en traducció francesa. He sortit amb En Manent, poeta de gran to i company d’un altre poeta també amb aires d’aristòcrata, En Bofill i Ferro, amb el qual es passegen per Barcelona, amb enyoraments de senyors vuitcentistes. Jo, que em moc en una zona més boscosa i solitària que En Manent, he admirat el seu delicat aplom que li dona un aire extern tan distingit. Si un dia algú m’edita el Diari 1918 (que són 353 poemes en prosa) en dedicaré un a En Riba. Aquell que comença «Quan érem a la font tots dos un missatger del Rei m’ha dit que hi havia guerra».





10 de setembre de 1922



Tots els qui som a Sa Tuna, entre Aiguafreda, on hi ha els Tayà, i Aigua Blava —l’Obiols pintor, En Fises arquitecte, En Turell que serà enginyer, En Vidal mercader, En Requesens— ens movem de bon matí enduts per una alegria comuna: avui arriba En Riba a passar uns dies amb nosaltres. Tots ens hem preguntat si En Riba es banyava. L’Obiols, al qual li agrada de pintar el mar amb Venus indecises i tritons respectuosos, ha dit, ell, el crèdul, amb aire campanyol i convençut, que no. Quan En Riba, valisa en mà, ha arribat de Begur, on alguns l’han anat a rebre, tots titil·làvem. Hem hissat la bandera al pal de la balconada i, amb sordina, hem cantat l’himne. En vesprejar, quan ullpresos per la malenconia terrosa del sol colgat soldejàvem un pescador perquè ens cantés unes tendres melodies populars mentre jugàvem a la morra, algú ha engegat tot de discs amb sardanes, i amb les dues o tres noies pescadores, severes i robustes, que integren el veïnat, les hem ballades en un cap de terrassa. L’un i l’altre volíem que, havent sopat, En Riba sentís cantar les havaneres que conserven els d’ací amb tota llur candor, i amb el vell Manera les hem taral·lejades. Algú ha dit, i era ben tard de la nit, de sortir en mar per recórrer la badia des de la punta des Plom fins a Cap sa Sal. A Sa Tuna no tenim ni llum, ni aigua ni estiuejants. Però el cel, entre negrors rocoses, ens acompanya amb la divina fulguració de clarors eternes. No sé si En Riba es pensava de trobar-se en un indret tan primitiu, gosaria dir arcaic, on un es fa la il·lusió d’haver reculat segles i segles, on les formes dialectals en el parlar dels pocs que hi viuen tenen les sentors salabroses i l’alè humit d’una de les esplugues del cap de Begur. Hem bogat ara l’un, ara l’altre, entre foscors immortals; tots callàvem tot mirant l’espurneig fosforescent que brolla de l’aigua a cada cop de rem i el ròssec de llum que deixa el timó, tan clar, que il·lumina els fons de les aigües amb llums d’aurora. A En Salvat-Papasseit i a En Garcés els hauria plagut molt. Ells, en alguns dels seus versos, n’han sabut donar la frisança. Aquest vespre ha estat un vespre d’eternitat. Vull dir que tots el recordarem com el millor dels instants i quan serem més grans, potser com l’Instant. I En Riba, de tant en tant, i com si pregués, recordava versos clàssics. Però m’he adonat que cadascun de nosaltres vivia intensament la pròpia solitud. Jo he sentit una esgarrifança semblant a la que em va donar, d’adolescent, la primera lectura d’uns versos d’En Maragall o la dels més frescs i terrencs dels versos que conec d’En Sagarra. Quan hem varat el llagut a l’escar, a tots ens semblava d’haver fet un viatge meravellós per mars pretèrites i concretes, malgrat no haver-nos mogut de les intimitats de la cala, arrecerada sense horitzons i plena de secrets. Jo no tocava de peus a terra, i la imaginació, exaltada, bastia castells antics a les eroles que coronen les roques augustes, i les ombres de personatges mitològics es projectaven damunt l’areny dur i, malgrat l’hora, tebi. En dir-nos el Bona nit! abans d’entrar a can Sastre on fèiem estada, En Riba ens ha fet saber, content com un noi, que demà es banyaria.





28 de febrer de 1929



De tornada de Montjuïc he anat al Colon, on entre d’altres coneguts hi havia En Lluís Muntanyà, sagaç i amb aire de gerent en miniatura, i En Díaz-Plaja, hàbil a afirmar els seus punts de vista sense que aquell amb el qual parla se n’adoni. Després d’aclarir amb En Sebastià Gasch, tan docte en l’entusiasme, les constants de la pintura catalana, des d’En Sunyer a En Miró, i l’abís que sota un mateix denominador en tendència separa la pintura d’En Miró de la d’En Dalí, En Muntanyà ha al·ludit uns versos meus que ell considera que són una síntesi del medieval concret i de l’irreal contemporani. Jo he esmentat En Riba potser per conèixer-ne llur parer, i hem parlat de les Estances. Tots tres hem coincidit a reconèixer la importància dels problemes que amb tanta de generositat ha plantejat En Riba entre nosaltres per a resoldre’ls i fixar-los a favor dels qui, i som molts, ens acontentem amb una aproximació. Hem escatit si allò que era difícil en els poemes d’En Riba era el vers, la tècnica del vers, la dura disciplina a què sotmet l’expressió del concepte, o la descoberta de la bellesa, en rigorosa unitat, que prova d’incloure-hi. És a dir, si els versos d’En Riba eren bells per llur precisió formal o per llurs suggerències en projecció plàstica. En Díaz-Plaja ha negat el formalisme d’En Riba i amb texts recitats de memòria n’ha fet veure llur essencialitat. En Muntanyà hi enyora l’anècdota immediata i el picant del neoimpressionisme. Tots admirem, però, l’espectacle d’aquest home de passió, ple de divines rancors, que per amor del concepte i per amor mateix del vers com a tal, refusa d’incloure en els seus poemes allò que la majoria de versificadors es faria una glòria de considerar elemental per a llurs produccions. En Muntanyà, coneixedor, sembla, de la lírica europea, ha reconegut i admirat l’ètica d’En Riba, feta d’eliminacions, però ha confessat que no creia útil que, per mimetisme, tothom ribegés.





29 d’agost de 1952



En Riba i la Clementina m’han vingut a veure al Port de la Selva. Fa un dia mandrós i més aviat trist. Tot, la substància del mar i la del cel es barregen i infonen, al poble i a les seves platges i cales sinuoses, una vaga tendresa feta de llangors retrospectives. Malgrat un llevant que modifica les dades tòpiques dels qui creuen que coneixen el país, hem sortit amb el llagut i, contra el meu costum de costejar amb proa a Cap de Creus, hem forejat. Tot tenia l’aire d’una pintura nòrdica com les que veiem reproduïdes en els gravats preferits pels notaris conspicus i dentuts per a decorar els despatxos. La silueta d’una de les barques de la parella de bou, submergida en les tristes grogors de la seva pàl·lida solitud, ha encuriosit En Riba. Hem convençut En Quimet, el pescador, d’acostar-nos-hi. Com que jo duia, com sempre, el timó, malgrat les reserves del patró hi hem fet proa, i ens hi hem acostat i arrambat. Llevaven la xarxa, i En Riba i la Clementina, plena de dolceses, s’hi han adelitat com uns infants. En Riba s’ha interessat per la justesa d’alguns vocables mariners i tots dos s’han enfilat a la barca per veure com els peixos saltaven pel buc. S’han engrescat amb el nom d’alguns peixos, els menys coneguts, se’ls han après de memòria, i En Riba ha somrigut i rigut com riuen i somriuen els vells pescadors quan la pesca és bona. De tornada, tot passejant per Port de Reig, En Riba m’ha mirat amb emoció i m’ha dit que ens tractéssim de tu. Ens hem abraçat i hem recordat una de les més belles estrofes de les Estances: «Ulls meus, closos em fóssiu amb porta de tenebra». I mentalment, he rigut i he plorat.





APÈNDIX

Agustí Esclasans





18 de març de 1916



D’arribada al Continental només hi havia En López-Picó amb En Folguera i un bonastre forà que llegia, amb eloqüència d’envelat, uns versos on, a la manera dels floralistes del Pla de Bages, narrava les trapelleries d’una masovera adúltera. A mig llegir ha entrat, coronat de silencis claustrals, un minyó fosc, amb aire de vidu permanent, que conec anys ha de vista, i del qual jo delia de saber la identitat. S’ha acostat, privatiu i reverent, a En Picó i ha lliurat d’allò més de papers manuscrits, que el mestre ha entaforat en un gec propi com si fossin proclames subversives. Ens ha presentat, sil·labejant el nom entre dents, i enmig del barbull del cafè, en aquella hora tardana, he entès que es deia Esclassans o Esclasans. M’ha plagut molt de conèixer-lo de vós a vós, puix que la seva obsessionant presència als indrets preferits ens havia encuriosit a mi i els meus companys d’itinerari. És ver que no hi ha concert al Palau o a Belles Arts on, isolat entre molts, no el topem seguint, amb ulls meravellats, el programa, atentíssim a l’audició, i absent, a la vegada, com els bardissars autòctons. M’hi ensopego a la Ronda, per l’Onze de Setembre; el clisso a la sortida del Romea, quan estrenen; el veig al galliner del Liceu, si fan Wagner; el trobo a la Rambla, braços badats com si escampés llavors en sembres sistemàtiques en terrenys comunals. I, aplaudint junts, en els aplecs irisats per les colors d’íntimes banderes. Per Sant Esteve passat, a la sortida del Palau, mentre jo i el meu escamot jovenívol espiàvem la sortida d’una noia de trenes llargues i molsudes, que durant el concert seia davant mateix del qui avui he sabut que es deia Esclasans —i que ell no va mirar mai mentre nosaltres la contemplàvem, ull golut, amb ganes d’estirar-li les cues—, el plovisc ens va obligar a arrambar-nos a la paret de l’església de Sant Francesc. L’Esclasans intentava, amb aire de plutòcrat fascinat, d’obrir un paraigua rebel. Anàvem a ajudar-lo, quan se li va estendre sol, com en un prodigi, amb dimensions d’ombrel·la parroquial i, aixoplugant-s’hi, va desaparèixer, crepuscular, per un carrer contigu. Ara, en arribant de nit a casa i com que el nom em sonava, he fet memòria i, bascós de llibres i paperassa, he descobert que ell i jo, cap allà als anys 1907-1908 —devem ésser, si fa no fa, de la mateixa lleva, per bé que ell aparenti més gran—, col·laboràvem, adolescents frescs, a En Patufet. Jo, amb pseudònims diversos; ell signant, altiu, Agustí Esclasans i Folch.





JOSEP VICENÇ FOIX i MAS, conegut com a J. V. FOIX (Sarrià, 28 de gener de 1893 - Barcelona, 29 de gener de 1987), fou un poeta, periodista i assagista català, un dels més destacats de les avantguardes literàries catalanes.

El seu pare, d’idees liberals i gran treballador, era dels Torrents de Lladurs, però anà a treballar a Manresa on aprengué l’ofici de confiter; allà conegué la que esdevindria la seva muller: Paulina Mas i Rubinat, dona molt sensible i religiosa. Posteriorment la família es traslladà a Sarrià, on nasqueren Josep Vicenç i dues noies. Foix estudià a l’escola pública de la vila, dirigida per Salvador Mundí, mestre municipal de prestigi, i fou condeixeble de Josep Obiols, amb qui l’uní una gran amistat. Com tants intel·lectuals d’aquests anys inicià, després d’acabar el batxillerat, la carrera de dret, però abandonà els estudis a causa de la seva gran afició per la lectura. Des de molt jove va començar a llegir de tot, des dels grecs, llatins i francesos —gràcies a les traduccions Garnier— fins a Nietzsche. «Una barreja detestable si voleu», escriu al Dietari de 1913, «però érem així molts dels nascuts a la fi i a començament de segle. Ens delectava Byron i llegíem amb complaença Baudelaire». Adquirí una foneria tipogràfica, que traspassà amb l’arribada del linotip; es lliurà llavors a la lectura, tot ajudant el seu pare a la indústria que tenia a Sarrià, i es començà a dedicar seriosament a la literatura. Per aquests anys freqüenta assíduament la penya del Continental, on coneix, entre d’altres, López Picó, Salvat, Riba i Folguera, que l’incorpora a La Revista, el 1917; l’any següent és director dels dos darrers números de Trossos, que havia fundat J. M. Junoy. Home del seu temps, practicà el tennis amb entusiasme, i fou un dels col·laboradors de l’Aeroclub de Catalunya, símbol de la seva actitud d’avantguarda. Va sovint a Sitges a casa del seu amic Josep Carbonell i Gener, gràcies al qual col·labora a Terramar (1919-1920) i amb el qual funda Monitor (1921-1923), on exposa la seva teoria nacionalista, que posteriorment refermarà als butlletins d’Acció Catalana (1922), de la qual fou un dels col·laboradors més actius; així concilia l’avantguardisme i el nacionalisme, com ho demostra al llibre Revolució Catalanista (1934), escrit juntament amb Carbonell. A partir de l’any 1924 estiueja al Port de la Selva, coincidint-hi amb Alexandre Plana, Joaquim Ventalló i Josep. M. de Sagarra; primerament s’hostatja a la Fonda del Comerç i després hi tindrà casa pròpia (1948). El 1918 presenta Joan Miró i el 1925 Salvador Dalí, en exposar per primera vegada a Barcelona. Col·laborà a la Revista de Poesia (1925-27) i fou redactor de L’Amic de les Arts (1926-28) i de Quaderns de Poesia (1935-36), on figuren alguns dels seus textos teòrics més importants.

L’any 1927 publica Gertrudis, i el 1932, KRTU, llibres en prosa poemàtica, que són part integrant d’un extens Diari que Foix data el 1918, i que passaren desapercebuts. El fet que, sota un any concret, aplegui aquesta part de la seva obra, assenyala que tota, en conjunt, no és més que un desplegament de les possibilitats presents als primers escrits, tret inherent a la seva concepció literària. El prestigi de Foix és, però, minoritari, i ell mateix sembla voler-ho. L’any 1933 representa el PEN Club català al Congrés de Dubrovnik (Iugoslàvia), i l’any següent dirigeix els cinc números de la tercera època de Revista de Catalunya. Des de la catalanització de La Publicitat, en dirigí la plana literària, i amb el pseudònim «Focius» hi tingué una secció diària fins l’any 1936.

Després del llarg silenci imposat per les circumstàncies polítiques, col·labora a Poesia, Ariel i Dau al set, i l’any 1947 apareix la seva primera obra poètica, i possiblement la més important, Sol, i de dol, impresa, però, l’any 1936. Foix, semblantment a Riba, i als noucentistes, vol instaurar la tradició de l’humanisme català i alhora relacionar-se amb els corrents literaris més nous, que adapta amb originalitat singular, actitud que resumeix el seu vers tan citat: «M’exalta el nou i m’enamora el vell». Pel que fa al «vell» es remunta fins a Llull, Ausiàs March i, gràcies a aquest darrer, als trobadors; del «nou» l’interessen especialment els futuristes i els surrealistes de l’escola de París, amb els quals manté relacions personals. Foix mateix s’ha definit com «un investigador en poesia», en considerar la poesia com una realitat objectiva, separada del poeta, però susceptible de ser explorada per ell, que «s’adreça, doncs, i franc, als qui investiguen en els comellars de la poesia per amor del Bell —o del Rar!—, no pas als historiadors de la literatura…». Al mateix temps és conscient que la poesia és essencialment un artifici verbal, i pensa que el poeta és «mag, especulador del mot…». Malgrat la publicació d’aquest recull, Foix es donà a conèixer tardanament com a poeta i Gabriel Ferrater ha pogut parlar al pròleg d’Els lloms transparents de les «tècniques» de què s’ha valgut Foix «per retardar brillantment l’esclat de la seva fama». La publicació del llibre suscità escàs interès, a causa del tiratge limitat i l’aparent dificultat de lectura. De fet, fins els anys 50-60 no s’inicia la difusió de Foix, amb una influència sobre les noves generacions que no ha fet més que augmentar. Malgrat això, Pere Gimferrer considera Sol, i de dol «un dels grans llibres de la poesia catalana moderna, i sens dubte el títol que, del Cant espiritual d’Ausiàs March ençà, ha sabut afaiçonar més superbament la parla poètica a l’exposició d’un sistema de pensament». El recull consta de setanta sonets dividits en cinc seccions on l’autor recorre a formes verbals arcaiques, i té una riquesa idiomàtica i tècnica excepcional. Es essencialment poesia doctrinal, didàctica i alhora meditació del món, on l’autor exposa el seu ideal artístic: «L’equilibri, suprem, classicista». Al poema «Si pogués acordar Raó i Follia» resumeix el conflicte permanent del seu món interior, reflectit en la poesia entre sentiment i raó, el nou i el vell, l’instant i l’eternitat; la darrera secció conté una sèrie de poemes religiosos, poc freqüents en la poesia de Foix, on la divinitat encarna l’absolut, el seny.

L’any 1951 publica Les irreals omegues, forma foixiana de trobar clus on l’autor exposa experiències biogràfiques, exclusivament personals o bé col·lectives; la data de publicació i els llargs títols explicatius, allò que Sansone ha anomenat «els preàmbuls poètics de J. V. Foix», donen un punt de partença per a una lectura correcta. A continuació publica On he deixat les claus… (1953), que primerament portava el títol ben significatiu És quan dormo que hi veig clar. I, de fet, els somnis ocupen una part decisiva en l’obra de Foix. En una dedicatòria ha escrit, a més: «el real del qual parteixo i del qual visc, amb cremors a les entranyes, com saps, i l’irreal que tu et penses descobrir-hi, són el mateix».

L’any 1952 assisteix al Congrés de Poesia de Segòvia; després, en el curs dels anys, ho fa al d’Arts Figuratives de Sicília i als de poesia celebrats a Salamanca i Formentor; l’any 1962 presideix la delegació catalana al congrés de la Comunità Europea degli Scrittori, celebrat a Florència. I el 1956 publica Del «Diari 1918», que en relació a Gertrudis o KRTU, constitueix una continuació però també una evolució que es manifesta en el sentit de paràbola que dóna als seus textos —concepció filosòfica del món o idees pròpies del poeta. Col·labora, entre d’altres publicacions, a Serra d’Or, on intenta de reprendre el seu estil informatiu d’abans de la guerra, però no hi assoleix gaire ressò. L’any 1960 publica Onze Nadals i un Cap d’Any, on recull les felicitacions que envia cada any per aquestes dates a les seves amistats. Aquests poemes no són, en substància, poesia religiosa, malgrat el motiu temàtic persistent que els unifica, sinó recreació estilitzada de la poesia popular, poesia de gènere, en definitiva, perquè Foix considera «les anomenades escoles literàries no pas com a tals amb llurs preceptes, ans bé com a gèneres».

L’any 1961 és elegit membre adjunt de l’Institut d’Estudis Catalans i el 25 de maig de 1962 cobreix la vacant de Josep M. de Sagarra com a membre numerari de la Secció Filològica. Foix, «posseït d’una febre creadora com no l’havia viscuda mai» segons paraules seves, ha continuat publicant amb regularitat: L’estrella d’en Perris (1963), Darrer comunicat (1969), Allò que no diu «La Vanguardia» (1971) i Tocant a mà (1971). Les obres poètiques (1964) inclouen un recull inèdit: Desa aquest llibre al calaix de baix. Els lloms transparents (1969) i Mots o maons o a cascú el seu (1971) apleguen articles sobre temes diversos: política nacional, urbanisme, l’acció cívica i ètica de l’intel·lectual… Catalans de 1918 (1965) són retrats literaris i meditacions que, des dels 17 anys, l’autor consignava per a si mateix, seguint un ordre de dietari; gràcies a aquests records i vivències, una època llunyana es fa viva i present. L’any 1973 li fou concedit el Premi d’Honor de les Lletres Catalanes.

«Poeta d’idees, i d’imatges que en són el reflex, la seva obra resta un dels punts més alts d’elaboració i exigent domini verbal que hagi assolit la literatura catalana posterior als clàssics del segle XV», escriu Pere Gimferrer. «Convergents, la recerca metafísica, i la incessant exploració expressiva, hi congrien un paradigma del problema central de l’art contemporani: el replanteig de la pròpia essència i la indagació a l’entorn del sentit de la condició humana». I, per aquest motiu, l’ascendent de Foix sobre les generacions joves s’ha accentuat a partir de la postguerra.





Nota





[1] Citem els textos provinents de Catalans de 1918 segons la datació al dietari, amb el format «dia/número de mes/any», seguit de la pàgina de la nostra edició.





