Després de dotze anys de captiveri dins la inexpugnable fortalesa d’Azkaban, un mal dia l’infame Sirius Black s’escapa de la presó. Condemnat per haver mort tretze persones mitjançant un malefici, el fugitiu està cridat a ser l’hereu de Voldermort, el Senyor de les forces del mal. Sirius desapareix per sorpresa, deixant poques pistes rere seu. Harry Potter no les té totes, ni tan sols se sent protegit entre els murs de l’escola de màgia on estudia, envoltat pels seus amics. Per si tot això fos poc, sembla que un d’ells està disposat a trair-lo…





J. K. Rowling





Harry Potter i el pres d’Azkaban


Harry Potter - 3



ePUB v2.0

Raticulina 11.11.13





Títol original: Harry Potter and the Prisoner of Azkaban

J. K. Rowling, 1999

Traducció: Laura Escorihuela, 2000

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





A Jill Prewett i Aine Kiely,

les padrines del swing





1. El correu per mussol


El Harry Potter no era un noi normal per moltes raons. Per començar, perquè l’època de l’any que menys li agradava eren les vacances d’estiu. Després, perquè tenia moltes ganes de fer els deures que li havien posat, però els havia de fer en secret, ben entrada la nit. A més, era bruixot.

Era gairebé mitjanit, el Harry era al llit, estirat de bocaterrosa amb les mantes per sobre el cap fent com de tenda de campanya, amb una llanterna a la mà i un llibre amb cobertes de pell que es deia Història de la màgia, de Dolors Plorós, obert sobre el coixí. El Harry resseguia la pàgina amb la punta d’una ploma d’àguila, amb les celles arrufades, buscant alguna cosa que l’ajudés a escriure la redacció que li havien posat de deures: «Argumenteu per què la crema de bruixes al segle XIV era totalment absurda».

Va aturar la ploma a l’inici d’un paràgraf que semblava interessant. Es va col·locar bé les ulleres, va acostar la llanterna al llibre i va llegir:

A l’edat mitjana, les persones que no podien fer màgia (popularment conegudes amb el nom de muggles) tenien molta por de la bruixeria, però no sabien reconèixer-la. En les comptades ocasions en què enxampaven una bruixa o un bruixot de debò, la crema no tenia cap mena d’efecte: la persona enxampada feia un sortilegi refredador de flames i llavors feia veure que s’encongia de dolor mentre que l’únic que sentia eren unes pessigolletes molt agradables. Per exemple, Anna l’Estranya s’ho passava tan bé quan la cremaven, que va deixar que l’enxampessin més de quaranta-set vegades disfressada de diferents maneres.

El Harry es va posar la ploma a la boca i va treure una ampolleta de tinta i un rotlle de pergamí de sota el coixí. Va obrir l’ampolleta a poc a poc i amb molta cura, hi va sucar la ploma i va començar a escriure, aturant-se de tant en tant per parar l’orella, perquè si algun dels Dursley sentia el soroll de la ploma anant cap al lavabo probablement acabaria tancat a l’armari de sota les escales la resta de l’estiu.

La família Dursley, que vivia al carrer Privet número 4, era la raó per la qual al Harry no li agradaven les vacances d’estiu. El tiet Vernon, la tieta Petúnia i el seu fill Dudley eren els únics parents que li quedaven. Eren muggles, i tenien una actitud molt medieval envers la màgia. A casa seva no es parlava mai dels pares del Harry, que havien estat bruixots i eren morts. Durant molts anys, la tieta Petúnia i el tiet Vernon havien tingut l’esperança que oprimint el Harry acabarien amb la màgia que portava dins. Per desgràcia seva, no havia estat així, i vivien amb la por que algú descobrís que el Harry havia passat gran part dels dos darrers anys a l’Escola de Bruixeria Hogwarts. Arribat aquell punt l’únic que podien fer era tancar sota clau els llibres de text, la vareta, la marmita i l’escombra voladora del Harry al principi de les vacances i prohibir-li que parlés amb els veïns.

El fet de no poder accedir als llibres de text havia estat un gran problema per al Harry, perquè els professors li havien posat un munt de deures per a l’estiu. Un dels treballs més difícils que havia de fer anava sobre pocions per reduir i l’hi havia posat el professor que menys li agradava, Severus Snape, que estaria encantadíssim de tenir una excusa per castigar-lo tot un mes. Així que el Harry havia aprofitat l’oportunitat que se li havia presentat durant la primera setmana de vacances: el tiet Vernon, la tieta Petúnia i el Dudley havien sortit al jardí del davant per admirar (amb molts escarafalls perquè el veïnat els sentís) el cotxe nou que li havia donat l’empresa al tiet Vernon, i el Harry va baixar les escales de puntetes, va obrir el cadenat de l’armari de sota les escales amb un clip, va agafar uns quants llibres i els va amagar a la seva habitació. Mentre no taqués els llençols de tinta, els Dursley no s’assabentarien que estudiava màgia a les nits.

Aquells dies el Harry evitava qualsevol mena de conflicte amb els seus tiets, que ja estaven prou enfadats amb ell perquè la primera setmana de vacances li havia trucat un company de l’escola de bruixeria.

El Ron Weasley, que era un dels millors amics que el Harry tenia a Hogwarts, venia d’una família de moltes generacions de bruixots. Per això sabia moltes coses que el Harry desconeixia, però mai no havia fet servir un telèfon. Desgraciadament, havia estat el tiet Vernon qui havia despenjat l’auricular.

—Mani?

El Harry, que casualment era a la sala en aquells moments, es va quedar glaçat quan va sentir la veu del Ron contestar:

—Hola? Hola? Que em sent? Vull. Parlar. Amb. El. Harry. Potter.

El Ron cridava tan fort que el tiet Vernon va fer un bot, es va allunyar l’auricular un pam de l’orella i se’l va quedar mirant amb una expressió mig desconcertada, mig furiosa.

—Qui el demana? —va bramar a l’auricular—. Qui ets, tu?

—El Ron. Weasley —va continuar cridant el Ron, com si el tiet Vernon i ell es parlessin de banda a banda d’un camp de futbol—. Sóc. Un amic. Del Harry. De l’escola.

El tiet Vernon va mirar el Harry, que s’havia quedat de pedra.

—Aquí no hi ha cap Harry Potter! —va rugir, i va allunyar l’auricular tant com va poder, com si tingués por que explotés—. No sé de quina escola em parles, noi! No tornis a trucar! No t’acostis a la meva família!

I va penjar el telèfon com si fos una aranya verinosa.

L’esbroncada que li va caure al Harry després d’allò va ser una de les pitjors que havia rebut mai.

—Com se’t pot haver acudit donar aquest número a gent…? A gent com tu! —va bramar el tiet Vernon, esquitxant el Harry de saliva.

Era evident que el Ron s’havia adonat que havia ficat el Harry en un bon embolic, perquè no va tornar a trucar. L’Hermione Granger, la tercera component del trio d’amics de Hogwarts, tampoc no li havia trucat. El Harry suposava que el Ron li havia advertit que no ho fes, la qual cosa era una llàstima, perquè l’Hermione, que era la noia més intel·ligent de la classe, era filla de muggles, sabia perfectament com fer servir un telèfon i probablement hauria tingut prou seny per no dir que anava a Hogwarts.

Així que el Harry no havia parlat amb cap dels seus amics bruixots en cinc setmanes i aquell estiu s’estava fent tan insuportable com l’anterior. Només havia millorat en una cosa, en una petita cosa: després de fer-li prometre que no la faria servir per enviar cartes als seus amics, al Harry li van permetre deixar anar la seva òliba Hedwig a les nits. El tiet Vernon hi havia accedit per la fressa que la Hedwig feia si s’estava sempre tancada a la gàbia.

El Harry va acabar d’escriure sobre Anna l’Estranya i va tornar a parar l’orella. L’única cosa que trencava el silenci en la foscor de la casa eren els roncs distants del seu enorme cosí Dudley. Però al Harry li picaven els ulls de cansament, i va pensar que devia ser molt tard i que ja acabaria la redacció l’endemà… Va tancar l’ampolleta de tinta, va treure una funda de coixí vella de sota el llit, hi va posar la llanterna, la Història de la màgia, la redacció, la ploma i la tinta, va sortir del llit i va amagar-ho tot sota un tauló desclavat del terra que hi havia sota el llit. En acabat es va posar dret, va estirar el cos i va mirar l’hora al despertador que hi havia a la tauleta de nit.

Era la una de la matinada. El cor li va fer un bot. Feia una hora que tenia tretze anys i no se n’havia adonat.

Una altra de les coses que feia que el Harry fos un noi poc normal era que no esperava el dia del seu aniversari amb il·lusió. Mai no havia rebut cap postal de felicitació. Els Dursley havien passat per alt els seus dos últims aniversaris, i no tenia cap motiu per pensar que aquell any no farien el mateix.

El Harry va creuar l’habitació, va passar pel costat de la gàbia buida de la Hedwig i va arribar a la finestra, que era oberta. Es va recolzar a l’ampit, sentia l’aire fresc de la nit a la cara, molt agradable després de passar tanta estona sota les mantes. Feia dues nits que la Hedwig era fora. Allò no l’amoïnava, perquè ja havia passat altres vegades, però tenia ganes que tornés. Ella era l’única criatura vivent d’aquella casa que no s’espantava en veure’l.

El Harry, que continuava sent baixet i prim per la seva edat, havia crescut tres o quatre dits en un any. En canvi, els cabells negres atzabeja els tenia com sempre: embullats amb obstinació, fes el que fes. Rere les ulleres tenia uns ulls verds brillants i, al front, clarament visible a través dels cabells, tenia una cicatriu fina en forma de llamp.

De les coses anormals que caracteritzaven el Harry, aquella cicatriu era la més extraordinària de totes. No era, com li havien volgut fer creure els Dursley durant deu anys, un record de l’accident de cotxe en què havien mort els seus pares, perquè la Lily i el James Potter no havien mort en un accident. Els havia assassinat Lord Voldemort, el bruixot de les forces del mal més temut dels darrers cent anys. El Harry havia sortit il·lès d’aquell atac, només amb la cicatriu al front que li havia produït el malefici de Voldemort, que, en lloc de matar-lo, havia rebotat cap al seu creador. Més mort que viu, Voldemort va desaparèixer…

A Hogwarts el Harry s’havia trobat cara a cara amb ell. Observant la nit fosca a través de la finestra, va recordar l’últim cop que s’havien trobat i va haver d’admetre que era una sort que hagués arribat a fer els tretze anys.

Va escodrinyar el cel estelat cercant la Hedwig, que potser en aquells moments anava cap a ell amb un ratolí mort al bec, delerosa d’atenció. Es va quedar encantat mirant per sobre les teulades i van passar uns segons abans no s’adonés que allà hi havia alguna cosa anormal.

En la lluna de plata es dibuixava la silueta d’un gran ésser viu estranyament tort, que creixia a mesura que volava cap al Harry. Immòbil, va observar l’ésser que s’apropava. Durant un instant va dubtar, amb la mà a la balda de la finestra, preguntant-se si faria bé de tancar-la, però llavors l’ésser estrambòtic va passar per sobre d’un dels fanals del carrer Privet, el Harry va veure què era i es va apartar de la finestra per deixar-li pas.

Tres mussols van entrar a l’habitació, dos d’ells carregant el tercer, que semblava inconscient. Van aterrar sobre el llit del Harry amb un plof suau i el mussol del mig, que era gros i gris, va caure de costat i es va quedar rígid. A les potes duia lligat un paquet gran.

El Harry va reconèixer el mussol inconscient a l’acte: es deia Errol i pertanyia a la família Weasley, així que va anar cap al llit d’una revolada, li va desfer els nusos de la corda, li va treure el paquet i el va portar a la gàbia de la Hedwig. L’Errol va obrir un ull, va esgaripar en senyal d’agraïment i es va posar a beure aigua.

El Harry va tornar amb els mussols que quedaven. Un d’ells, l’òliba blanca, era la seva Hedwig. Ella també duia un paquet i semblava estar molt orgullosa de si mateixa. Va picar el Harry afectuosament mentre ell la deslliurava de la càrrega, i se’n va anar volant cap a l’Errol.

El Harry no va reconèixer el tercer mussol, un de tigrat preciós, però de seguida va saber d’on venia perquè a més d’un tercer paquet duia una carta amb l’escut de Hogwarts. Quan el Harry el va deslliurar del correu que portava, va arrufar el plomatge donant-se aires d’importància, va obrir les ales i se’n va anar per la finestra.

El Harry es va asseure al llit, va agafar el paquet de l’Errol, va arrencar el paper d’embalar i va descobrir un regal embolicat amb paper daurat i la primera postal de felicitació que rebia a la vida. Amb les mans tremoloses, va obrir el sobre. A dins hi havia dos fulls de paper: una carta i un retall de diari.

Era clar que el retall provenia del diari dels bruixots, el Periòdic Profètic, perquè la gent que hi havia a la fotografia en blanc i negre es movia. El Harry va agafar el retall, el va aplanar i va llegir:

UN EMPLEAT DE LA CONSELLERIA D’AFERS MÀGICS

GUANYA EL SORTEIG DEL PERIÒDIC PROFÈTIC

Arthur Weasley, cap del Departament de Control de l’Ús Indegut d’Objectes de Muggles de la Conselleria d’Afers Màgics, ha guanyat el primer premi del sorteig anual del Periòdic Profètic.

Weasley, que estava entusiasmat, va declarar a aquest diari: «Hem pensat de gastar-nos l’or del premi en un viatge a Egipte, on hi ha el Bill, el nostre fill gran, que treballa de desembruixador per al Banc de Bruixots Gringotts».

La família Weasley passarà un mes a Egipte i tornarà a finals d’agost perquè cinc dels seus fills puguin començar a temps el curs escolar a Hogwarts.



El Harry va observar la fotografia dels nou Weasley davant d’una piràmide i va somriure quan va veure que el saludaven afectuosament. Hi havia la senyora Weasley, baixeta i rabassuda, el senyor Weasley, alt i mig calb, els sis fills i la filla, tots (encara que a la fotografia en blanc i negre no s’apreciava) pèl-rojos. Al bell mig hi havia el Ron, alt i prim, amb la seva rata Scabbers a l’espatlla i el braç per sobre la Ginny, la seva germana petita.

El Harry va pensar que no hi havia ningú que es mereixés tant guanyar una bona pila d’or com els Weasley, que eren una gent encantadora, i molt pobra. Va agafar la carta del Ron i la va obrir.

Estimat Harry,

Per molts anys!

Em sap molt greu el que va passar amb la trucada. Espero que els muggles no s’enfadessin gaire amb tu. L’hi vaig comentar al pare, i ell creu que segurament no hauria d’haver cridat.

Egipte és xulíssim. El Bill ens ha portat per les piràmides i no et pots imaginar quins encanteris que hi van fer els bruixots egipcis. La mare no va deixar que la Ginny entrés a l’última que vam visitar. Pertot arreu hi havia esquelets mutants dels muggles que hi havien aconseguit entrar. Els havien crescut més caps i coses rares.

Va ser increïble que el pare guanyés el sorteig del “Periòdic Profètic”: set-cents galeons! La majoria ens els hem gastat en el viatge, però els pares m’han dit que em compraran una vareta nova.



El Harry recordava perfectament com se li havia trencat la vareta vella al Ron. Va ser quan el cotxe en què ells dos havien volat cap a Hogwarts es va estavellar contra un arbre als jardins de l’escola.

Tornarem més o menys una setmana abans que comenci el curs i anirem a Londres a comprar els llibres i la meva vareta. Estaria bé trobar-nos allà.

No deixis que els muggles t’espatllin les vacances!

Espero que et deixin anar a Londres.

RON

P.S.: Al Percy l’han fet cap de monitors. L’hi van dir la setmana passada per carta.



El Harry va tornar a mirar la fotografia. El Percy, que estava a punt de començar el setè i últim curs a Hogwarts, feia un posat més vanitós que mai. Portava la insígnia de cap de monitors al fes que orgullosament duia al cap i les ulleres de pasta li brillaven sota el sol egipci.

Aleshores el Harry va centrar la seva atenció en el regal. El va desembolicar, era una mena de baldufeta de vidre. Anava amb una altra nota del Ron.

Harry, això és un dolentoscopi de butxaca. Se suposa que s’encén i fa voltes quan és a prop d’algú que té males intencions. El Bill diu que és una enganyifa per a turistes bruixots i que no s’hi pot confiar, perquè ahir a la nit mentre sopàvem va estar tota l’estona encès. El que no sap és que el Fred i el George li havien posat escarabats a la sopa.

Fins aviat,

RON



El Harry va posar el dolentoscopi de butxaca a la tauleta de nit, i allà es va quedar quiet, en equilibri, reflectint les busques fluorescents del seu despertador. El Harry se’l va quedar mirant un moment i llavors va agafar el paquet que li havia portat la Hedwig.

Dins d’aquell paquet hi havia un altre regal, una postal i una carta, aquest cop de l’Hermione.

Estimat Harry,

El Ron em va escriure i em va explicar la història de la trucada al teu tiet Vernon. Espero que estiguis bé.

Ara estic de vacances a França i no sabia com enviar-te això. (Què hauria passat si ho haguessin obert a la duana?), i llavors va aparèixer la Hedwig! Em sembla que es volia assegurar que rebessis alguna cosa pel teu aniversari. Vaig comprar-te el regal per correu per mussol, el vaig veure en un anunci al “Periòdic Profètic” (m’hi he subscrit, no volia perdre el contacte amb el món dels bruixots). Vas veure la foto del Ron i la seva família que va sortir la setmana passada? Els bruixots de l’Antic Egipte eren fascinants, segur que està aprenent un munt de coses, em fa molta enveja.

Aquí també hi ha una mica d’història de bruixeria local. He refet tot el treball d’Història de la Màgia per incloure-hi algunes de les coses que he esbrinat aquí. Espero que no sigui massa llarg, fa dos rotlles de pergamí més del que va demanar el professor Binns.

El Ron diu que serà a Londres l’última setmana d’agost. Que hi podràs anar? Et deixaran venir els teus tiets? Espero que sí. Si no, ja ens veurem l’1 de setembre al Hogwarts Express!

Petons,

HERMIONE

P.S.: El Ron m’ha dit que el Percy serà cap de monitors. Suposo que el Percy deu estar molt content. En canvi el Ron no semblava que ho estigués gaire.



El Harry va riure, va deixar la carta de l’Hermione i va agafar el regal. Pesava molt. Com que la coneixia, va pensar que seria un llibre molt gruixut ple de sortilegis complicadíssims; però no ho era. El cor li va fer un bot quan va estripar el paper i va veure un maletí de pell negra molt elegant amb lletres platejades que deien: EINES PER A L’ESCOMBRA.

—Carai, Hermione! —va murmurar el Harry, i va obrir el maletí.

A dins hi havia una llauna gran d’Abrillantador Volveloç d’acabat perfecte per a mànecs, un parell de tisores de tallar branquillons d’escombra, una minibrúixola de llautó amb un accessori per acoblar-la a l’escombra en viatges llargs i un manual per al manteniment d’escombres.

A més dels amics, el que el Harry trobava més a faltar de Hogwarts era el quidditch, l’esport més practicat en el món dels bruixots: un esport molt perillós, molt emocionant, que es juga sobre escombres voladores. El Harry era un jugador de quidditch excel·lent, havia estat el jugador més jove que havia aconseguit arribar a l’equip d’una de les residències de Hogwarts en els darrers cent anys. I una de les seves possessions més valuoses era la seva escombra de carreres, una Nimbus 2000.

El Harry va deixar el maletí de pell sobre el llit i va agafar l’últim paquet. De seguida va reconèixer els gargots que hi havia al paper d’embalar: eren del Hagrid, el guardabosc de Hogwarts. Va estripar la primera capa de paper i va veure que a sota hi havia alguna cosa com de pell verda, però abans que pogués desembolicar-lo del tot, el paquet va vibrar estranyament i el que hi havia dins va fer una dentada, com si tingués boca.

El Harry es va espantar. Sabia que el Hagrid mai no li enviaria res perillós a posta, però també sabia que el concepte que tenia el Hagrid de «perillós» no coincidia gaire amb el de la resta de la gent. El Hagrid era amic d’aranyes gegants. Un cop havia comprat un gos de tres caps a un desconegut en un pub i havia covat un ou de drac il·legal a la seva cabana.

Tot nerviós, el Harry va atansar-hi un dit. La cosa va fer una altra dentada. El Harry va agafar el llum de la tauleta de nit, el va aixecar, a punt per defensar-se, i a continuació va estirar el paper que quedava amb l’altra mà.

I va aparèixer… un llibre. El Harry tot just va tenir temps de copsar-ne la preciosa coberta verda amb el títol gravat en or, El llibre-monstre dels monstres, abans que es posés dret i comencés a caminar a passets curts i ràpids com si fos un cranc molt peculiar.

—Ai, ai! —va fer el Harry.

El llibre va caure del llit amb un fort patapluf i va començar a arrossegar-se veloçment per l’habitació. El Harry el va seguir de puntetes. El llibre es va amagar al racó fosc de sota l’escriptori. Resant perquè els Dursley estiguessin profundament adormits, el Harry es va posar de quatre grapes i va intentar agafar-lo.

El llibre el va mossegar i se’n va anar agitat, a pas de cranc sobre les cobertes. El Harry el va perseguir de quatre grapes pel terra, fins que finalment s’hi va llançar al damunt i va aconseguir posar-lo pla. A l’habitació del costat el tiet Vernon va deixar anar un fort grunyit enmig del son.

La Hedwig i l’Errol van observar molt interessats com s’ho feia el Harry per subjectar amb força el llibre entre els braços, que lluitava per desempallegar-se’n, mentre s’apressava cap a la calaixera i treia un cinturó per lligar-lo. El llibre-monstre es va convulsionar tot enfadat, però com que ja no podia mossegar, el Harry el va llençar sobre el llit i va agafar la postal del Hagrid.

Estimat Harry,

Per molts anys!

He pensat que això potser te faria servei el curs vinent. No te puc dir re més aquí. Ja t’ho explicaré quan ens veiem.

Espero que els muggles te tractin bé.

Una abraçada,

HAGRID



El Harry va pensar que allò que el Hagrid pensés que un llibre que mossega li podria ser útil el curs vinent era un mal senyal, però va posar la postal del Hagrid al costat de les del Ron i l’Hermione i va fer un gran somriure. Ja només li quedava obrir la carta de Hogwarts.

Va notar que era més gruixuda del que era habitual, va obrir el sobre, va treure el primer tros de pergamí i va llegir:

Benvolgut senyor Potter,

Us comuniquem que el curs escolar començarà l’1 de setembre. El Hogwarts Express sortirà de l’estació de King’s Cross, andana nou i tres quarts, a les 11 del matí.

En determinats caps de setmana, als alumnes de tercer se’ls permetrà visitar la població de Hogsmeade, per a la qual cosa haureu de portar el permís adjunt signat pels pares o tutors.

També trobareu adjunta la llista de llibres de text per al nou curs.

Atentament,

PROFESSORA M. MCGONAGALL

Subdirectora



El Harry va treure el full de permís per visitar Hogsmeade i se’l va mirar; havia deixat de somriure. Va pensar que seria meravellós anar a Hogsmeade els caps de setmana, sabia que era un poble on només vivien bruixots i no hi havia estat mai. Però, com s’ho faria per convèncer el tiet Vernon o la tieta Petúnia perquè li signessin el permís?

Va mirar el despertador, ja eren les dues de la matinada.

Va decidir que ja pensaria en el permís per anar a Hogsmeade l’endemà; es va esmunyir dins el llit i va estirar el braç per ratllar un altre dia en el calendari que s’havia fet amb els dies que li quedaven per tornar a Hogwarts. En acabat, es va treure les ulleres i es va estirar, amb els ulls oberts, de cara a les tres postals de felicitació.

Tot i que no era un noi normal, en aquell moment el Harry Potter se sentia com qualsevol altre: content, per primer cop a la vida, que fos el seu aniversari.





2. El gran error de la tieta Marge


L’endemà el Harry va baixar a esmorzar i va trobar-se els tres Dursley asseguts al voltant de la taula de la cuina. Estaven mirant el televisor nou, un regal que li havien fet al Dudley de benvinguda a casa per les vacances d’estiu, perquè prèviament s’havia estat queixant que el camí entre la nevera i el televisor de la sala era massa llarg. Així que aquell estiu el Dudley se’l va passar a la cuina, amb els ulls de porquet enganxats a la pantalla i menjant sense parar.

El Harry es va asseure entre el Dudley i el tiet Vernon, un home gros i fort que tenia poc coll i molt de bigoti. Els Dursley no van felicitar el Harry, al contrari, van fer com si no hagués arribat ningú, però ell ja hi estava massa acostumat perquè tot allò l’afectés. Es va servir una torrada i va fixar-se en el presentador del telenotícies, que informava sobre un home que s’havia escapat de la presó.

—Advertim als teleespectadors que Black va armat i que és un assassí molt perillós. La policia ha posat en funcionament una línia de telèfon especial per a aquest cas. Qualsevol persona que cregui haver-lo vist que hi truqui sens falta.

—No hauria dit mai que aquest home fos un criminal —va dir el tiet Vernon amb sorna, mirant el pres per sobre el diari—. Mireu com va de brut, el molt dropo! Mireu quins cabells! Aleshores va mirar de cua d’ull el Harry, els cabells esbullats del qual sempre havien estat font de conflicte en aquella casa. De totes maneres, comparat amb l’home que sortia a la televisió, que semblava un cadàver i duia unes grenyes que li arribaven fins als colzes, el Harry va pensar que ell anava molt ben pentinat.

El presentador va tornar a la pantalla.

—Aquesta tarda el conseller d’Agricultura i Pesca anunciarà…

—Para el carro! —va grunyir el tiet Vernon, mirant furiosament el presentador—. No ens has dit de quina presó s’ha escapat el boig aquest! De què ens serveix el que has explicat? El llunàtic aquest podria ser a la porta de casa en aquests moments!

La tieta Petúnia, que era un sac d’ossos i tenia cara de cavall, es va girar per mirar el carrer a través de la finestra de la cuina. El Harry sabia que a la tieta Petúnia li encantaria ser la primera a trucar a la línia de telèfon especial. Era la dona més tafanera del món i es passava la major part del temps espiant els seus respectables i avorrits veïns.

—Quan aprendran —va preguntar el tiet Vernon clavant un cop de puny a la taula— que el que s’ha de fer amb aquesta mena de gent és penjar-los?

—Oh, i tant —va dir la tieta Petúnia, que continuava escrutant les mongeteres dels veïns del costat.

El tiet Vernon es va acabar la tassa de te, va donar una ullada al rellotge i va dir:

—Val més que comenci a passar, el tren de la Marge arriba a les deu.

El Harry, que tenia el pensament a dalt amb el maletí d’eines per a l’escombra, va aterrar de cop.

—La tieta Marge? —se li va escapar al Harry—. No deu tenir intenció de quedar-se, oi?

La tieta Marge era germana del tiet Vernon. Encara que no fos realment tieta del Harry (perquè la seva mare era germana de la tieta Petúnia), tota la vida l’havien obligat a dir-li «tieta». La tieta Marge vivia al camp, en una casa amb un jardí molt gran, on criava buldogs. No visitava el carrer Privet gaire sovint, perquè no podia suportar abandonar els seus estimats gossos, però el Harry recordava amb horror cada una de les seves estades.

A la festa del cinquè aniversari del Dudley, la tieta Marge li havia donat un cop de bastó a les tíbies per evitar que guanyés al seu nebot al joc de les cadires. Uns anys després hi havia anat a passar el dia de Nadal; al Dudley li havia regalat un robot i al Harry una capsa de galetes per a gossos. En l’última visita que els havia fet, l’any abans que se n’anés a Hogwarts, el Harry havia trepitjat sense voler el gos preferit de la tieta Marge. El Sanguinari, el gos, l’havia perseguit per tot el jardí i el Harry havia hagut de refugiar-se en un arbre. La tieta Marge no havia cridat el gos fins passada la mitjanit. El Dudley encara plorava de riure cada vegada que recordava aquell incident.

—La Marge ve a passar una setmana —va rugir el tiet Vernon—. I ja que en parlem —va assenyalar el Harry amenaçadorament amb un dels seus dits gruixuts—, hem d’aclarir uns quants punts abans que la vagi a buscar.

El Dudley va fer cara de satisfacció i va apartar la vista del televisor. Mirar com el tiet Vernon esbroncava el Harry era el seu passatemps preferit.

—U —va grunyir el tiet Vernon—: seràs educat quan parlis amb ella.

—D’acord —va replicar el Harry amb amargor—, però només si ella ho és amb mi.

—Dos —va continuar el tiet Vernon, fent com si no hagués sentit el comentari del Harry—: com que la Marge no en sap res, de la teva «anormalitat», no vull… No vull res «estrany» mentre ella sigui aquí. Així que comporta’t bé, oi que m’entens?

—Ho faré si ella ho fa —va dir el Harry entre dents.

—I tres —va dir el tiet Vernon, amb la cara morada i els ulls mig tancats—: li hem dit a la Marge que t’hem internat al Sant Brutus, reformatori per a menors irreformables.

—On? —va preguntar el Harry.

—Així que val més que avalis la nostra història, perquè si no… —va cridar el tiet Vernon.

El Harry es va quedar garratibat a la cadira, amb la cara blanca, furiós i amb els ulls fixos en el tiet Vernon. No s’ho podia creure… La tieta Marge anava a passar-hi una setmana sencera… Era el pitjor regal d’aniversari que els Dursley li havien fet mai, i això que un any li havien regalat un parell de mitjons vells del tiet Vernon.

—Bé, Petúnia —va dir el tiet Vernon, i es va aixecar—, ara sí que me’n vaig cap a l’estació. Vols venir, Dudy?

—No —va fer el Dudley, que tornava a estar enganxat al televisor des que el tiet Vernon havia deixat d’amenaçar el Harry.

—El Dudleyó s’ha de posar ben guapo per rebre la tieta Marge —va dir la tieta Petúnia aixafant-li al Dudley els gruixuts cabells rossos—. La mamà li ha comprat una corbata de llaç preciosa.

El tiet Vernon va donar uns copets a l’espatlla com de porquet del seu fill.

—Bé, doncs, fins ara —va dir, i va sortir de la cuina.

El Harry, que estava assegut a la cadira horroritzat, de sobte va tenir una idea. Va deixar la torrada, es va aixecar i va sortir com un llamp a buscar el tiet Vernon, que era a la porta d’entrada.

El tiet Vernon s’estava posant la gavardina.

—A tu no t’hi penso portar —va deixar anar quan es va tombar i va veure que el Harry el mirava.

—Com si hi volgués anar… —va dir el Harry impàvid—. Només et vull demanar una cosa.

El tiet Vernon se’l va mirar malfiant-se’n.

—Als alumnes de tercer de Hog… de la meva escola, se’ls permet baixar al poble de vegades —va dir el Harry.

—I? —va fer el tiet Vernon, agafant les claus del cotxe d’un penjaclaus que hi havia al costat de la porta.

—Necessito que em firmeu el permís —va dir de pressa el Harry.

—I per què te l’hauríem de firmar? —va preguntar amb desdeny el tiet Vernon.

—Bé —va començar el Harry, escollint les paraules amb cura—, serà difícil fer-li creure a la tieta Marge que vaig al Sant Elquesigui…

—Al Sant Brutus, reformatori per a menors irreformables! —va cridar el tiet Vernon, i el Harry es va alegrar de notar-li un lleuger pànic a la veu.

—Això —va dir el Harry, mirant serenament l’enorme cara morada del tiet Vernon—. M’hauré de concentrar molt, perquè haurà de ser creïble, oi? Què passaria si se m’escapés alguna cosa?

—Que t’estovaria a cops —va rugir el tiet Vernon, avançant cap al Harry amb el puny alçat. El Harry no es va moure.

—Estovar-me a cops no li faria oblidar res a la tieta Marge —va dir el Harry impertèrrit.

El tiet Vernon es va aturar, amb el puny alçat i la cara d’un morat blavenc molt lleig.

—Però si em firmeu el permís —va apressar-se a afegir el Harry—, prometo que recordaré a quina escola se suposa que vaig, i em comportaré com un mug…, com si fos normal.

El Harry va notar que el tiet Vernon s’ho estava pensant, encara que tingués les dents serrades i una vena li palpités a la templa.

—D’acord —va fer al final—. Vigilaré atentament com et comportes durant l’estada de la tieta Marge. Si quan marxi has complert la teva part del tracte, jo compliré la meva i et firmaré el teu coi de permís.

Es va girar, va obrir la porta d’entrada i la va tancar amb un cop tan fort que un dels petits vidres de la part de dalt va caure.

El Harry no va tornar a la cuina. Se’n va anar a l’habitació. Si havia de comportar-se com un muggle de debò, valia més que comencés a fer-ho en aquell moment. A poc a poc i amb tristesa, va recollir els regals i les postals de felicitació i les va amagar sota el tauló desclavat del terra amb els deures. Llavors se’n va anar cap a la gàbia de la Hedwig. Semblava que l’Errol ja s’havia recuperat, tots dos dormien amb el cap sota l’ala. El Harry va sospirar i els va despertar amb delicadesa.

—Hedwig —va dir tot trist—, hauries de ser fora durant una setmana. Vés-te’n amb l’Errol, el Ron tindrà cura de tu. Li escriuré una nota per explicar-l’hi. I no em miris així —els grans ulls de color ambre de la Hedwig expressaven retret—, no és culpa meva. És l’única manera que em deixin anar a Hogsmeade amb el Ron i l’Hermione.

Deu minuts després, l’Errol i la Hedwig (que duia la nota per al Ron lligada en una pota) van sortir per la finestra i van desaparèixer. El Harry, que se sentia terriblement afligit, va guardar la gàbia buida dins l’armari.

Però no va tenir temps de capbussar-se en els seus pensaments. En un tres i no res la tieta Petúnia el va cridar des del replà de l’escala perquè baixés a preparar-se per donar la benvinguda a la convidada.

—Arregla’t els cabells! —va xisclar la tieta Petúnia quan el Harry va arribar a baix.

El Harry no entenia quin sentit tenia esforçar-se a aplanar-se els cabells. A la tieta Marge li encantava criticar-lo, així que com més descurat anés, més bé s’ho passaria ella.

Ben aviat es va sentir el cruixit de la grava que indicava que el tiet Vernon entrava al garatge. Les portes del cotxe es van tancar i va sentir uns passos que s’apropaven a la casa.

—Vés a obrir la porta! —li va ordenar la tieta Petúnia de mala manera.

Abatut, el Harry va obrir la porta.

Allà al llindar de la porta hi havia la tieta Marge. S’assemblava molt al tiet Vernon: era grossa, forta i tenia la cara igual de vermella que el seu germà, i fins i tot tenia bigoti, és clar que no tant com ell. En una mà duia una maleta enorme, amb l’altra subjectava un buldog vell i malcarat.

—On és el meu Dudy? —va xisclar la tieta Marge—. On és el meu nebodet?

El Dudley va arribar caminant com un ànec amb els cabells rossos ben enganxifats a la seva cara de pa de quilo i la corbata de llaç a penes visible sota la papada. La tieta Marge va llançar la maleta directa a l’estómac del Harry i el va deixar sense respiració. A continuació va fer una forta abraçada al Dudley amb un sol braç i li va plantar un petonàs a la galta.

El Harry sabia perfectament que el Dudley només suportava les abraçades de la tieta Marge perquè les hi pagava molt bé i, evidentment, quan es van separar, el Dudley duia un bitllet de vint lliures nou aferrat al puny.

—Petúnia! —va cridar la tieta Marge, i va passar per davant del Harry com si fos un penja-robes. La tieta Marge i la tieta Petúnia es van fer un petó, o, més aviat, la tieta Marge va clavar la seva gran mandíbula a la galta seca de la tieta Petúnia.

El tiet Vernon va entrar a la casa somrient alegrement i va tancar la porta.

—Vols prendre un te, Marge? —va preguntar—. I el Sanguinari, què prendrà?

—Beurà una mica del meu te —va respondre la tieta Marge, i se’n van anar tots cap a la cuina. El Harry es va quedar sol al rebedor amb la maleta, però no li va importar: qualsevol excusa per no estar amb la tieta Marge era bona, així que va començar a arrossegar la maleta escales amunt per dur-la a l’habitació de convidats esmerçant-hi tant de temps com va poder.

Quan va arribar a la cuina, a la tieta Marge ja li havien servit el te i un tros de plum-cake, i el Sanguinari era en un racó xarrupant el seu te. El Harry va notar que la tieta Petúnia s’esgarrifava de veure les gotes de te i de saliva esquitxar-li el terra net. La tieta Petúnia odiava els animals.

—Marge, qui s’ocupa dels altres gossos? —va preguntar el tiet Vernon.

—El Coronel Fubster —va respondre la tieta Marge—. Està jubilat, li va bé tenir alguna cosa per fer. Però no podia deixar-li el vell Sanguinari. Es mor de pena si me n’allunyo.

Quan el Harry es va asseure el Sanguinari va grunyir i això va fer que la tieta Marge remarqués la seva presència per primer cop.

—Així que encara ets aquí, eh? —va dir en to amenaçador.

—Sí —va fer el Harry.

—No em contestis en aquest to de desagraït! —li va engegar la tieta Marge—. El Vernon i la Petúnia s’han portat molt bé acollint-te a casa seva. Jo no ho hauria fet. Si t’haguessin deixat al llindar de la meva porta, hauries anat directe a l’orfenat.

El Harry es moria de ganes de dir-li que preferiria viure en un orfenat que amb els Dursley, però va pensar en el permís per anar a Hogsmeade i allò el va aturar. Es va forçar a fer un dolorós somriure.

—I ara no em somriguis amb aquests aires! —va dir amb veu de tro la tieta Marge—. Ja veig que no has millorat gens d’ençà que et vaig veure per últim cop. Tenia l’esperança que t’inculquessin bones maneres a l’escola. —Va fer un gran glop de te, es va eixugar el bigoti i va dir—: Com es diu el lloc aquest on l’heu enviat, Vernon?

—Sant Brutus —va respondre el tiet Vernon ràpidament—. És tota una institució en el tractament de casos sense remei.

—Ja ho veig —va fer la tieta Marge—. Noi, que us piquen amb el bastó, al Sant Brutus? —li va rugir al Harry des de l’altra punta de la taula.

—Mmm…

Darrere la tieta Marge, el tiet Vernon li va fer un brusc gest afirmatiu amb el cap.

—Sí —va dir el Harry. Llavors va pensar que, posats a fer, faria les coses bé, i va afegir—: Molt.

—Ben fet —va dir la tieta Marge—. No suporto les teories sentimentaloides de pa sucat amb oli que pretenen que no s’ha de pegar mai gent que s’ho mereix. En el noranta-nou per cent dels casos, tot se soluciona amb una bona estomacada. I a tu, t’han picat mai?

—I tant! —va dir el Harry—. Molts cops.

La tieta Marge el va mirar de fit a fit.

—Doncs continua sense agradar-me el to que fas servir —va dir—. Si en parles així, com si res, és obvi que no et peguen prou fort. Petúnia, jo de tu els escriuria. Que sàpiguen que aproves l’ús de la força en el cas d’aquest noi.

Potser el tiet Vernon tenia por que el Harry oblidés el tracte que havien fet, perquè de sobte va canviar de tema.

—Marge, has sentit les notícies aquest matí? Has sentit allò del pres que s’ha escapat?

A poc a poc, la tieta Marge es va començar a sentir com a casa i el Harry gairebé trobava a faltar la vida al número quatre del carrer Privet d’abans que ella arribés. El tiet Vernon i la tieta Petúnia acostumaven a dir-li que desaparegués de la vista, la qual cosa el Harry estava encantat de fer. En canvi, la tieta Marge sempre volia que el Harry estigués ben a prop per poder suggerir-li maneres de millorar. Li agradava comparar el Harry amb el Dudley i fruïa comprant-li al Dudley regals caríssims mentre es mirava el Harry com si li preguntés per què a ell no li feien regals. I no parava de mencionar-li els motius pels quals ell era tan desagradable.

—Vernon, tu no tens cap culpa que el noi hagi sortit així —va dir el tercer dia a l’hora de dinar—. Quan algú està podrit per dins, no s’hi pot fer res.

El Harry va intentar concentrar-se en el menjar, les mans li tremolaven i la cara li començava a cremar de ràbia. «Recorda el permís», es va dir. «Pensa en Hogsmeade. No diguis res. No…».

La tieta Marge va agafar la copa de vi.

—És una de les regles bàsiques de la criança d’animals —va dir—. Amb els gossos passa el mateix. Si la gossa està tocada, el cadell també ho estarà…

De sobte, la copa de vi li va esclatar a les mans. Els fragments de vidre van sortir disparats i la tieta Marge va quedar bocabadada, pestanyejant, amb la cara vermella tota mullada.

—Marge! —va xisclar la tieta Petúnia—. Marge, estàs bé?

—No és res —va dir ella sense donar-hi importància, eixugant-se la cara amb el tovalló—. La dec haver agafat massa fort. L’altre dia a casa del Coronel Fubster em va passar el mateix. No t’esveris, Petúnia, no controlo la meva força…

Però el tiet Vernon i la tieta Petúnia miraven el Harry amb recel, així que va decidir que seria millor saltar-se el púding i va fugir de taula tan aviat com va poder.

Un cop al rebedor, es va recolzar contra la paret i va respirar fondo. Feia molt de temps que no perdia el control d’aquella manera i feia explotar alguna cosa. No es podia permetre el luxe que li tornés a passar. No només es jugava el permís per anar a Hogsmeade… Si seguia així, tindria problemes amb la Conselleria d’Afers Màgics.

El Harry encara era menor d’edat i la llei dels bruixots li prohibia fer màgia fora de l’escola. A més, ja li havien obert un expedient. L’estiu anterior havia rebut un avís oficial que deixava ben clar que si la Conselleria rebia notícies que s’havia tornat a fer màgia al carrer Privet, l’expulsarien de Hogwarts. Va sentir que els Dursley s’aixecaven de taula i va desaparèixer escales amunt.

El Harry va aconseguir passar els tres dies següents sense problemes obligant-se a pensar en el manual per al manteniment d’escombres quan la tieta Marge li buscava les pessigolles. La tècnica li funcionava bastant bé, però segurament li donava un aire absent, perquè la tieta Marge va començar a dir que semblava subnormal.

Per sort, finalment va arribar l’última nit de l’estada de la tieta Marge. La tieta Petúnia va fer un sopar de festa i el tiet Vernon va obrir unes quantes ampolles de vi. Van fer els honors a la sopa i al salmó sense una sola menció als defectes del Harry; mentre menjaven el pastís de llimona i merenga el tiet Vernon els va avorrir a tots amb un llarg discurs sobre Grunnings, l’empresa de broques que dirigia. En acabat, la tieta Petúnia va fer el cafè i el tiet Vernon va treure una ampolla de conyac.

—Marge, una copa?

La tieta Marge ja havia pres massa vi. Tenia la cara molt vermella.

—Bé, però no me’n posis gaire —i va deixar anar una rialleta—. Una miqueta més, una miqueta més… Quin noi tan bufó.

El Dudley s’estava menjant el quart tros de pastís. La tieta Petúnia xarrupava cafè amb el dit petit sortit enfora. El Harry ja en tenia prou i volia pujar a l’habitació, però es va trobar amb la mirada desaprovadora del tiet Vernon i va comprendre que s’hauria de quedar allà.

—Aah —va fer la tieta Marge, llepant-se els bigotis, i va deixar la copa de conyac buida a la taula—. Un sopar excel·lent, Petúnia. Jo a la nit em faig qualsevol cosa, els dotze gossos em donen tanta feina… —Va fer un gran rot i es va fregar l’estómac—. Perdó. M’agrada tant veure un noi sa i fort —va continuar, fent-li un somriure al Dudley—. Dudy, seràs un home fort, com el teu pare. Vernon, posa’m una miqueta més de conyac…

»En canvi, aquest d’aquí…

Va assenyalar el Harry amb el cap i a ell se li va encongir l’estómac. «El manual», va pensar ràpidament.

—Aquest està escarransit. En totes les ventrades acostuma a sortir un cadell així. L’any passat vaig fer que el Coronel Fubster n’ofegués un. Era nan i malaltís, feble, mal parit.

El Harry mirava de recordar què deia la pàgina dotze del llibre: «Sortilegi per reparar la marxa enrere».

—Com deia l’altre dia, això ve de sang. I la mala sang no es pot amagar. No parlo de la teva família, Petúnia. —Va posar la seva mà molsuda sobre la mà ossuda de la tieta Petúnia i li va donar uns copets—. La teva germana era un ou xarbot. En surten a les millors famílies. I a sobre es va escapar amb un desgraciat i el resultat d’allò el tenim aquí davant.

El Harry estava concentrat en el plat, sentia un brunzit estrany a les orelles. «Agafeu l’escombra amb força per la cua», va pensar. Però no recordava què venia després. La veu de la tieta Marge li perforava les orelles com si fos una de les broques del tiet Vernon.

—El Potter aquest —va continuar la tieta Marge gairebé cridant. Va agafar l’ampolla de conyac i se’n va posar més, esquitxant les estovalles—, a què es dedicava?

El tiet Vernon i la tieta Petúnia estaven molt tensos. El Dudley fins i tot va apartar la vista del pastís per mirar els seus pares.

—No… No feia res —va dir el tiet Vernon, mirant de cua d’ull el Harry—. Estava a l’atur.

—Ho sabia! —va exclamar la tieta Marge. Va fer un gran glop de conyac i es va eixugar els llavis amb la màniga—. Era un gandul, un penques, un paràsit de la societat…

—No ho era! —va esclatar el Harry. La taula va quedar muda. El Harry estava tremolant. Mai no havia estat tan enfadat.

—Més conyac! —va cantar el tiet Vernon, que estava pàl·lid. Va buidar l’ampolla a la copa de la tieta Marge—. Noi —li va cridar al Harry—, vés-te’n al llit, fuig…

—No, Vernon —va farfallejar la tieta Marge, aixecant la mà, amb els ulls vermells clavats en el Harry—. Continua, noi, continua. Estàs orgullós dels teus pares, oi? Es van matar en un accident de cotxe (borratxos, suposo)…

—No van morir en un accident de cotxe! —va exclamar el Harry, que sense ser-ne conscient s’havia posat dret.

—Sí que van morir en un accident de cotxe, rata mentidera, i et van convertir en una càrrega per als teus tiets, que són uns treballadors honrats! —va cridar la tieta Marge inflant-se de furia—. Ets un insolent, un desagraït…

Però de sobte la tieta Marge va deixar de parlar. Durant un instant van pensar que s’havia quedat sense parla. Semblava que s’inflava de ràbia continguda… Però no parava d’inflar-se. La gran cara vermella se li va començar a expandir, els ulls petits li sortien de les òrbites i la boca li tibava tant que ja no podia parlar. En un instant li van saltar uns quants botons de la jaqueta de xeviot que duia, que van anar a petar contra la paret: s’estava inflant com un globus monstruós, l’estómac li sortia de la cintura de la faldilla i els dits se li havien posat com botifarres…

—Marge! —van cridar el tiet Vernon i la tieta Petúnia alhora quan la tieta Marge es va enlairar. S’havia convertit en una pilota, semblava una boia vivent amb ulls de truja de la qual sortien estranyament unes mans i uns peus, que flotava cap al sostre, petarrejant en un atac d’apoplexia. El Sanguinari va entrar corrents al menjador, bordant com un boig.

—Nooooooo!

El tiet Vernon va agafar la tieta Marge pels peus i va intentar baixar-la, però va estar a punt d’enlairar-se ell també. El Sanguinari s’hi va abalançar i li va clavar els ullals a la cama.

El Harry va sortir corrents d’allà abans que algú el pogués aturar i se’n va anar directe a l’armari de sota les escales. Quan hi va arribar, la porta es va obrir per art de màgia. En un instant va haver arrossegat el bagul a la porta d’entrada. Va pujar les escales com una bala i es va llançar sota el llit, va aixecar el tauló desclavat i va agafar la funda de coixí amb els llibres i els regals d’aniversari. Es va alçar, va agafar la gàbia buida de la Hedwig i va tornar d’una revolada amb el bagul just en el moment en què el tiet Vernon sortia del menjador amb el carnal del pantaló espellifat i ple de sang.

—Vine! —va cridar—. Vine al menjador i fes que torni a ser normal!

Però el Harry estava encegat per la ira. Va obrir el bagul d’una puntada de peu, va treure la vareta i va apuntar cap al tiet Vernon.

—S’ho mereixia —va dir, amb la respiració accelerada—. Es mereixia el que li ha passat. I tu mantingue’t allunyat de mi.

Va grapejar d’esquena la porta buscant el pom.

—Me’n vaig —va dir—. Ja en tinc prou.

I un instant després era al carrer fosc i silenciós, arrossegant el bagul darrere seu, amb la gàbia de la Hedwig sota el braç.





3. El Nitrèpid bus


Quan el Harry ja era uns quants carrers enllà va caure esgotat sobre un muret de la placeta de les Magnòlies, esbufegant per l’esforç que havia de fer per carregar el bagul. Es va quedar assegut allà, immòbil, encara ple de ràbia, escoltant el bategar frenètic del seu cor.

Però després de deu minuts d’estar sol en aquell carrer fosc li va sobrevenir una nova sensació: el pànic. S’ho mirés com s’ho mirés, no havia estat mai en una situació pitjor. S’havia quedat tirat, sol, en un món de muggles fosc, i no podia anar enlloc. I el pitjor de tot era que acabava de fer màgia temerària, així que era gairebé segur que l’expulsarien de Hogwarts. Havia desobeït tan descaradament el Decret de regulació de l’accés dels menors d’edat a la màgia que se sorprenia de no tenir els funcionaris de la Conselleria d’Afers Màgics allà mateix. Es va posar a tremolar i va repassar la placeta de les Magnòlies amb la mirada. Es preguntava què li passaria. L’arrestarien, o simplement el farien fora del món dels bruixots? Va pensar en el Ron i l’Hermione i encara se li va encongir més el cor. Estava convençut que, tant si era culpable com innocent, el Ron i l’Hermione estarien disposats a ajudar-lo, però tots dos eren fora del país en aquells moments i sense la Hedwig no tenia manera de contactar amb ells.

A més, no tenia moneda de muggles. Hi havia una mica d’or de bruixots al moneder que tenia al fons del bagul, però la resta de la fortuna que li havien deixat els seus pares estava guardada en una cambra de seguretat al Banc de Bruixots Gringotts, a Londres. No podia arrossegar el bagul fins allà. Llevat que…

Es va mirar la vareta, que encara tenia aferrada a la mà. Com que l’expulsarien igualment (en pensar això el cor se li va accelerar tant que li feia mal), tant era si feia una mica més de màgia. Tenia la capa que fa invisible que havia heretat del seu pare… I si encantava el bagul per fer-lo ingràvid, el lligava a l’escombra, es tapava amb la capa i volava fins a Londres? Aleshores podria treure la resta dels diners del banc i… començar una vida de proscrit. Era una perspectiva horrible, però no es podia quedar allà assegut al muret per sempre perquè acabaria havent d’explicar a la policia muggle per què era al carrer ben entrada la nit amb un bagul ple de llibres de màgia i una escombra voladora.

Va tornar a obrir el bagul i va remenar-hi buscant la capa que fa invisible… Però abans de trobar-la es va alçar per mirar al seu voltant un altre cop.

Havia notat un formigueig estrany al clatell que li havia fet pensar que l’estaven observant, però el carrer semblava desert i no hi havia cap llum encès a les grans cases quadrades que l’envoltaven.

Es va tornar a inclinar sobre el bagul, però es va redreçar immediatament, empunyant la vareta. Més que sentir-ho, ho havia notat: a l’espai estret entre el garatge i la tanca que tenia al darrere hi havia algú o alguna cosa. El Harry va escodrinyar el carreró fosc. Només que allò es mogués sabria si només era un gat o… alguna altra cosa.

—Lumos! —va murmurar, i a la punta de la vareta va aparèixer una llum que gairebé el va enlluernar. Va enlairar la vareta i els murs de còdols del número dos de la plaça van brillar en la foscor, la porta del garatge va resplendir i, en l’espai buit que hi havia entre totes dues coses, el Harry va veure clarament una silueta immensa d’alguna cosa pesant que tenia uns ulls grans i radiants.

El Harry va fer una passa enrere. Va xocar contra el bagul i va ensopegar. Va estirar un braç per amortir la caiguda i la vareta li va sortir disparada al mateix temps que ell queia pla sobre l’asfalt.

Es va sentir un esclat ensordidor i el Harry es va tapar els ulls amb les mans per protegir-se d’una llum encegadora que havia aparegut de sobte.

Va fer un crit, va rodolar per la calçada i va pujar a la vorera just a temps. Un instant després, un parell de rodes i de llums de cotxe gegantescos van frenar al lloc exacte on el Harry havia estat estirat. Quan va aixecar el cap, el Harry va veure que pertanyien a un autobús de tres pisos d’un color violeta llampant que havia sortit del no-res. Al parabrisa hi havia escrit amb lletres daurades: NITRÈPID BUS.

Durant uns segons el Harry es va estar preguntant si no es devia haver quedat ximple per culpa del cop. Però llavors l’acompanyant del xofer, que portava un uniforme de color violeta, va baixar de l’autobús i es va posar a parlar en veu alta cap al cel.

—Benvingut al Nitrèpid Buz, tranzport d’emergènzia per a bruixotz. Tan zolz ha d’enlairar la mà amb què agafa la vareta i pujar a l’autobúz, que nozaltrez el durem allà on vulgui anar. Em dic Ztan Zenzpagà i zóc l’acompanyant de viatge d’aquezta n…

Tot d’una, l’acompanyant va deixar de parlar. Acabava de fixar-se en el Harry, que encara era a terra. El Harry va agafar la vareta i es va posar dret. Un cop a prop, va veure que l’Stan Senspagà tenia pocs anys més que ell, divuit o dinou com a màxim, i que tenia les orelles protuberants i una mica d’acne.

—Què coi feiez a terra? —va preguntar l’Stan abandonant el seu posat de professional.

—He caigut —va respondre el Harry.

—I per què haz caigut? —va dir l’Stan fotent-se’n.

—No ho he fet expressament —va dir el Harry, molest. S’havia fet un trau als texans a l’alçada del genoll i li sagnava la mà amb què havia amortit la caiguda. De cop i volta va recordar per què havia caigut i es va girar per mirar el carreró que hi havia entre el garatge i la tanca. Els fars del Nitrèpid Bus l’omplien de llum; era buit.

—Què mirez? —va preguntar l’Stan.

—Allà hi havia una cosa negra enorme —va dir el Harry, assenyalant l’espai buit—. Com si fos un gos, però monstruós…

Es va girar cap a l’Stan, que el mirava bocabadat, va veure que s’havia fixat en la cicatriu i es va sentir incòmode.

—Què’z això que tenz al cap? —va preguntar l’Stan sense embuts.

—Res —va contestar el Harry ràpidament, i es va aixafar els cabells del front. En cas que els de la Conselleria d’Afers Màgics el busquessin, no volia posar-los-ho massa fàcil.

—Com te diuz? —va insistir l’Stan.

—Neville Longbottom —va dir el Harry. Era el primer nom que li havia vingut al cap—. Així que… Així que aquest autobús —va prosseguir, esperant distreure l’Stan—, dius que em pot dur on vulgui?

—Zí —va fer l’Stan tot orgullós—. Allà on vulguiz, mentre zigui dinz l’illa. No podem ‘nar zota l’aigua. Però, ezcolta —va continuar, un altre cop recelós—, enz haz cridat, oi? Haz aixecat la mà de la vareta…

—Sí, sí —va fer el Harry—. I quant em costaria anar a Londres?

—Onze zickles —va dir l’Stan—, però per tretze et donem una taza de llet calenta amb xocolata i per quinze a méz tenz una ampolla d’aigua calenta i un razpall de dentz del color que vulguiz.

El Harry va tornar a regirar el bagul, va treure el moneder i li va posar unes monedes de plata a la mà. Llavors entre els dos van pujar a l’autobús el bagul amb la gàbia de la Hedwig fent equilibris al damunt.

A dins, rere les cortines que tapaven les finestres, en comptes de seients hi havia mitja dotzena de llits antics de llautó. Al costat dels llits hi havia unes espelmes que il·luminaven les parets aplacades de fusta. Al fons de l’autobús, un bruixot petitet que duia una gorra de dormir va mussitar en somnis: «No, ara no, gràcies. Estic marinant uns llimacs», i es va tornar a adormir.

—Poza’t aquí —va xiuxiuejar l’Stan, i va arrossegar el bagul del Harry sota el llit que hi havia just rere el conductor, que estava assegut en una butaca al volant—. Neville, et prezento el conductor. Ernezt Eztropey, Neville Longbottom.

L’Ernest Estropey, que era un bruixot gran que duia unes ulleres molt gruixudes, li va fer un gest amb el cap. El Harry va tornar a aixafar-se la clenxa dels cabells i es va asseure al llit.

—Endavant! —va dir l’Stan, i es va asseure a la butaca que hi havia al costat de la de l’Ernest.

Es va sentir una altra explosió tremenda i el Harry va caure d’esquena al llit a causa de la velocitat que havia agafat el Nitrèpid Bus. Es va incorporar, va mirar per la finestra i va veure que rodaven per un carrer completament diferent al d’abans. L’Stan va advertir la cara de sorpresa que feia el Harry i es va posar a riure.

—Aquí éz on érem abanz que enz atureziz —va dir—. On zom, Erny? A Gal·lez?

—Sí —va fer l’Ernest.

—I com és que els muggles no senten l’autobús? —va preguntar el Harry.

—Elz mugglez! —va exclamar l’Stan amb desdeny—. No ezcolten com cal. Tampoc no miren com cal, oi? Mai no z’adonen de re.

—Stan, val més que vagis a despertar la senyora Marsh —va dir l’Ernest—. D’aquí a no res arribarem a Abergavenny.

L’Stan va passar pel costat del llit on era el Harry i va desaparèixer per una escaleta de fusta. El Harry continuava mirant per la finestra, cada cop més nerviós. L’Ernest no controlava gaire el volant: el Nitrèpid Bus no parava de pujar a la vorera, encara que no xocava mai contra res; els fanals, les bústies i les papereres s’apartaven en veure’l venir i tornaven al seu lloc un cop havia passat.

L’Stan va baixar les escales seguit d’una bruixa amb la cara verdosa de tan marejada com estava, que anava embolicada amb una capa de viatge.

—Ja hi zom, zenyora Marsh —va dir l’Stan amb un somriure quan l’Ernest va frenar de cop, cosa que va fer que els llits patinessin un pam cap endavant. La senyora Marsh es va tapar la boca amb un mocador i va baixar de l’autobús amb pas vacil·lant. L’Stan li va llançar la bossa i va tancar les portes de cop. Es va produir una altra explosió i tot seguit corrien per una carretereta i els arbres s’apartaven al seu pas.

El Harry no hauria pogut dormir ni que l’autobús no hagués anat fent pets eixordadors ni salts de centenars de quilòmetres, perquè se li encongia l’estómac quan pensava en la mena de futur que l’esperava i es preguntava si els Dursley ja haurien pogut baixar la tieta Marge del sostre.

L’Stan havia tret un exemplar del Periòdic Profètic i s’havia posat a llegir-lo ensenyant la llengua. A la primera plana hi havia la fotografia d’un home demacrat i grenyut que dissimuladament feia l’ullet al Harry. Aquell home li era familiar.

—Ei! —va exclamar el Harry, i per un moment va oblidar el que l’amoïnava—. Aquest home ha sortit al telenotícies dels muggles!

L’Stanley va tornar a la primera pàgina i va riure per sota el nas.

—El Ziriuz Black? —va dir, movent el cap—. Éz clar que ha zortit al telenotíziez delz mugglez, Neville. En quin món viuz?

Davant la cara de perplexitat del Harry, va deixar anar una rialleta de superioritat, va separar el primer full del diari i l’hi va donar al Harry.

—Neville, de tant en tant hauriez de llegir el diari.

El Harry va aixecar el full cap a la llum de l’espelma i va llegir:

BLACK CONTINUA LLIURE

Sirius Black, probablement el pres més infame que ha estat mai tancat a la presó d’alta seguretat d’Azkaban, continua lliure, segons ha confirmat avui la Conselleria d’Afers Màgics.

«Estem fent tot el que podem per capturar Black, així que preguem a la comunitat màgica que no perdi la calma», ha afirmat aquest matí Cornelius Fudge, conseller d’Afers Màgics.

Fudge ha rebut crítiques per part d’alguns membres de la Confederació Internacional de Bruixots per haver informat el Primer Ministre britànic sobre l’afer.

Fudge, visiblement molest, ha replicat que ho havia hagut de fer perquè Black és boig i és un perill per a qualsevol que topi amb ell, sigui mag o muggle. El conseller ha assegurat que el Primer Ministre li havia donat la seva paraula que no revelaria a ningú la veritable identitat de Black i ha afegit: «I encara que ho fes, siguem realistes, qui el creuria?».

Als muggles se’ls ha dit que Black porta una pistola (una mena de vareta màgica de metall que ells usen per matar-se els uns als altres), mentre que la comunitat màgica tem que es pugui repetir una massacre com la que va tenir lloc fa dotze anys, quan Black va assassinar tretze persones amb un sol sortilegi.



El Harry va observar els ulls enfonsats del Sirius Black, que eren l’única part d’aquella cara demacrada que semblava viva. No havia vist mai un vampir en directe, però n’havia vist fotografies a les classes de Defensa Contra les Forces del Mal, i va pensar que, amb aquella pell blanca com la cera, s’assemblaven molt al Black.

—Fa por aquest tio, oi? —va dir l’Stan, que havia estat observant el Harry mentre llegia.

—Va matar tretze persones? —va preguntar el Harry, i li va tornar la pàgina a l’Stan—. Amb un sol sortilegi?

—Zí —va fer l’Stan—. Davant un munt de teztimoniz. A plena llum del dia. Va organitzar un merder imprezionant, oi, Erny?

—Oh, i tant! —va fer l’Ernest, pesarós.

L’Stan es va girar i va passar els braços per sobre el seient per veure millor el Harry.

—El Black eztava de banda de l’Innominable —va dir.

—De qui? De Voldemort? —va dir el Harry sense pensar.

A l’Stan se li van posar blancs fins i tot els grans; l’Ernest va fer un cop de volant tan brusc que una granja sencera va haver d’apartar-se per no xocar amb l’autobús.

—Però tu eztàz pirat o què? —va xisclar l’Stan—. Per què coi n’haz dit el nom?

—Perdona —es va disculpar el Harry a l’acte—. Perdona, he oblidat que…

—Te n’haz oblidat! —va dir l’Stan amb un fil de veu—. Renoi, el cor em va a zent!

—Així que… Així que el Black estava de banda de l’Innominable? —va dir el Harry en to de disculpa.

—Zí —va fer l’Stan, sense treure’s la mà del pit—. Zí, diuen que era un delz íntimz de l’Innominable… Éz clar que quan el petit Harry Potter va acabar amb ell —el Harry, tot nerviós, es va tornar a aixafar la clenxa— van fitxar elz que li havien fet coztat, oi que zí, Erny? La majoria ez va adonar que amb la dezaparizió de l’Innominable tot z’havia acabat i van quedar-ze quietetz. Però el Ziriuz Black, no. Diuen que ez penzava que zeria el zegon de bord un cop l’Innominable arribéz al poder.

»Total, que van arraconar el Black en un carrer ple de mugglez i ell va treure la vareta i va fer zaltar pelz airez mig carrer. Va matar un bruixot i una dotzena de mugglez. Horrible, oi? I, zaps què va fer el Black llavorz? —va continuar l’Stan xiuxiuejant teatralment.

—Què? —va preguntar el Harry.

—Ez va pozar a riure! —va exclamar l’Stan—. Ez va quedar quiet, rient. I, quan van arribar elz reforzoz de la Conzelleria d’Aferz Màgicz, ez va deixar agafar com zi re, zenze deixar de riure com un boig. Perquè eztà pirat, oi, Erny? Oi que zí, Erny?

—I si no ho estava quan el van portar a Azkaban, ara segur que ho està —va dir l’Ernest amb la seva veu tranquil·la—. Jo em tiraria un tret abans de posar un peu en aquell lloc. Però li està bé, després del que va fer…

—Van tenir una feinada per dizimular-ho tot, oi, Erny? —va dir l’Stan—. Mig carrer enlaire i totz aquellz mugglez mortz. Què va zer que van dir que havia pazat, Erny?

—Explosió de gas —va rondinar l’Ernest.

—I ara aquest tio z’ha ezcapat —va dir l’Stan, examinant de nou la cara demacrada del Black a la fotografia del diari—. Mai no z’havia ezcapat ningú d’Azkaban, oi, Erny? Em pregunto com z’ho va fer. Fa por noméz de penzar-hi, oi? Perquè tenia poquez pozibilitatz contra elz guardez d’Azkaban, oi, Erny?

A l’Ernest de sobte li va venir un calfred.

—Stan, et fa res canviar de tema? Els guardes d’Azkaban em fan venir cagarrines.

L’Stan va guardar el diari a contracor i el Harry es va recolzar a la finestra del Nitrèpid Bus; se sentia pitjor que mai. No va poder evitar imaginar el que l’Stan els diria als passatgers unes nits després.

«Han zentit allò del Harry Potter? Va inflar la zeva tieta com un globuz! El vam tenir aquí al Nitrèpid Buz, oi, Erny? Intentava ezcapar…».

El Harry havia violat la llei dels bruixots, exactament igual que el Sirius Black. Inflar la tieta Marge era prou dolent perquè el tanquessin a Azkaban? El Harry no en sabia res, de la presó dels bruixots, però tothom a qui havia sentit parlar-ne ho havia fet en aquell mateix to d’horror. El Hagrid, el guardabosc de Hogwarts, havia hagut de passar-hi dos mesos el curs anterior. Al Harry li costaria molt oblidar l’expressió de terror que havia fet quan li havien dit on el portaven, i això que el Hagrid era una de les persones més valentes que coneixia.

El Nitrèpid Bus rodava en la foscor escampant al seu pas arbustos, senyals de trànsit, cabines de telèfon i arbres, mentre el Harry, estirat al matalàs de plomes, se sentia intranquil i desgraciat. Una estona després l’Stan va recordar que el Harry havia pagat per la tassa de llet calenta amb xocolata, però com si no ho hagués fet, perquè l’hi va tirar per sobre el coixí quan l’autobús va anar d’Anglesea a Aberdeen d’una sotragada. Un per un, les bruixes i els bruixots que hi havia als pisos de dalt van anar baixant en camisa de dormir i sabatilles. Tots estaven molt contents de sortir d’allà.

Finalment només va quedar el Harry.

—I bé, Neville —va dir l’Stan fregant-se les mans—, on et deixem de Londrez?

—A la ronda d’Alla —va dir el Harry.

—Zom-hi, donz —va dir l’Stan—. Agafa’t fort!

Bum!

I tot d’una ja eren a Oxford Street. El Harry es va incorporar i es va posar a mirar com els edificis i els bancs del carrer obrien pas al Nitrèpid Bus. El cel s’estava aclarint. S’esperaria un parell d’hores, aniria a Gringotts a l’hora d’obrir, i començaria a fer camí… Sense direcció.

L’Ernest va trepitjar el fre i el Nitrèpid Bus es va aturar de cop davant de La Marmita Foradada, un pub petit i tronat rere el qual hi havia l’entrada màgica a la ronda d’Alla.

—Gràcies —li va dir el Harry a l’Ernest.

Va saltar els esglaons i des de terra va ajudar l’Stan a baixar el bagul i la gàbia de la Hedwig.

—Bé, doncs —va dir el Harry—, fins una altra!

Però l’Stan no estava per ell. S’havia quedat immòbil a la porta de l’autobús, amb els ulls clavats en l’entrada a La Marmita Foradada.

—Per fi et trobo, Harry! —va dir una veu.

Abans que es pogués tombar, va sentir una mà que l’agafava per l’espatlla. L’Stan va cridar:

—Renoi! Erny, vine! Ràpid!

El Harry va aixecar la vista per esbrinar qui era l’amo de la mà que tenia a l’espatlla i es va quedar glaçat: havia topat amb el Cornelius Fudge, el conseller d’Afers Màgics en persona.

L’Stan va baixar a la vorera i es va posar al seu costat.

—Zenyor conzeller, amb quin nom ha cridat el Neville? —va preguntar tot exaltat.

El Fudge, un home baixet i gras que duia una capa de ratlles molt llarga, feia cara de tenir fred i d’estar exhaust.

—Neville? —va repetir, arrufant les celles—. Aquest és el Harry Potter.

—Ho zabia! —va exclamar l’Stan ple de joia—. Erny! Erny! A veure zi endevinez qui éz el Neville? Éz el Harry Potter! Li veig la zicatriu!

—Molt bé —va fer el Fudge, irritat—. M’alegro que el Nitrèpid Bus hagi recollit el Harry, però ara ell i jo hem d’anar a La Marmita Foradada.

El Fudge va augmentar la pressió que li feia al Harry a l’espatlla i el va fer entrar dins el pub. Una figura corbada que duia un fanal va aparèixer per la porta que hi havia rere la barra. Era el Tom, un home escarransit i sense dents que era l’amo del bar.

—Ja el té, senyor conseller! —va exclamar el Tom—. Volen prendre alguna cosa? Una cervesa, un conyac?

—Em sembla que farem amb un parell de tasses de te —va dir el Fudge, que encara subjectava el Harry per l’espatlla.

Van sentir molt d’enrenou i uns esbufecs rere seu que anunciaven l’arribada de l’Stan i l’Ern amb el bagul del Harry i la gàbia de la Hedwig. En entrar van mirar al seu voltant exaltats.

—Neville, com éz que no enz haz dit qui erez? —va dir l’Stan, somrient al Harry, alhora que la cara de mussol de l’Ernest apareixia encuriosida per sobre l’espatlla de l’Stan.

—I una saleta privada, sisplau, Tom —va afegir el Fudge tallant.

—Adéu —va acomiadar-se el Harry amb aire abatut mentre el Tom feia passar el Cornelius Fudge cap al corredor que sortia de darrere la barra.

—Adéu, Neville! —va cridar l’Stan.

Rere el Tom i el fanal, el Fudge va arrossegar el Harry pel corredor estret i el va fer entrar en una saleta. El Tom va petar els dits, a la llar va aparèixer un foc preciós i a continuació es va retirar amb una petita reverència.

—Seu, Harry —va ordenar el Fudge, assenyalant una cadira que hi havia al costat del foc.

El Harry es va asseure amb la pell de gallina malgrat l’escalfor del foc. El Fudge es va treure la capa radiada i la va deixar a un costat. Llavors es va pinçar els pantalons de color verd botella i es va asseure de cara al Harry.

—Harry, sóc el Cornelius Fudge, el conseller d’Afers Màgics.

El Harry ja ho sabia, és clar; havia vist el Fudge una vegada, però com que duia posada la capa que fa invisible del seu pare, el Fudge no ho sabia.

El Tom va tornar a entrar a la saleta. Duia un davantal per sobre la camisa de dormir i una safata amb te i panets. Va posar la safata al mig de la taula, va sortir, va tancar la porta i va marxar.

—Harry —va començar a dir el Fudge, servint el te—, ens has tingut a tots amb l’ai al cor, ho he de reconèixer. Mira que escapar-te de casa dels teus tiets d’aquesta manera! Ja creia que… Però vaja, estàs bé, i això és el que compta.

El Fudge es va untar un panet amb mantega i li va acostar el plat al Harry.

—Menja, Harry, que sembles un mort vivent. Suposo que estaràs content de saber que ja hem arreglat la desafortunada inflor de la senyora Marjorie Dursley. Fa unes hores que hem enviat dos funcionaris del Departament de Reversió de Màgia Accidental al carrer Privet. Han punxat la senyora Dursley per desinflar-la i li han modificat la memòria. A hores d’ara no recorda res de l’incident. Així que assumpte resolt.

El Fudge va somriure per sobre el ribet de la tassa de te com si fos un oncle que vigila el seu nebot preferit. El Harry, que no podia creure el que sentia, va obrir la boca, i, com que no va trobar res a dir, la va tornar a tancar.

—Ah, estàs amoïnat per com reaccionaran els teus tiets? —va dir el Fudge—. Bé, no puc negar que estan molt enfadats, però t’acolliran a casa seva el proper estiu si per Nadal i Setmana Santa et quedes a Hogwarts.

Finalment, el Harry va trobar la parla.

—Sempre em quedo a Hogwarts per Nadal i Setmana Santa —va dir—, i al carrer Privet no hi vull tornar mai més.

—Tranquil, Harry, estic convençut que ho veuràs d’una altra manera un cop t’hagis tranquil·litzat —va dir el Fudge, amoïnat—. Al cap i a la fi són la teva família, i estic segur que en el fons us aprecieu… Ni que sigui molt en el fons.

Al Harry ni li va passar pel cap corregir el Fudge. Encara estava esperant sentir què li passaria després d’allò.

—Ja només queda decidir —va continuar el Fudge, untant-se de mantega un altre panet— on passaràs aquestes dues últimes setmanes de les vacances d’estiu. Et suggereixo que lloguis una habitació aquí a La Marmita Foradada i que…

—Un moment —va deixar escapar el Harry—. I el meu càstig?

El Fudge es va quedar parat.

—Quin càstig?

—He desobeït la llei! —va dir el Harry—. El Decret de regulació de l’accés dels menors d’edat a la màgia!

—Però noi, no deus voler que et castiguem per aquesta fotesa! —va exclamar el Fudge, movent el panet amb impaciència—. Ha estat un accident! No tanquem la gent a Azkaban només per haver inflat una tieta!

Però allò no lligava gens amb l’experiència que prèviament havia tingut el Harry amb la Conselleria.

—Però si l’any passat em van enviar una advertència oficial només perquè un elf domèstic va esclafar un pastís a casa dels meus tiets! —va dir el Harry arrufant les celles—. La Conselleria d’Afers Màgics va dir que m’expulsarien de Hogwarts si feia més màgia!

Si els ulls no l’enganyaven, el Fudge s’havia començat a sentir incòmode.

—Harry, de vegades les circumstàncies canvien… Hem de tenir en compte que… En la situació actual… Tu no vols que t’expulsin, oi?

—És clar que no —va dir el Harry.

—Doncs llavors per què et queixes? —va preguntar rient amb aire desenfadat el Fudge—. Vinga, Harry, menja’t un panet mentre vaig a veure si el Tom té una habitació lliure per a tu.

El Fudge va sortir de la saleta amb pas decidit i el Harry se’l va quedar mirant. Allà passava alguna cosa estranya. Per què el Fudge l’havia estat esperant a La Marmita Foradada, si no era per castigar-lo? I a més, no li semblava gaire normal que el conseller d’Afers Màgics en persona s’encarregués dels menors que feien màgia il·legalment.

El Fudge va tornar acompanyat del Tom.

—L’habitació onze està lliure, Harry —va dir el Fudge—. Crec que t’hi trobaràs a gust. Tan sols t’he de demanar una cosa més, que segur que comprendràs: no vull que et passegis pel Londres dels muggles. No surtis de la ronda d’Alla, d’acord? I has de ser aquí abans que es faci fosc. Ho entens, oi? Li he dit al Tom que et vigili per mi.

—D’acord —va dir el Harry a poc a poc—, però, per què…?

—No et vull tornar a perdre —va dir el Fudge amb una rialla—. No, no… Val més que sapiguem on ets… Vaja, que…

El Fudge es va aclarir la gola sorollosament i va agafar la seva capa de ratlles.

—I ara me n’he d’anar, Harry, tinc moltes coses a fer.

—Encara no han trobat el Black? —va preguntar el Harry.

Al Fudge se li va encallar la cremallera platejada de la capa.

—Què? Ah, que n’has sentit a parlar… No, encara no, però no trigarem gaire. Els guardes d’Azkaban no han fallat un sol cop… I jo mai no els havia vist tan furiosos.

El Fudge va sentir un lleuger calfred.

—Bé, doncs, ara sí que me’n vaig.

Li va donar la mà i de sobte el Harry va tenir una idea.

—Mmm… Conseller, que li puc demanar un favor?

—És clar —va dir el Fudge amb un somriure.

—Es que als alumnes de tercer ens deixen anar a Hogsmeade, però els meus tiets no em van signar el permís. Que me’l podria signar vostè?

El Fudge semblava incòmode.

—Ah —va fer—. No, Harry, ho sento, però jo no sóc el teu pare, ni el teu tutor…

—Però és el conseller d’Afers Màgics —va dir el Harry esperançat—. Si vostè em donés permís…

—No, Harry, no puc. Ho sento, però les normes són les normes —va dir el Fudge, ferm—. Ja hi aniràs l’any vinent. De fet, crec que és millor que… Sí… Bé, Harry, me’n vaig. Cuida’t.

I amb un últim somriure i una altra encaixada de mans, el Fudge va sortir de la saleta. Llavors va entrar el Tom somrient.

—Si és tan amable d’acompanyar-me, senyor Potter —va dir—. Ja li he pujat les coses a dalt…

El Harry va seguir el Tom per una escala de fusta preciosa i van arribar a una porta amb un número onze de llautó, que l’amo de l’hostal va obrir per deixar pas al Harry.

A dins hi havia un llit que feia cara de ser molt còmode, alguns mobles de roure ben lluents, un foc radiant i, en una barra sobre l’armari…

—Hedwig! —va exclamar el Harry.

L’òliba va fer espetegar la llengua i va aletejar per posar-se a l’espatlla del Harry.

—Té una òliba molt intel·ligent —va dir el Tom amb un somriure—. Ha arribat cinc minuts després que vostè. Doncs res, si necessita alguna cosa, senyor Potter, ja sap on sóc.

Va fer una altra reverència i va marxar.

El Harry es va asseure al llit i es va estar una bona estona absort en els seus pensaments, acariciant la Hedwig. A l’altra banda de la finestra el cel va passar ràpidament d’un blau dens com de vellut a un gris metàl·lic fred, i després, a poc a poc, va anar prenent un to rosat amb pinzellades daurades. El Harry no es podia creure que només fes unes hores que havia deixat el carrer Privet, que no l’haguessin expulsat i que l’esperessin dues setmanes sense els Dursley.

—Una nit ben estranya, Hedwig —va dir el Harry badallant.

I sense ni tan sols treure’s les ulleres, es va deixar caure sobre els coixins i es va quedar adormit.





4. La Marmita Foradada


Al Harry li va costar uns quants dies acostumar-se a aquella nova llibertat. Mai a la vida no havia pogut llevar-se a l’hora que volia, ni menjar el que li venia de gust. Fins i tot podia anar on li donés la gana, mentre no sortís de la ronda d’Alla, i com que al llarg carrer llambordat hi havia les botigues de màgia més fascinants del món, el Harry mai no es va sentir temptat de sortir al món muggle i trencar la promesa que havia fet al Fudge.

Cada matí esmorzava a La Marmita Foradada i s’ho passava molt bé observant els altres hostes: bruixetes simpàtiques que venien del camp a fer compres, bruixots d’aspecte venerable que discutien sobre el darrer article publicat a Temes de Transfiguració, sortillers estranys, nans escandalosos i, un cop, una dona que feia tota la pinta de ser una fetillera i que va demanar un plat de fetge cru sense treure’s el passamuntanyes de llana gruixuda que duia.

Després d’esmorzar se n’anava al pati del darrere, treia la vareta, picava al tercer maó a l’esquerra del cubell d’escombraries i s’esperava que s’obrís al mur l’arcada que donava pas a la ronda d’Alla.

El Harry es va passar aquells llargs i assolellats dies d’estiu explorant les botigues. Dinava sota els para-sols de colors vius d’alguna terrassa i observava els altres comensals, que s’ensenyaven les compres que havien fet («Noi, m’he comprat un lunascopi. S’ha acabat això de barallar-se amb les cartes lunars») o potser parlaven de l’afer del Sirius Black («Doncs jo no penso deixar sortir els nens sols fins que el Black no torni a ser a Azkaban»). El Harry ja no havia de fer els deures sota les mantes a la llum d’una llanterna, sinó que podia asseure’s al sol a la terrassa de la gelateria del Florean Fortescue a acabar les redaccions amb l’ajut ocasional del Florean Fortescue en persona, que, a part de saber moltes coses sobre la crema de bruixes a l’edat mitjana, li donava un gelat de franc cada mitja hora.

Un cop el Harry es va omplir el moneder de galeons d’or, sickles de plata i knuts de bronze a la seva cambra de seguretat de Gringotts, va haver de controlar-se molt per no gastar-s’ho tot en un dia. S’havia de recordar constantment que encara havia d’estar cinc anys més a Hogwarts i pensar en què passaria si havia de demanar diners als Dursley per comprar llibres de màgia, per no comprar-se coses com ara un conjunt de boletes d’or massís preciós per jugar a balabaves (un joc de bruixots molt semblant al joc de bales, en què les bales llancen un líquid pudent a la cara de l’adversari quan perd un punt). També el temptava molt una gran bola de cristall que contenia una reproducció exacta i en moviment de la galàxia, amb la qual ja no li haurien calgut més classes d’Astronomia. Però l’objecte que més a prova posava els bons propòsits del Harry va arribar al seu establiment preferit, La Botiga del Quidditch, una setmana després que s’instal·lés a La Marmita Foradada.

Encuriosit per saber què mirava la gentada que s’havia acumulat dins la botiga, el Harry hi va entrar i es va esmunyir entre bruixes i bruixots admirats fins que va veure un pòdium instal·lat per a l’ocasió on reposava l’escombra més meravellosa que havia vist mai.

—L’acaben de treure… És un prototip… —va dir un bruixot de mandíbules prominents al seu acompanyant.

—Oi que és l’escombra més ràpida del món, pare? —va preguntar un nen de veu aguda al seu pare estirant-li la màniga.

—La selecció irlandesa de quidditch ja ha encarregat set d’aquestes meravelles! —va dir el propietari de la botiga a la gent que mirava—. Són els favorits per guanyar el Campionat del Món!

La bruixa grossa que el Harry tenia al davant se’n va anar i llavors va poder llegir el cartell que hi havia al costat de l’escombra:


RAIGDEFOC

Aquesta escombra de carreres d’última generació té un mànec de freixe molt lleuger i aerodinàmic que ha estat polit amb una substància dura com el diamant i porta un número de sèrie gravat a mà. Els branquillons de bedoll que formen la cua han estat seleccionats un per un i modelats fins a donar-los la forma perfecta, la qual cosa dóna a la Raigdefoc un equilibri inigualable i una precisió mil·limètrica. La Raigdefoc accelera de 0 a 250km/h en 10 segons i porta incorporat un sortilegi de frenada irrompible. Demanin el preu a l’encarregat.

Demanin el preu a l’encarregat… El Harry no volia ni saber quant d’or costava la Raigdefoc. Mai de la vida no havia desitjat tant una cosa… Però mai no havia perdut un partit de quidditch amb la seva Nimbus 2000. Quin sentit tenia buidar la seva cambra de seguretat de Gringotts per comprar la Raigdefoc, si ja posseïa una escombra molt bona? Així que el Harry no va preguntar-ne el preu, però va tornar a la botiga gairebé cada dia només per contemplar-la.

En canvi, hi havia coses que sí que necessitava. Va anar a l’apotecaria a comprar els ingredients per fer pocions que se li havien acabat, i, com que l’uniforme de l’escola li anava curt, se’n va anar a Madame Malkin, Vestits per a Totes les Ocasions i se’n va comprar un de nou. I el que era més important, s’havia de comprar els llibres de text, inclosos els de les dues assignatures noves: Criança de Criatures Màgiques i Futurologia.

El Harry es va sorprendre molt quan va veure l’aparador de la llibreria. En lloc dels habituals llibres de màgia enquadernats amb pa d’or de la mida de làpides, hi havia una gran gàbia de ferro que contenia uns cent exemplars d’El llibre-monstre dels monstres. Els llibres havien organitzat una batalla campal, es mossegaven els uns als altres amb fúria i ho havien omplert tot de fulls esquinçats.

El Harry es va treure la llista de llibres de la butxaca i la va consultar per primer cop. El llibre-monstre dels monstres era el llibre de text de Criança de Criatures Màgiques i aleshores el Harry va entendre per què el Hagrid li havia dit que potser li faria servei durant el curs. Es va sentir alleugerit; s’havia estat preguntant si el Hagrid pretenia que l’ajudés a tenir cura d’algun nou animal de companyia terrorífic dels seus.

Quan va entrar a Gargots i Nibres, l’encarregat es va apressar a atendre’l.

—Hogwarts? —va preguntar, sense més preàmbuls—. Vols els llibres de text?

—Sí —va dir el Harry—. Necessito…

—Aparta’t —va fer l’encarregat amb impaciència, i va empènyer el Harry sense voler. Es va posar un parell de guants molt gruixuts, va agafar un bastó llarg i se’n va anar cap a la porta de la gàbia dels llibres-monstre.

—Un moment —va aturar-lo el Harry—. Aquest ja el tinc.

—Ja el tens? —A l’encarregat li va sobrevenir una sensació d’alleujament—. Gràcies a Déu! Aquest matí ja m’han mossegat cinc cops…

De sobte es va sentir un pet molt fort. Dos dels llibres-monstre n’havien agafat un tercer i l’havien estripat.

—Pareu! Pareu! —va cridar l’encarregat, i va introduir el bastó entre els barrots i va separar els llibres a cops—. Mai més no tornaré a vendre aquests llibres, mai més! Això sembla una casa de bojos! I jo que em pensava que ja havíem vist el pitjor quan vam comprar dos-cents exemplars d’El llibre invisible de la invisibilitat… Van costar una fortuna i no els vam arribar a trobar mai… Bé, et puc ajudar en alguna altra cosa?

—Sí —va dir el Harry, i va repassar la llista—. Necessito Desemboirar el futur, de Cassandra Vablatsky.

—Ah, aquest any comences Futurologia, oi? —va dir l’encarregat. Es va treure els guants i va portar el Harry cap al fons de la botiga, on hi havia un racó dedicat a la ciència d’endevinar el futur. Allà hi havia una tauleta plena de llibres com Predir l’impredictible: com protegir-se contra les sorpreses o Boles trencades: què passa quan el futur és negre.

—Aquí el tens —va dir l’encarregat, que s’havia enfilat a una escaleta per agafar un llibre gruixut de tapes negres—. Desemboirar el futur. És una bona introducció als mètodes bàsics d’endevinar el futur: la quiromància, la bola de cristall, les entranyes d’ocells…

Però el Harry no l’escoltava. La vista se n’hi havia anat cap a un altre llibre que era sobre la tauleta: Els presagis de mort: què hem de fer quan sabem que el pitjor s’acosta?

—Jo de tu no llegiria aquest llibre —va dir l’encarregat a mitja veu, quan va descobrir què mirava el Harry—. Començaries a veure presagis de mort a tot arreu i amb això n’hi ha prou per matar de por a qualsevol.

Però el Harry no va treure els ulls de la coberta del llibre, en què hi havia un gos negre d’ulls brillants gros com un ós que li resultava familiar…

L’encarregat li va posar Desemboirar el futur a les mans.

—Alguna cosa més? —va preguntar.

—Sí —va fer el Harry. Va apartar els ulls del gos i, atordit, va consultar la llista de llibres—. Mmm… Transfiguració per a iniciats i el Llibre d’encanteris del nivell tres.

Deu minuts més tard el Harry va sortir de Gargots i Nibres amb els llibres nous sota el braç i va fer camí cap a La Marmita Foradada gairebé sense ser conscient d’on anava i topant amb la gent.

Es va arrossegar escales amunt, va entrar a la seva habitació i va llançar els llibres sobre el llit. Algú hi havia anat a arreglar-l’hi; les finestres estaven obertes i entrava la llum del sol. Sentia el soroll que feien darrere seu els autobusos en passar pel carrer muggle que no veia i el brogit de la munió invisible de gent a baix a la ronda d’Alla. Es va veure reflectit al mirall que hi havia sobre la pica.

—No pot haver estat un presagi de mort —va dir a la seva imatge en to desafiant—. Estava mort de por quan vaig veure allò a la placeta de les Magnòlies. Segur que era un gos normal i corrent…

Mecànicament, va posar-se la mà al cap i va intentar aplanar-se els cabells.

—És una batalla perduda, noi —va dir el mirall amb veu aflautada.

A mesura que van anar passant els dies, el Harry va començar a buscar els seus amics Ron i Hermione entre la gentada. Com que l’inici de curs s’apropava, la ronda d’Alla s’havia omplert d’alumnes de Hogwarts. Es va trobar el Seamus Finnigan i el Dean Thomas, dos dels seus companys d’habitació, a la botiga del quidditch, admirant, ells també, la Raigdefoc. A la porta de Gargots i Nibres es va trobar el Neville Longbottom de veritat, un noi de cara rodona que no sabia mai on tenia el cap. El Harry no es va aturar a xerrar amb ell; la seva àvia, una dona formidable, l’estava esbroncant perquè havia perdut la llista dels llibres. El Harry va desitjar que l’àvia del Neville no arribés a saber mai que s’havia fet passar pel seu nét quan fugia de la Conselleria d’Afers Màgics.

L’últim dia de vacances, el Harry es va despertar pensant que com a molt tard veuria el Ron i l’Hermione l’endemà, al Hogwarts Express. Els va llevar, es va vestir, se’n va anar a mirar la Raigdefoc per últim cop i tot just es preguntava on aniria a dinar que algú el va cridar i ell es va girar.

—Harry! Harry!

Allà els tenia, tots dos asseguts a la terrassa de la gelateria del Florean Fortescue; el Ron increïblement pigat i l’Hermione molt morena. Tots dos el saludaven amb la mà entusiasmats.

—Per fi! —va exclamar el Ron, i li va fer un somriure al Harry quan es va asseure amb ells—. Hem anat a La Marmita Foradada, però ens han dit que ja havies sortit. Llavors hem anat a Gargots i Nibres, a la botiga de Madame Mallan, a…

—Les coses per l’escola ja me les vaig comprar la setmana passada —va explicar-se el Harry—. I com sabíeu que m’estic a La Marmita Foradada?

—Pel meu pare —va dir el Ron. El senyor Weasley, que treballava a la Conselleria d’Afers Màgics, segur que havia sentit la història del que li havia passat a la tieta Marge.

—Harry, de debò que vas inflar la teva tieta? —va preguntar l’Hermione amb posat seriós.

—No ho vaig fer expressament —va dir el Harry, mentre el Ron es feia un panxó de riure—. Vaig… Vaig perdre el control.

—Ron, no té cap gràcia —va dir l’Hermione tallant—. La veritat, em sorprèn que no expulsessin el Harry de l’escola.

—I a mi —va admetre el Harry—. I encara més, em pensava que em detindrien. —Va mirar el Ron—. Pot ser que el teu pare sàpiga per què el Fudge em va deixar anar?

—Doncs probablement perquè ets qui ets —va dir el Ron, que encara reia, arronsant les espatlles—. El famós Harry Potter, és clar… No vull ni saber què m’hauria fet a mi la Conselleria si hagués inflat una tieta. És clar que m’haurien hagut de desenterrar abans, perquè la mare m’hauria matat. De totes maneres, l’hi pots preguntar tu mateix aquest vespre. Nosaltres també passarem la nit a La Marmita Foradada! Així que demà anirem junts a King’s Cross a agafar el tren! I l’Hermione també s’hi queda!

L’Hermione va fer un gest afirmatiu amb el cap i va somriure.

—Els meus pares m’han portat i m’han deixat aquí aquest matí amb l’equipatge.

—Que bé! —va dir el Harry entusiasmat—. I què, ja teniu els llibres i tota la pesca?

—Mira això, Harry —va dir el Ron, i d’una bossa va treure una capsa allargada. La va obrir—. Una vareta nova de trinca. Un pam i tres quarts, salze, conté un únic pèl d’unicorn. I també tenim els llibres —i va assenyalar una gran bossa que tenia sota la cadira—. Què et semblen els llibres-monstre? L’encarregat gairebé s’ha posat a plorar quan li hem dit que en volíem dos.

—Hermione, què és tot això? —va preguntar el Harry, referint-se, no a una, sinó a les tres bosses plenes a vessar que hi havia al costat de la seva cadira.

—Res, que jo faig més assignatures que vosaltres —va dir l’Hermione—. Són els llibres de Magimàtica, Criança de Criatures Màgiques, Futurologia, Runes antigues, Muggleologia…

—I tu per què fas Muggleologia? —va preguntar el Ron, mirant incrèdul el Harry—. Però si ets filla de muggles! Els teus pares són muggles! Ja ho saps tot sobre els muggles!

—Ja, però serà fascinant estudiar-los des del punt de vista dels bruixots —va dir l’Hermione molt seriosa.

—Hermione, creus que tindràs temps d’anar a pixar aquest any? —li va preguntar el Harry, i el Ron es va posar a riure.

L’Hermione els va ignorar completament.

—Encara em queden deu galeons —va dir, mirant dins el moneder—. El meu aniversari és al setembre, i els pares m’han donat diners perquè em compri un regal per avançat.

—Per què no et compres un llibre? —va dir el Ron amb aire innocent.

—No, gràcies —va dir l’Hermione sense immutar-se—. El que vull és un mussol. El Harry té la Hedwig i tu tens l’Errol.

—No, l’Errol no és meu —va dir el Ron—. L’Errol és el mussol familiar. Jo només tinc l’Scabbers. —Es va treure la rata de la butxaca—. I m’agradaria que li donessin un cop d’ull —va afegir, i va posar l’Scabbers a la taula—. Em sembla que el viatge a Egipte no li ha provat gens.

L’Scabbers estava més prim que de costum i tenia els bigotis caiguts.

—Aquí davant hi ha una botiga d’animals màgics —va dir el Harry, que aleshores ja coneixia bé la ronda d’Alla—. Allà potser tenen alguna cosa per a l’Scabbers, i l’Hermione es pot comprar el mussol.

Així doncs, van pagar els gelats i van creuar el carrer per anar a La Casa de les Feres.

La botiga estava molt atapeïda. Les parets eren plenes fins dalt de gàbies. Feia una olor molt forta i era molt sorollosa perquè de les gàbies no paraven de sortir xiscles, udols, esgarips i esgüells. La bruixa que hi havia darrere el taulell donava consells a un bruixot sobre com tenir cura d’un tritó de dues cues, així que el Harry, el Ron i l’Hermione es van esperar que acabés mirant els animals.

Hi havia un parell de gripaus enormes de color violeta que obrien i tancaven la boca parsimoniosament davant d’un festí de mosques saballoneres mortes. A prop de l’aparador hi havia una tortuga gegant amb joies incrustades a la closca. Uns cargols verinosos de color taronja lliscaven en un mar de baves per les parets d’un aquari i un conill gras de color blanc es transformava contínuament en un barret de copa de seda i un altre cop en conill tot fent pop. També hi havia gats de tots els colors, una gàbia de corbs escandalosos, una cistella amb unes boles peludes de color crema estranyes que brunzien amb força i, a sobre del taulell, una gran gàbia amb unes rates negres de pell suau que jugaven a saltar a corda amb les cues.

El bruixot del tritó de dues cues se’n va anar i el Ron es va acostar al taulell.

—Em sembla que la meva rata està malalta —va dir a la bruixa—. D’ençà que vam anar a Egipte que està una mica pàl·lida.

—Posa-la al taulell —va dir la bruixa, i es va treure unes ulleres de cul de got negres de la butxaca.

El Ron també es va treure l’Scabbers de la butxaca i el va posar sobre el taulell, al costat de la gàbia de les seves companyes, que van deixar de saltar a corda i es van apropar als barrots per veure-ho més bé.

Com gairebé tot el que tenia el Ron, la rata Scabbers era de segona mà (abans havia estat del seu germà Percy) i estava una mica atrotinada. Al costat de les rates formoses que hi havia a la gàbia, se la veia especialment malaltissa.

—Mmm… —va fer la bruixa quan va aixecar l’Scabbers—. Quants anys té, aquesta rata?

—No ho sé —va respondre el Ron—. És bastant vella. Abans era del meu germà.

—Quins poders té? —va preguntar la bruixa, examinant l’Scabbers de més a prop.

—Mmm… —va fer el Ron. La veritat era que l’Scabbers mai no havia mostrat el més petit senyal de tenir cap poder interessant. La bruixa li va examinar l’orella esquerra, que estava rebregada, i després les potetes del davant, en una de les quals faltava un dit, i va fer tut, tut.

—Aquesta n’ha passat de tots colors, oi? —va dir.

—Ja estava així quan el Percy me la va donar —va contestar el Ron, a la defensiva.

—Una rata de jardí o rata comuna normalment no viu més de tres anys —va dir la bruixa—. Si vols una rata que et duri més, et recomano una d’aquestes…

I va assenyalar les rates negres, que diligentment es van posar a jugar de nou a saltar a corda.

—Fatxendes —va murmurar el Ron.

—Però si no en vols una de nova, pots provar amb un reconstituent per a rates —va dir la bruixa, que es va ajupir i va treure una ampolleta vermella de sota el taulell.

—D’acord —va fer el Ron—. Quant li…? Au!

El Ron es va encongir; alguna bèstia enorme de color taronja havia saltat des de la gàbia més alta i li havia aterrat al cap i després s’havia abalançat sobre l’Scabbers esbufegant com una boja.

—Malifet, no! —va xisclar la bruixa, però l’Scabbers li va relliscar de les mans com si fos una pastilla de sabó, va caure a terra pla i va sortir com un coet cap a la porta.

—Scabbers! —va cridar el Ron, i se’n va anar corrent rere la rata; el Harry el va seguir.

Els va costar prop de deu minuts trobar l’Scabbers, que s’havia refugiat sota una paperera que hi havia a l’entrada de La Botiga del Quidditch. El Ron va entaforar-se la rata tremolosa a la butxaca, es va alçar i es va fregar el cap.

—Què coi era allò?

—No ho sé. O un gat bestial, o un tigre petit —va dir el Harry.

—I l’Hermione?

—Probablement a la botiga, comprant-se el mussol.

Van refer el camí cap a La Casa de les Feres. Quan van arribar, l’Hermione ja en sortia, però no amb un mussol, sinó amb l’enorme gat pèl-roig.

—T’has comprat aquest monstre? —li va preguntar el Ron, incrèdul.

—És preciós, oi? —va dir l’Hermione, radiant.

«Tot és qüestió d’opinions», va pensar el Harry. El gat tenia un pèl taronja abundós i suau, però era clarament garrell i malcarat i tenia la cara aixafada, com si se l’hagués esclafat contra un mur. Però ara que l’Scabbers ja no era a la vista, es va posar a roncar satisfet als braços de l’Hermione.

—Hermione, aquesta bèstia per poc no m’obre el cap! —va grunyir el Ron.

—No ho ha fet expressament, oi que no, Malifet? —va dir l’Hermione.

—I què passa amb l’Scabbers? —va rondinar el Ron, assenyalant el bony que tenia a la butxaca de la camisa—. Necessita repòs i tranquil·litat! Com vols que descansi amb aquesta cosa a prop?

—Per cert, que t’has deixat el reconstituent per a rates —va dir l’Hermione, i li va posar l’ampolleta vermella a la mà—. I fes el favor de deixar de preocupar-te. El Malifet dormirà al meu dormitori i l’Scabbers al teu, així que no hi veig cap problema. Pobre Malifet, aquella dona m’ha dit que feia anys que el tenia a la botiga i que ningú no se’l volia quedar.

—Per què deu ser? —va dir el Ron amb sarcasme, i van començar a tirar cap a La Marmita Foradada.

Allà van trobar el senyor Weasley assegut al pub, llegint el Periòdic Profètic.

—Harry! —va exclamar somrient quan va aixecar la vista—. Com estàs?

—Molt bé, gràcies —va respondre el Harry, i tots tres es van asseure al seu voltant amb les compres.

El senyor Weasley va tancar el diari i el Harry va veure la fotografia ja familiar del Sirius Black a la portada, que el mirava.

—Així que encara no l’han agafat, oi? —va preguntar.

—No —va fer el senyor Weasley, preocupat—. Tots els treballadors de la Conselleria hem hagut de deixar la nostra feina habitual per buscar-lo, però encara no hi ha hagut sort.

—Que ens donarien una recompensa, si l’enxampéssim? —va preguntar el Ron—. Ens anirien molt bé uns diners de més…

—No siguis ximple, Ron —va dir el senyor Weasley, que vist de prop semblava molt tens—. Al Black no l’agafarà un bruixot de tretze anys, t’ho asseguro. El detindran els guardes d’Azkaban, i si no, ja m’ho diràs.

En aquell moment la senyora Weasley va entrar al pub carregada de bosses, seguida del Fred i el George, els bessons, que estaven a punt de començar el cinquè curs a Hogwarts; del Percy, a qui acabaven de nomenar cap de monitors, i de la Ginny, la filla petita dels Weasley, que a més era l’única noia.

La Ginny, que sempre s’havia sentit atreta pel Harry, es va torbar més que mai en veure’l, potser perquè ell li havia salvat la vida l’últim trimestre del curs anterior. Es va posar molt vermella i el va saludar sense mirar-lo a la cara. En canvi, el Percy li va allargar la mà d’una manera molt solemne, com si el Harry i ell no es coneguessin, i li va dir:

—És un plaer.

—Hola, Percy —va dir el Harry, intentant que no se li escapés el riure.

—Com va tot? —va preguntar el Percy pomposament quan encaixaven les mans. Semblava que li estiguessin presentant l’alcalde.

—Bé, gràçies…

—Harry! —va cridar el Fred, que va apartar el Percy amb un cop de colze i li va fer una gran reverència al Harry—. És meravellós tornar-te a veure, noi…

—Encisador —va fer el George, empenyent el Fred cap a un costat i agafant-li la mà al Harry—. Totalment espaterrant.

El Percy va arrufar el nas.

—Ja n’hi ha prou, nois —va rondinar la senyora Weasley.

—Mare! —va exclamar el Fred, com si l’acabés de veure, i li va donar la mà a ella també—. Que content que estic de veure’t!

—He dit que ja n’hi ha prou! —va dir la senyora Weasley, i va deixar les seves compres a sobre d’una cadira buida—. Com estàs, Harry, rei? Suposo que ja et deuen haver explicat les bones notícies. —Va assenyalar la insígnia de plata nova que duia el Percy al pit—. El segon cap de monitors de la família! —va exclamar, inflant-se d’orgull.

—I l’últim —va dir el Fred a mitja veu.

—No ho dubto —va dir la senyora Weasley, arrufant les celles—. Ja m’he adonat que a vosaltres dos no us han fet monitors.

—I per què hauríem de voler ser monitors? —va dir el George, que sentia repugnància només de pensar-hi—. Li trauria tota la gràcia a la vida.

La Ginny no va poder aguantar-se el riure.

—Voleu fer el favor de ser un bon exemple per a la vostra germana! —va dir malhumorada la senyora Weasley.

—Mare, la Ginny ja té altres germans que li són un bon exemple —va dir el Percy altiu—. Me’n vaig a dalt a canviar-me per sopar…

El Percy va desaparèixer i el George va sospirar.

—Vam intentar tancar-lo en una piràmide —va dir al Harry—. Però la mare ens va enxampar.

El sopar d’aquella nit va ser molt agradable. El Tom, l’amo de l’hostal, va ajuntar tres taules per als set Weasley, el Harry i l’Hermione i els va servir cinc plats deliciosos.

—Pare, com anirem a King’s Cross demà? —va preguntar el Fred mentre gaudien d’un púding de xocolata sumptuós.

—La Conselleria ens posarà un parell de cotxes —va dir el senyor Weasley.

Tots van aixecar la vista del plat.

—Per què? —va preguntar el Percy encuriosit.

—Són per tu, Percy —va dir el George amb posat seriós—. I al capó portaran banderetes amb les inicials CM…

—De «cap de mico» —va dir el Fred.

Tots es van posar a riure, excepte el Percy i la senyora Weasley.

—Però, pare, per què ens posarà uns cotxes, la Conselleria? —va tornar a preguntar el Percy en to solemne.

—Perquè nosaltres ja no en tenim —va respondre el senyor Weasley—, i com que jo hi treballo, m’han fet aquest favor…

El seu to era despreocupat, però el Harry va notar que les orelles se li havien posat vermelles, exactament igual que li passava al Ron quan estava sota pressió.

—Doncs han fet bé —va dir la senyora Weasley amb fermesa—. Us adoneu de quant d’equipatge porteu entre tots? Seríem tot un espectacle al metro dels muggles… Per cert, ja ho teniu tot a punt?

—El Ron encara no ha posat les coses noves al bagul —va dir el Percy, amb veu de màrtir—. Les ha deixat escampades al meu llit.

—Ron, val més que pugis a arreglar-ho tot, perquè demà al matí no tindrem gaire temps —li va ordenar la senyora Weasley des de l’altra banda de la taula. El Ron li va llançar al Percy una mirada assassina.

En acabat de sopar tots estaven molt plens i adormissats. Un per un van anar caient i van pujar a les habitacions per acabar de fer-se l’equipatge per a l’endemà. El Harry tot just acabava de tancar amb pany i clau el seu bagul que va sentir una discussió a l’habitació del costat, la que ocupaven el Ron i el Percy, i se n’hi va anar a veure què passava.

La porta de l’habitació dotze estava oberta de bat a bat i a dins el Percy parlava a crits.

—Era aquí, a la tauleta de nit. Me l’he tret per polir-la…

—Jo no l’he tocat, sents? —va replicar el Ron, també cridant.

—Què passa? —va preguntar el Harry.

—La meva insígnia de cap de monitors ha desaparegut —va dir el Percy, girant-se cap al Harry.

—I el reconstituent per a l’Scabbers també —va dir el Ron, regirant el bagul per veure si el trobava—. Em sembla que me l’he deixat a baix…

—Tu no vas enlloc fins que no hagis trobat la meva insígnia! —va cridar el Percy.

—Ja hi vaig jo. Ja he acabat de fer-me la bossa —li va dir el Harry al Ron, i se’n va anar cap a baix.

A mig camí cap al pub, que estava tot fosc, el Harry va sentir un altre parell de veus aïrades que sortien d’una de les saletes. En un instant les va reconèixer: eren els senyors Weasley. No sabia si continuar endavant, no volia que sabessin que els havia sentit discutir, però llavors va sentir el seu nom i es va apropar a la porta.

—No té cap sentit amagar-l’hi —va dir el senyor Weasley acalorat—. El Harry té dret a saber-ho. He intentat raonar-ho amb el Fudge, però ell insisteix a tractar el Harry com si fos una criatura. Ja té tretze anys…

—Arthur, la veritat l’aterriria! —va xisclar la senyora Weasley—. De debò que vols que el Harry se’n vagi a l’escola amb aquest pes a sobre? Per l’amor de Déu, ara és feliç!

—Jo no vull amargar-li l’existència, vull que estigui alerta! —va replicar molest el senyor Weasley—. Ja saps com són el Harry i el Ron… Se’n van a l’aventura… Ja han acabat al Bosc Prohibit dos cops! I no pot ser que el Harry faci aquestes coses aquest any! Pensa en el que li hauria pogut passar la nit que es va escapar de casa! Si no hagués pujat al Nitrèpid Bus, segur que a hores d’ara seria mort.

—Però no és mort, està bé, així que no veig per què…

—Molly, diuen que el Sirius Black és boig, i potser ho és, però va tenir prou cervell per escapar-se d’Azkaban, i se suposa que és impossible. Ja fa tres setmanes d’això i ningú no li ha vist el pèl. Tant se val el que el Fudge digui als del Periòdic Profètic, perquè sé que no estem més a prop de trobar el Black que d’inventar varetes que facin sortilegis soles. L’únic que sabem del cert és quines intencions té…

—Però el Harry estarà totalment segur a Hogwarts.

—També ens pensàvem que Azkaban era totalment segur. I si va poder sortir d’allà, també podrà entrar a Hogwarts.

—Arthur, ni tan sols sabeu si és cert que el Black vagi darrere el Harry…

Es va sentir un cop sobre fusta. El Harry estava convençut que el senyor Weasley havia donat un cop de puny a la taula.

—Molly, quantes vegades t’ho hauré de dir? No ha sortit a la premsa perquè el Fudge no volia que se sabés. Va anar a Azkaban la nit en què el Black es va escapar i els guardes li van dir que havia estat parlant en somnis, que sempre deia el mateix: «És a Hogwarts… És a Hogwarts». Molly, el Black no està bé del cap, i vol el Harry mort. Jo crec que es pensa que si mata el Harry, l’Innominable tornarà al poder. El Black ho va perdre tot la nit en què el Harry va aturar-lo, i fa dotze anys que cova la venjança…

Es va fer un silenci. El Harry es va acostar encara més a la porta, desesperat per sentir més coses.

—Bé, Arthur, fes el que creguis que has de fer. Però t’oblides de l’Albus Dumbledore. No crec que li pugui passar res de dolent al Harry mentre ell sigui el director de Hogwarts. Suposo que l’heu informat.

—És clar que l’hem informat. Li vam haver de demanar permís perquè els guardes d’Azkaban s’instal·lessin a les entrades de l’escola. No li va fer gens de gràcia, però hi va accedir.

—No li va fer gràcia? I per què no n’hi va fer, si hi són per capturar el Black?

—Al Dumbledore no li agraden els guardes d’Azkaban —va dir el senyor Weasley pesarós—. És clar que a mi tampoc… Però quan es tracta d’un bruixot com el Black, de vegades has d’ajuntar forces fins i tot amb qui no vols.

—Si salven el Harry…

—Llavors no tornaré a dir una sola paraula en contra seva —va dir el senyor Weasley esgotat—. Molly, és molt tard, val més que anem a dormir…

El Harry va sentir fressa de cadires. Tan silenciosament com va poder, se’n va anar pel passadís en direcció al pub i va desaparèixer. La porta de la saleta es va obrir i uns segons més tard va sentir les passes dels senyors Weasley que pujaven les escales.

L’ampolleta de reconstituent per a rates era sota la taula on s’havien assegut abans de sopar. El Harry va esperar que els senyors Weasley tanquessin la porta de l’habitació i llavors va pujar amb l’ampolleta.

Amagats en les ombres del replà de l’escala va trobar el Fred i el George, que s’estaven fent un tip de riure de sentir el Percy que posava de cap per avall l’habitació que compartia amb el Ron buscant la seva insígnia.

—La tenim nosaltres —li va xiuxiuejar el Fred al Harry—. L’hem millorat.

A la insígnia, ara hi deia «cap de mico».

El Harry va forçar una rialla i va anar a donar-li al Ron el reconstituent. Llavors es va tancar a l’habitació i es va estirar al llit.

Així que en Sirius Black el buscava. Allò ho explicava tot. El Fudge havia estat condescendent amb ell perquè se sentia alleugerit per haver-lo trobat viu. Li havia fet prometre que no sortiria de la ronda d’Alla, on hi havia un munt de bruixots per vigilar-lo. I havia enviat dos cotxes de la Conselleria per dur-los a l’estació per tal que els Weasley poguessin tenir cura d’ell fins que fos al tren.

El Harry estava estirat al llit escoltant la cridòria esmorteïda que sortia de l’habitació del costat i es preguntava com era que no tenia por. El Sirius Black havia matat tretze persones amb un sol sortilegi, i era obvi que els senyors Weasley pensaven que el Harry s’esgarrifaria si sabés la veritat. Però en canvi el Harry estava totalment d’acord amb la senyora Weasley en què el lloc més segur del món era allà on es trobés l’Albus Dumbledore. No deia la gent que el Dumbledore era l’única persona que intimidava Lord Voldemort? Doncs segurament el Black, l’home de confiança de Voldemort, també el temia.

A més, hi havia els guardes d’Azkaban dels quals tothom parlava, que feien estremir la gent de por. Si estaven situats tot al voltant de l’escola, les possibilitats que el Black hi entrés eren remotes.

Total, que el que més preocupava el Harry era que, amb allò, les possibilitats que el deixessin anar a Hogsmeade quedaven reduïdes a zero. Ningú no deixaria que abandonés la seguretat del castell fins que no capturessin el Black; de fet, el Harry sospitava que tots els seus moviments serien vigilats fins que passés el perill.

Davant d’aquell fosc panorama, el Harry va arrufar el nas. Potser es pensaven que no podia cuidar-se sol? Havia escapat de Lord Voldemort tres vegades, no era un inútil total…

De cop i volta, la imatge de la bèstia que s’amagava en les ombres de la placeta de les Magnòlies li va passar per la ment.

Què hem de fer quan sabem que el pitjor s’acosta?

—No em mataran —va dir el Harry en veu alta.

—Ben dit, noi —va dir el mirall, mig adormit.





5. El demèntor


L’endemà, el Tom va despertar el Harry amb el seu habitual somriure desdentat i una tassa de te a les mans. El Harry es va vestir i, tot just acabava de persuadir una Hedwig contrariada perquè tornés a la gàbia, que el Ron va entrar a la seva habitació malhumorat passant-se un jersei pel cap.

—Com més aviat pugem al tren, millor —va dir—. Com a mínim a Hogwarts em podré desfer del Percy. Ara m’acusa d’haver tacat de te la foto de la Penèlope Aiguaclara. Ja saps —i va fer una ganyota—, la seva nòvia. S’ha amagat sota el marc perquè se li ha tacat el nas…

—T’he d’explicar una cosa —va començar a dir el Harry, però el Fred i el George van entrar a felicitar el Ron per haver fet empipar el Percy i el van interrompre.

Van baixar a esmorzar i es van trobar el senyor Weasley llegint la primera plana del Periòdic Profètic amb les celles arrufades. La senyora Weasley explicava a l’Hermione i la Ginny la història de la poció de l’amor que havia fet quan era jove. Totes tres reien com ximpletes.

—Què em volies dir, abans? —li va preguntar el Ron al Harry quan es van asseure.

—Després t’ho explico —va murmurar el Harry. El Percy havia entrat a la sala.

Amb l’enrenou de l’anada el Harry no va tenir oportunitat de parlar amb el Ron i l’Hermione. Van haver de baixar tots els baguls per l’escaleta de La Marmita Foradada i apilar-los a l’entrada, juntament amb les gàbies de la Hedwig i l’Hermes, el mussol tigrat del Percy. Al costat de la muntanya de baguls hi havia una cistella de vímet que tancava una bèstia que esgarrapava.

—No passa res, Malifet —va dir l’Hermione amb veu tranquil·litzadora a través del vímet—. Al tren et deixaré sortir.

—Ah, no! —va etzibar el Ron—. I el pobre Scabbers, què?

Es va assenyalar el pit, on un gran bony indicava que l’Scabbers se li havia fet una bola a la butxaca.

El senyor Weasley, que era al carrer esperant els cotxes de la Conselleria, va treure el cap.

—Ja han arribat —va dir—. Harry, som-hi!

El senyor Weasley va dur el Harry pel trosset de vorera que hi havia fins al primer dels dos cotxes antics de color verd fosc, cada un dels quals el conduïa un bruixot de mirada furtiva que duia un conjunt de jaqueta i pantalons de vellut de color maragda.

—Entra, Harry —va dir el senyor Weasley, escodrinyant el carrer ple de gent.

El Harry va entrar a la part del darrere del cotxe i poc després el van seguir l’Hermione, el Ron i, per desgràcia del Ron, el Percy.

El trajecte fins a l’estació va ser molt tranquil en comparació amb el viatge que el Harry havia fet amb el Nitrèpid Bus. Els cotxes de la Conselleria d’Afers Màgics semblaven gairebé normals, tot i que el Harry va notar que es movien entre els cotxes d’una manera que certament li hauria estat impossible al cotxe d’empresa del tiet Vernon. Van arribar a King’s Cross que tenien vint minuts de temps abans d’agafar el tren; els xofers de la Conselleria van anar a buscar els carretons, van descarregar els cotxes, li van fer una petita reverència al senyor Weasley i quan van marxar se les van arreglar, no se sap com, per posar-se al principi d’una cua de cotxes que estava aturada davant d’un semàfor.

El senyor Weasley no es va desenganxar del Harry en tot el camí que van fer per l’estació.

—Bé, doncs —va dir, mirant al seu voltant—, val més que ho fem per parelles perquè som molts. Jo aniré primer amb el Harry.

El senyor Weasley es va dirigir cap a la barrera que hi havia entre les andanes nou i deu empenyent el carretó del Harry i aparentment molt interessat en l’Intercity 125 que acabava d’arribar a l’andana nou. Li va fer un senyal al Harry i es va llançar suaument contra la barrera. El Harry el va imitar. Acte seguit van aparèixer a l’andana nou i tres quarts. Van aixecar la vista i van veure el Hogwarts Express, una màquina de vapor de color escarlata que deixava anar fum en una andana plena a vessar de bruixes i bruixots que s’acomiadaven dels seus fills.

De sobte, el Percy i la Ginny van aparèixer rere el Harry, esbufegant. Pel que semblava, havien travessat la barrera corrent.

—Ja veig la Penèlope! —va exclamar el Percy, que es va arreglar els cabells i tot d’una li van pujar els colors. Les mirades de la Ginny i del Harry es van encreuar i tots dos es van haver de girar per amagar-se el riure, mentre el Percy se n’anava cap a una noia de cabells llargs i arrissats, caminant amb pas decidit i traient el pit de manera que ella no pogués deixar de veure la insígnia.

Un cop se’ls van afegir els Weasley que quedaven i l’Hermione, el Harry i el senyor Weasley van conduir el grup cap al final del tren, passant per compartiments plens de gom a gom, fins a arribar a un vagó on hi havia poca gent. Els nois van pujar els baguls, van posar la Hedwig i el Malifet als prestatges per a l’equipatge i van tornar a baixar per acomiadar-se dels senyors Weasley.

La senyora Weasley va fer petons a tots els seus fills, a l’Hermione i, finalment, al Harry. A ell li va fer una mica de vergonya, però li va agradar molt que a més li fes una abraçada.

—Harry, cuida’t molt —li va dir quan es va dreçar amb els ulls estranyament brillants. Llavors va obrir l’enorme bossa que portava i va afegir—: He fet entrepans per a tothom. Té, Ron… No, no són d’embotit de bou… Fred? On és el Fred? Té, rei…

—Harry —va dir el senyor Weasley baixet—, vine un moment, sisplau.

Amb el cap va indicar-li que anava rere una columna; el Harry el va seguir i van deixar els altres entretinguts al voltant de la senyora Weasley.

—Harry, abans que te’n vagis t’he d’explicar una cosa —va dir el senyor Weasley tot tens.

—No cal, senyor Weasley —va dir el Harry—. Ja ho sé.

—Ja ho saps? Com és que ho saps?

—Ahir a la nit vaig sentir la conversa que va tenir amb la seva dona. No ho vaig poder evitar —va afegir ràpidament—. Ho sento…

—No era aquesta la manera com jo volia que ho sabessis —va dir el senyor Weasley ansiós.

—No passa res. Així vostè no falta a la paraula que li va donar al conseller, i jo sé la veritat.

—Harry, deus estar molt espantat…

—No —va dir el Harry sincerament—. De debò —va afegir, perquè el senyor Weasley semblava que no s’ho creia—. No és que em vulgui fer l’heroi, però el Sirius Black no pot ser pitjor que Voldemort, oi?

El senyor Weasley es va estremir quan va sentir el nom, però ho va passar per alt.

—Harry, ja sabia que… Bé, que eres més fort del que es pensa el Fudge, i evidentment m’alegro que no tinguis por, però…

—Arthur! —va cridar la senyora Weasley, que ja havia fet pujar tothom al tren—. Arthur, què fas? El tren està a punt d’anar-se’n!

—Ja ve, Molly! —va dir el senyor Weasley, però es va tombar cap al Harry i va continuar parlant en veu més baixeta i apressada—. Escolta, vull que em prometis…

—Que seré bon noi i no sortiré del castell? —va dir el Harry, trist.

—I alguna cosa més —va dir el senyor Weasley. El Harry mai no l’havia vist tan seriós—. Harry, promet-me que no aniràs a buscar el Black.

El Harry es va quedar de pedra.

—Què?

Es va sentir un xiulet fort. Els guardes van començar a tancar les portes del tren.

—Harry, promet-me —va dir el senyor Weasley més apressat encara— que passi el que passi…

—I per què hauria de voler buscar algú que sé que em vol matar? —va dir el Harry sense acabar-ho d’entendre.

—Promet-me que diguin el que diguin…

—Arthur! —va xisclar la senyora Weasley.

Del tren ja sortia un munt de fum, s’havia posat en marxa. El Harry va córrer cap a la porta del vagó, el Ron la va obrir i es va apartar per fer-li lloc. Tots dos van treure el cap per la finestra i es van acomiadar dels senyors Weasley amb la mà fins que el tren va fer un revolt i van desaparèixer.

—He de parlar amb vosaltres a soles —els va dir al Ron i l’Hermione en veu baixa quan el tren va començar a agafar velocitat.

—Ginny, vés-te’n —va dir el Ron.

—Que agradable que ets —va dir la Ginny ofesa, i va marxar.

El Harry, el Ron i l’Hermione se’n van anar corredor avall a buscar un compartiment que estigués buit, però tots estaven plens excepte l’últim.

Aquell compartiment només tenia un ocupant, un home que estava profundament adormit al costat de la finestra. Van comprovar que no s’equivocaven de compartiment. El Hogwarts Express estava reservat als alumnes i mai no hi havien vist un adult, allà, tret de la bruixeta que portava el carretó del menjar.

L’estrany duia un vestit de bruixot molt gastat ple de sargits. Semblava malalt i exhaust i, encara que era jove, entre els seus cabells castanys clars n’hi havia alguns de blancs.

—Qui és? —va dir el Ron a mitja veu un cop van tancar la porta i es van asseure als seients més allunyats de la finestra.

—El professor R. J. Llopin —va respondre immediatament l’Hermione amb un xiu-xiu.

—Com ho saps?

—Ho diu a la maleta —va contestar l’Hermione, assenyalant el prestatge que tenia l’home al damunt, on hi havia una maleta petita i tronada que s’aguantava sencera gràcies a una gran quantitat de cordill lligat amb molta cura. En un cantó duia el nom de «Professor R. J. Llopin» estampat amb lletres pelades.

—Què deu ensenyar? —va preguntar el Ron, mirant estranyat el rostre pàl·lid del professor Llopin.

—És obvi —va xiuxiuejar l’Hermione—. Només hi ha una plaça lliure: Defensa Contra les Forces del Mal.

El Harry, el Ron i l’Hermione ja havien tingut dos professors de Defensa Contra les Forces del Mal diferents, i tots dos només havien durat un curs. Corrien rumors que aquella feina estava embruixada.

—Doncs espero que sigui bo —va dir el Ron escèptic—. Ara, em sembla que aquest amb un bon sortilegi se’n va a l’altre barri. Bé, tant és —i es va girar cap al Harry—, què ens volies explicar?

El Harry els va explicar el que havia sentit dir al senyor i la senyora Weasley i l’advertiment que li acabava de fer ell. Quan va acabar, el Ron estava atònit i l’Hermione es tapava la boca amb les mans. Finalment, les va abaixar per dir:

—El Sirius Black es va escapar per venjar-se de tu? Harry… Hauràs d’anar amb molt de compte… No et fiquis en embolics, Harry…

—Jo no em fico en embolics —va afirmar el Harry, picat—, són els embolics que m’emboliquen a mi.

—Hermione, creus que el Harry és tan curt per anar a buscar un tarat que el vol matar? —va preguntar el Ron tremolant.

S’estaven prenent l’assumpte molt pitjor del que el Harry s’havia esperat. Tots dos semblaven molt més espantats del que ho estava ell.

—Ningú no sap com es va escapar d’Azkaban —va assegurar el Ron inquiet—. És el primer que ho aconsegueix. I a sobre ell era un pres molt vigilat.

—Però el capturaran, oi? —va dir l’Hermione preocupada—. Fins i tot els muggles el busquen…

—Què és aquest soroll? —va preguntar el Ron de sobte. D’algun lloc sortia una mena de xiulet esmorteït. Van buscar-ne l’origen per tot el compartiment.

—Harry, ve del teu bagul —va dir el Ron, i li va obrir el bagul. Un instant després va treure el dolentoscopi de butxaca d’entre la roba del Harry. Girava com un boig al palmell del Ron i brillava molt.

—És un dolentoscopi? —va demanar l’Hermione molt interessada, i es va aixecar per veure’l de més a prop.

—Sí, però no és gaire bo —va respondre el Ron—. Quan l’estava lligant a la pota de l’Errol per enviar-li al Harry ja es va posar a fer el burro…

—Estaves fent res dolent en aquell moment? —va preguntar l’Hermione astuta.

—No! Bé… De fet, no hauria hagut de fer servir l’Errol. Ja sabeu que no li convé fer viatges llargs… Però no tenia cap més mitjà per enviar el regal al Harry…

—Torna’l a ficar al bagul —li va aconsellar el Harry, perquè el xiulet del dolentoscopi era molt molest—, que el despertarà.

Va fer un gest amb el cap assenyalant el professor Llopin. El Ron va ficar el dolentoscopi dins d’un parell de mitjons vells del tiet Vernon especialment horribles perquè esmorteïssin el so i després va tancar el bagul.

—El podem fer mirar a Hogsmeade —va suggerir el Ron, i es va tornar a asseure—. El Fred i el George em van dir que a Varrets i Hènginys venen aquest tipus de coses.

—Saps més coses de Hogsmeade? —va preguntar l’Hermione ansiosa—. He llegit que és l’única població sense muggles de tota la Gran Bretanya…

—Sí, em sembla que sí —va dir el Ron sense donar-hi importància—, però no és per això que hi vull anar. Jo el que vull és entrar a Ducsdemell.

—Què és això? —va preguntar l’Hermione.

—És una botiga de llaminadures —va dir el Ron anhelant— on hi ha de tot… Diablets Picants, que et fan treure fum per la boca… I Xocoboles, unes boles de xocolata enormes farcides de mousse de maduixa i nata, i plomes d’oca de caramel boníssimes que pots anar llepant a classe mentre tothom creu que estàs pensant què escriure…

—Però Hogsmeade és un lloc molt interessant, oi? —va intervenir l’Hermione tota entusiasmada—. A Escenaris de la història de la bruixeria vaig llegir que a la fonda del poble hi va haver els quarters generals de la rebel·lió dels gòblins de 1612, i que Ca l’Alfred és la casa més encantada de tot el país…

—I boles de pica-pica bestials que t’aixequen un pam de terra quan les llepes —va continuar el Ron, que no s’escoltava l’Hermione.

L’Hermione es va girar cap al Harry.

—Oi que serà xulo sortir de l’escola una estona i descobrir Hogsmeade?

—Suposo que sí —va dir el Harry—. Ja m’ho direu.

—Què vols dir? —va preguntar el Ron.

—Que jo no hi puc anar. Els Dursley no em van firmar el permís, i el Fudge tampoc no va voler.

El Ron estava horroritzat.

—Que no podràs venir? Però… No pot ser… La McGonagall o algú et donarà permís…

El Harry es va posar a riure. La professora McGonagall, cap de la residència de Gryffindor, era molt estricta.

—I si no, ho podem preguntar al Fred i al George. Ells coneixen tots els passadissos secrets per sortir de l’escola…

—Ron! —va exclamar l’Hermione en to de reprovació—. Em sembla que el Harry no hauria de sortir de l’escola d’amagat amb el Black al carrer…

—Sí, és clar, suposo que la McGonagall dirà el mateix quan li demani permís —va dir el Harry amargament.

—Però si nosaltres anem amb ell —va insinuar el Ron esperonat—, el Black no s’atrevirà…

—Però què t’empatolles, Ron? —va engegar l’Hermione—. El Black va matar un munt de gent en un carrer ple de gom a gom. De debò creus que no atacarà el Harry només perquè nosaltres siguem allà?

Mentre parlava, jugava amb les corretges de la cistella del Malifet.

—No el deixis anar! —va protestar el Ron, però ja era massa tard. El Malifet va sortir de la cistella, es va estirar el cos, va badallar i se li va abalançar als genolls. El bony que tenia a la butxaca es va estremir i el Ron es va treure el Malifet de sobre tot enfadat.

—Deixa’l en pau!

—Ron, no! —va cridar l’Hermione disgustada.

El Ron estava a punt de replicar-li, però en aquell moment el professor Llopin es va moure. Tots tres se’l van quedar mirant, expectants, però ell tan sols va girar el cap, amb la boca una mica oberta, i va continuar dormint.

El Hogwarts Express feia via cap al nord i el paisatge que es veia a través de la finestra s’anava fent cada cop més feréstec i ombrívol, i els núvols es feien més espessos. La gent anava amunt i avall del tren i passava per davant de la porta del compartiment. El Malifet es va instal·lar en un seient buit, amb la cara aixafada mirant cap al Ron i els ulls grocs clavats en la butxaca de la seva camisa.

A la una en punt va aparèixer la bruixeta rabassuda que portava el carretó del menjar.

—Creieu que l’hauríem de despertar? —va preguntar el Ron violentat, assenyalant el professor Llopin amb el cap—. Crec que no li aniria gens malament menjar.

L’Hermione es va acostar al professor Llopin cautelosament.

—Professor! —va xiuxiuejar—. Perdoni, senyor professor… El professor no es va moure en absolut.

—No et preocupis, xata —va dir la bruixa mentre li donava al Harry una gran bossa de Dolços La Marmita—. Si té gana quan es desperti, seré a la cabina del conductor.

—Hem de suposar que està adormit —va dir el Ron quan la bruixeta va tancar la porta del compartiment—, perquè també podria estar mort…

—No, no; respira —va xiuxiuejar l’Hermione, i va agafar el dolç que li passava el Harry.

Potser no era un company de viatge divertit, però la presència del professor Llopin al compartiment els va resultar pràctica. A mitja tarda, just quan la pluja va començar a entelar les finestres, van tornar a sentir passos al corredor i les tres persones que menys ganes tenien de veure van aparèixer a la porta: el Draco Malfoy, escortat pels seus inseparables amiguets, el Vincent Crabbe i el Gregory Goyle.

El Draco Malfoy i el Harry eren enemics d’ençà que s’havien conegut al primer viatge en tren a Hogwarts. El Malfoy, que tenia un rostre pàl·lid i punxegut i l’expressió altiva, jugava de caçador a l’equip de quidditch de la residència de Slytherin, la mateixa posició que el Harry ocupava en l’equip de Gryffindor. El Crabbe i el Goyle vivien per obeir el Malfoy. Tots dos eren grossos i forts; el Crabbe era el més alt, tenia el coll molt gruixut i duia els cabells en forma de casquet, el Goyle tenia uns braços de goril·la i els cabells curts i gruixuts.

—Mireu qui tenim aquí —va dir el Malfoy quan va obrir la porta amb el seu habitual parlar lent i afectat—. El Guarri i el Ronyes!

El Crabbe i el Goyle van riure per sota el nas com un parell de trolls.

—Diuen que per fi el teu pare va tocar una mica d’or aquest estiu, Weasley —va dir el Malfoy—. La teva mare no va morir del xoc?

El Ron es va aixecar amb tanta energia que va tirar la cistella del Malifet a terra. El professor Llopin va fer un ronc.

—Qui és aquell? —va preguntar el Malfoy, i automàticament va fer una passa enrere quan va veure el Llopin.

—Un professor nou —va respondre el Harry, que també s’havia posat dret per si de cas havia de subjectar el Ron—. Què deies, Malfoy?

El Malfoy treia foc pels ulls; no era tan ximple per començar una baralla davant dels nassos d’un professor.

—Anem —els va xiuxiuejar empipat al Crabbe i al Goyle, i tots tres van desaparèixer.

El Harry i el Ron van tornar a seure; el Ron petant-se els nusos de la mà.

—Aquest any no penso deixar-n’hi passar ni una —va assegurar, empipat—. De debò. Si fa un altre comentari estúpid sobre la meva família, l’agafaré pel cap i…

El Ron va fer un gest violent amb les mans.

—Ron —va murmurar l’Hermione, assenyalant el Llopin—, compte…

Però el professor Llopin continuava profundament adormit. La pluja s’anava fent cada cop més forta a mesura que anaven cap al nord; les finestres ja eren d’un gris dens i lluent que es va anar enfosquint fins que es van encendre els llums d’oli del corredor i de sobre els prestatges dels compartiments. Se sentia la fragor del tren, el martelleig de la pluja i els brams del vent, però el professor Llopin va seguir dormint.

—Ja devem estar a punt d’arribar —va anunciar el Ron, i es va inclinar per sobre del professor Llopin per mirar per la finestra, que ja era completament negra.

Tot just acabava de dir aquestes paraules que el tren va començar a frenar.

—Perfecte —va fer el Ron, que es va aixecar i va passar amb molt de compte arran del professor Llopin per intentar veure què passava a fora—. M’estic morint de gana, tinc ganes que comenci el banquet…

—No pot ser que ja haguem arribat —va dir l’Hermione, mirant el rellotge.

—I llavors per què ens aturem?

El tren continuava perdent velocitat. Quan el so dels èmbols es va apagar, el brogit del vent i la pluja que picaven contra la finestra es va fer més intens.

El Harry, que era el que estava més a prop de la porta, es va aixecar per mirar pel passadís. Va veure un munt de caps que sobresortien per les portes dels compartiments tot al llarg del vagó.

El tren es va aturar amb un sotrac i uns quants pofs i patapufs distants els van fer saber que part de l’equipatge havia caigut a terra. Tot seguit, els llums es van apagar sense avisar i es van trobar submergits en una foscor total.

—Què passa? —va dir la veu del Ron darrere el Harry.

—Au! —va protestar l’Hermione—. Ron, m’has trepitjat!

El Harry va tornar al seu seient a les palpentes.

—Creus que hem tingut una avaria?

—No ho sé…

Es va sentir un soroll estrident, i el Harry va veure la silueta negra del Ron netejant un tros de finestra per mirar-hi a través.

—Allà fora hi ha alguna cosa que es mou —va dir el Ron—. Em sembla que algú puja al tren.

De sobte es va obrir la porta del compartiment i algú va caure sobre les cames del Harry.

—Perdona! Sabeu què està passant? Au! Perdona!

—Hola, Neville —el va saludar el Harry palpant a les fosques fins que va trobar el Neville i el va aixecar per la capa.

—Harry? Ets tu? Què passa?

—No ho sé! Seu…

Es va sentir un rugit i un crit de dolor; el Neville s’havia assegut sobre el Malifet.

—Me’n vaig a preguntar què passa al conductor —es va sentir que deia la veu de l’Hermione. El Harry va notar que li passava pel costat, que obria la porta i llavors va sentir un cop fort i dos xisclets aguts de dolor.

—Qui ets?

—Qui ets tu?

—Ginny?

—Hermione?

—Què fas aquí?

—He vingut a buscar el Ron…

—Entra i seu…

—Aquí no! —va dir el Harry a l’acte—. Hi sóc jo!

—Au! —va fer el Neville.

—Callin! —va fer una veu profunda de sobte.

Finalment el professor Llopin s’havia despertat. Al seu racó se sentia moviment. Ningú no va dir res.

Van sentir un esclafit i una llum tremolosa va omplir el compartiment. El professor Llopin duia un foc a les mans que li il·luminava la cara, grisa i cansada, i en estat d’alerta.

—No es moguin —va dir amb la mateixa veu profunda, i es va aixecar lentament amb el foc davant seu.

Però la porta es va obrir a poc a poc abans que el Llopin hi arribés.

Al llindar, il·luminada per les flames tremoloses que el Llopin tenia a la mà, hi havia la silueta d’algú que portava una capa i que tocava al sostre. La caputxa li amagava completament la cara. El Harry va abaixar els ulls i el que va veure li va encongir l’estómac. D’una de les mànigues sortia una mà grisa, llefiscosa i plena de crostes, com d’un mort descompost en aigua…

Només la va veure una dècima de segon, perquè la mà va desaparèixer entre els plecs de roba negra com si l’ésser que hi havia sota la capa hagués notat la mirada del Harry.

Aleshores la criatura que hi havia sota la caputxa, fos el que fos, va inspirar profundament, com si volgués xuclar alguna cosa més que aire.

Un fred intens els va embolcallar. El Harry va sentir que se li glaçava la respiració. La fredor li va travessar la pell. La va sentir al pit, la va sentir al cor…

Els ulls se li van emboirar. No veia res. S’ofegava en un mar de fred. Va sentir com un esquitx violent d’aigua. Sentia que l’arrossegaven cap al fons, els brams es feien insuportables…

I llavors va sentir en la llunyania uns crits terribles, esgarrifosos, que demanaven clemència. Volia ajudar qui cridava, va intentar moure els braços, però no va poder… Un remolí de boira espessa l’envoltava, s’apoderava d’ell…

—Harry! Harry! Estàs bé?

Algú el bufetejava.

—Què passa?

El Harry va obrir els ulls. A dalt, va veure els llums d’oli; a baix, el terra tremolava… El Hogwarts Express estava en marxa i els llums s’havien tornat a encendre. Havia relliscat del seient i havia caigut a terra. El Ron i l’Hermione estaven agenollats al seu costat; darrere seu va veure el Neville i el professor Llopin que l’observaven. Estava marejat i, quan es va posar bé les ulleres, va notar que tenia la cara mullada d’una suor freda.

El Ron i l’Hermione el van aixecar i el van asseure al seient.

—Estàs bé? —va preguntar el Ron ansiós.

—Sí —va dir el Harry, i va fer una mirada ràpida a la porta. L’ésser encaputxat havia desaparegut—. Què ha passat? On és aquell…, aquella cosa? Qui cridava?

—No ha cridat ningú —va dir el Ron, encara més nerviós.

El Harry va mirar al seu voltant. La Ginny i el Neville el miraven, tots dos estaven molt pàl·lids.

—Però jo he sentit uns crits…

Un espetec els va fer saltar a tots del seient. El professor Llopin estava trencant una gran rajola de xocolata en preses.

—Tingui —va dir al Harry, i li va donar la més grossa—. Mengi-se-la. Li anirà bé.

El Harry va agafar la xocolata però no se la va menjar.

—Què era allò? —li va preguntar al Llopin.

—Un demèntor —va dir el Llopin, que havia començat a donar xocolata a tothom—. Un dels demèntors d’Azkaban.

Tots se’l van quedar mirant. El professor Llopin va fer una bola amb el paper de la xocolata i se la va posar a la butxaca.

—Mengin —va tornar a dir—. Els ajudarà. I ara excusin-me, he d’anar a parlar amb el conductor…

I va desaparèixer pel corredor a grans passes.

—Harry, estàs segur que et trobes bé? —va preguntar l’Hermione, mirant el Harry amoïnada.

—No entenc res… Què ha passat? —va dir el Harry, eixugant-se la suor del front.

—Bé, doncs que… Aquella cosa… El demèntor… S’ha plantat a la porta i ha mirat dins el compartiment (bé, crec que és això el que ha fet, perquè no se li veia la cara), i tu… tu… M’he pensat que t’havia agafat un atac o alguna cosa rara —va dir el Ron, que encara estava espantat—. T’has posat com rígid, has caigut a terra i has començat a recargolar-te com un boig…

—I llavors el professor Llopin ha passat per sobre teu, se n’ha anat cap al demèntor i ha tret la vareta —va continuar l’Hermione—. I li ha dit: «Cap de nosaltres amaga el Sirius Black sota la capa. Vés-te’n». Però el demèntor no s’ha mogut, així que el Llopin ha xiuxiuejat no sé què i li ha sortit alguna cosa platejada de la vareta que ha caigut sobre el demèntor, i el demèntor ha girat cua i se n’ha anat…

—Ha estat horrible —va dir el Neville amb una veu més alta del que li era habitual—. ¿Heu notat quin fred que feia quan ha entrat?

—Jo he tingut una sensació molt estranya —va dir el Ron, movent les espatlles, incòmode—. Com si mai més no hagués de tornar a ser feliç…

La Ginny, que estava feta una boleta en un racó i tenia pinta de trobar-se gairebé tan malament com el Harry, va sanglotar; l’Hermione se li va acostar i li va posar la mà a l’espatlla per reconfortar-la.

—I cap de vosaltres ha caigut del seient? —va preguntar el Harry tímidament.

—No —va respondre el Ron, i se’l va tornar a mirar preocupat—. La Ginny s’ha posat a tremolar com una boja, però.

El Harry no entenia res. Se sentia dèbil i tenia calfreds, com si s’estigués recuperant d’una grip molt forta; a més, començava a tenir vergonya. ¿Per què ell s’havia esfondrat d’aquella manera, si a ningú més li havia passat?

El professor Llopin va tornar. Es va aturar a la porta, els va mirar i va dir amb un somriure:

—No he enverinat la xocolata…

El Harry en va menjar un mos i sorprenentment va sentir una escalforeta que se li estenia per tot el cos fins a les puntes dels dits de les mans i els peus.

—D’aquí a deu minuts serem a Hogwarts —va dir el professor Llopin—. Com es troba, senyor Potter?

El Harry no li va preguntar com era que sabia el seu nom.

—Bé —va dir amb un fil de veu, avergonyit.

No van parlar gaire durant el que restava de trajecte. Finalment, el tren es va aturar a la petita estació de Hogsmeade. Quan tots van baixar del tren es va organitzar un bon guirigall: els mussols esgaripaven, els gats miolaven i el gripau domèstic del Neville raucava fort sota el barret del seu amo. A l’andana feia un fred que pelava, les gotes de pluja estaven glaçades.

—Alumnes de primer, per aquí! —cridava una veu coneguda. El Harry, el Ron i l’Hermione es van girar i van veure la silueta enorme del Hagrid a l’altre extrem de l’andana, que feia senyals als atemorits alumnes de primer perquè el seguissin en la tradicional excursió a través del llac.

—Vosaltres tres, tot bé? —va cridar el Hagrid per sobre els caps de la gent. El van saludar amb la mà, però no van poder parlar amb ell perquè la munió de gent que els envoltava els arrossegava en sentit contrari. El Harry, el Ron i l’Hermione van seguir la resta de l’escola fins a arribar a un camí fangós on els esperaven com a mínim un centenar de carruatges tirats per cavalls invisibles, va suposar el Harry, perquè en pujar-hi els carruatges van començar a moure’s sols, sotraguejant i balancejant-se en processó.

El carruatge feia una lleugera pudor de verdet i palla. Després d’haver-se menjat la xocolata, el Harry es trobava molt millor, però encara se sentia feble. El Ron i l’Hermione no van deixar de mirar-lo de cua d’ull, com si temessin que li pogués tornar a agafar l’atac.

Quan el carruatge va ser a prop de les magnífiques portes de ferro colat de l’escola, flanquejades amb dues columnes de pedra coronades amb un porc senglar alat, el Harry va veure dos demèntors encaputxats més que feien guàrdia a banda i banda de les portes. Una onada de fred el va amenaçar d’empassar-se’l de nou; es va recolzar al seient bonyegut i va mantenir els ulls tancats fins que van haver passat per les portes. Aleshores el carruatge va agafar una mica de velocitat pel camí del passeig que pujava al castell; l’Hermione va treure el cap per la finestreta per contemplar les torres i els torricons que s’acostaven. Al final, el carruatge es va aturar en sec i l’Hermione i el Ron van baixar.

Quan el Harry va posar els peus a terra, una veu afectada i joiosa li va parlar a l’orella.

—Potter, t’has desmaiat? És cert el que diu el Longbottom? T’has desmaiat?

El Malfoy va avançar l’Hermione a cops de colze per barrar-li el pas al Harry a les escales de pedra que portaven al castell. A la cara duia una expressió de joia i els ulls li brillaven maliciosament.

—Malfoy, fot el camp —va dir el Ron amb la mandíbula desencaixada.

—Weasley, tu també t’has desmaiat? —va cridar el Malfoy—. A tu també t’ha espantat el demèntor, Weasley?

—Què passa aquí? —va dir una veu serena. El professor Llopin acabava de baixar del carruatge següent.

El Malfoy es va mirar insolentment el professor Llopin, els sargits i la maleta tronada, i amb un bri de sarcasme a la veu va dir:

—Res…, «professor».

Va somriure amb arrogància al Crabbe i al Goyle i se’ls va endur escales amunt cap al castell.

L’Hermione li va fer un senyal amb el dit al Ron per indicar-li que s’afanyés i els tres amics es van afegir a la multitud que pujava les escales. Van traspassar les gegantines portes de roure i van entrar al vestíbul cavernós il·luminat per torxes, des d’on sortien unes escales de marbre magnífiques que portaven als pisos superiors.

La porta del Gran Saló era oberta; el Harry va seguir la gentada que anava cap allà, però tot just donava la primera ullada al cel encantat, que aquella nit estava negre i ennuvolat, que va sentir una veu cridar:

—Potter! Granger! He de parlar amb vostès!

El Harry i l’Hermione es van girar, sorpresos. La professora McGonagall, que ensenyava Transfiguració i era la cap de la residència de Gryffindor, els cridava per sobre els caps dels alumnes. Era una bruixa de mirada severa que duia els cabells sempre recollits en un monyo i els ulls penetrants emmarcats per unes ulleres quadrades. El Harry es va obrir pas entre la gent tement el pitjor; la professora McGonagall tenia la capacitat de fer-lo sentir com si hagués fet una dolenteria.

—No cal que facin aquesta cara… Només vull parlar amb vostès en privat —els va dir—. Weasley, torni amb els altres.

El Ron es va quedar mirant com la professora McGonagall s’enduia el Harry i l’Hermione lluny de la cridòria; ells la van seguir per les escales de marbre i després per un passadís.

Un cop van ser al seu despatx, una habitació petita amb un foc gran molt acollidor, la professora McGonagall els va indicar que s’asseguessin. Ella es va instal·lar rere l’escriptori i va dir sense més preàmbuls:

—Potter, el professor Llopin ha enviat un mussol per comunicar-nos que s’ha posat malalt al tren.

Abans que el Harry pogués respondre, van picar a la porta i Madame Pomfrey, la infermera, va entrar amb pas decidit.

El Harry va notar que s’estava posant vermell. Ja era prou empipador haver-se desmaiat, o el que fos que li havia passat, sense que tothom en fes un espectacle.

—Estic bé —va dir—. No necessito res…

—Havia de ser vostè —va dir Madame Pomfrey, ignorant el que havia dit el Harry i inclinant-se per veure’l millor—. Suposo que ja en deu haver fet alguna de grossa…

—Poppy, ha estat un demèntor —va dir la professora McGonagall.

Es van mirar enutjades i Madame Pomfrey va cloquejar en senyal de desaprovació.

—Mira que posar demèntors als voltants de l’escola —va murmurar, apartant-li els cabells del front per tocar-l’hi—. No serà l’últim que es desmaia. Està suós. Són uns éssers terribles… I l’efecte que tenen en la gent delicada…

—Jo no sóc delicat! —va protestar el Harry.

—És clar que no —va dir Madame Pomfrey absent, prenent-li el pols.

—Què hem de fer? —va preguntar la professora McGonagall seca—. L’enviem al llit? O potser hauria de passar la nit a la infermeria?

—Estic bé! —va exclamar el Harry, saltant de la cadira. El que el posava malalt era pensar què diria el Draco Malfoy si havia d’anar a la infermeria.

—Bé, com a mínim hauria de prendre una mica de xocolata —va dir Madame Pomfrey, examinant-li els ulls.

—Ja n’he pres —va dir el Harry—. Me n’ha donat el professor Llopin. Ens n’ha donat a tots.

—Els ha donat xocolata? —va dir Madame Pomfrey amb un gest d’aprovació—. Veig que finalment tenim un professor de Defensa Contra les Forces del Mal que sap el que fa.

—Potter, està segur que es troba bé? —va preguntar la professora McGonagall severament.

—Sí —va fer el Harry.

—Molt bé, doncs si és tan amable, esperi’s fora un moment mentre parlo amb la senyoreta Granger sobre el seu horari, que després baixarem a la festa.

El Harry va sortir al passadís amb Madame Pomfrey, que se’n va anar cap a la infermeria rondinant. Només es va haver d’esperar uns minuts i de seguida va sortir la professora McGonagall amb l’Hermione, que estava molt contenta per algun motiu, i tots tres van refer el camí junts.

El Gran Saló era un mar de barrets punxeguts de color negre; les taules de les quatre residències estaven flanquejades per alumnes les cares dels quals resplendien a la llum de milers d’espelmes que flotaven en l’aire. El professor Flitwick, que era un bruixot petitet amb un floc de cabells blancs, sortia de la sala amb un barret vell i un tamboret de tres potes.

—Apa —va dir l’Hermione en veu baixeta—, ens hem perdut la cerimònia de la tria!

El Barret que Tria distribuïa els alumnes nous en residències. Quan arribaven a Hogwarts se l’havien d’emprovar perquè el barret digués en veu alta per a quina residència (Gryffindor, Ravenclaw, Hufflepuff o Slytherin) eren més indicats. La professora McGonagall se’n va anar a grans passes cap al seu seient a la taula dels professors i el Harry i l’Hermione van anar en sentit contrari cap a la taula de Gryffindor tan discretament com van poder. La gent els mirava en passar i alguns assenyalaven el Harry. Tan ràpid s’havia escampat la història del seu desmai davant el demèntor?

L’Hermione i ell es van asseure cada un a un costat del Ron, que els havia guardat lloc.

—Què volia? —li va preguntar al Harry a l’orella.

El Harry va començar a explicar-l’hi en veu baixa, però en aquell instant el director es va aixecar per parlar, i va callar.

El professor Dumbledore, tot i que era molt vell, era molt enèrgic. Tenia uns cabells i una barba platejats que feien uns quants pams de llarg, un nas molt tort, i duia unes ulleres de mitja lluna. Deien que era el bruixot més gran de l’època, però no era per allò que el Harry el respectava, sinó perquè l’Albus Dumbledore inspirava confiança, així que quan el Harry el va veure somriure als alumnes, es va sentir totalment assossegat per primer cop d’ençà que el demèntor havia entrat al compartiment.

—Benvinguts! —va exclamar el Dumbledore; la llum de les espelmes se li reflectia a la barba—. Benvinguts al nou curs de Hogwarts! Els he de comunicar algunes coses i, com que n’hi ha una que és molt seriosa, val més que l’enllestim abans que perdin el cap amb aquest excel·lent banquet…

El Dumbledore es va aclarir la gola i va continuar:

—Com ja deuen saber tots d’ençà que han regirat el Hogwarts Express, la nostra escola acull alguns demèntors d’Azkaban, que han vingut per encàrrec de la Conselleria d’Afers Màgics.

Va fer una pausa i el Harry va recordar el que havia dit el senyor Weasley sobre el fet que al Dumbledore no li agradava que els demèntors vigilessin l’escola.

—N’hi ha un parell a totes les entrades de l’escola —va continuar el Dumbledore— i mentre siguin amb nosaltres vull que quedi clar que ningú no pot sortir sense permís. Els recomano que no intentin enganyar els demèntors amb cap mena de truc ni de disfressa… Ni tampoc amb capes que fan invisible —va afegir com si res, i el Harry i el Ron es van mirar—. Els demèntors no entenen ni d’excuses ni de súpliques, així que els aviso a tots que val més que no els donin cap motiu per fer-los mal. Els monitors i els dos nous caps de monitors s’encarregaran que ningú no irriti els demèntors.

El Percy, que estava a unes quantes cadires del Harry, va inflar el pit i va mirar al seu voltant per impressionar. El Dumbledore va fer una altra pausa i va mirar els alumnes molt seriós; tothom va restar quiet i callat.

—D’altra banda —va continuar—, estic orgullós de poder donar la benvinguda a dos professors nous.

»Per començar, al professor Llopin, que molt amablement ha accedit a omplir la vacant de professor de Defensa Contra les Forces del Mal.

Es van sentir alguns aplaudiments aïllats i sense gaire entusiasme. Només els que havien estat amb ell al compartiment del tren van picar fort, i el Harry era un d’ells. Al costat dels altres professors, que duien les millors robes que tenien, al professor Llopin encara se’l veia més espellifat.

—Mira l’Snape! —li va dir el Ron al Harry a cau d’orella.

El professor Snape, el mestre de Pocions, mirava el professor Llopin des de l’altra punta de la taula de professors. Tothom sabia que l’Snape volia la plaça de professor de Defensa Contra les Forces del Mal, però fins i tot el Harry, que detestava l’Snape, es va sorprendre en veure l’expressió que li deformava la cara. Era molt més que de ressentiment; era d’odi. El Harry coneixia molt bé aquella expressió: era la mateixa que feia cada cop que el veia a ell.

—I pel que fa al segon nomenament —va seguir el Dumbledore quan l’aplaudiment més aviat fred que havia rebut el professor Llopin es va apagar del tot—, bé, els he d’informar que molt a desgrat meu el professor Elde Sastre, el mestre de Criança de Criatures Màgiques, es va jubilar al final del curs passat per tenir més temps per cuidar els pocs animals que li quedaven. Tot i així, estic encantat de comunicar-los que el seu lloc l’ocuparà ni més ni menys que el Rubeus Hagrid, que realitzarà la feina de professor a més de les seves tasques habituals de guardabosc.

El Harry, el Ron i l’Hermione es van mirar bocabadats i es van afegir a l’aplaudiment general, que a la taula de Gryffindor era especialment tumultuós. El Harry es va aixecar una mica per veure el Hagrid, que s’havia posat molt vermell i es mirava les seves mans gegantines amb un somriure immens que amagava sota la barba.

—Ens ho hauríem hagut d’imaginar! —va exclamar el Ron, donant cops a la taula—. Qui més ens podria haver fet comprar un llibre que mossega?

El Harry, el Ron i l’Hermione van ser els últims a parar d’aplaudir i, quan el professor Dumbledore va començar a parlar de nou, van veure que el Hagrid s’estava eixugant els ulls amb les estovalles.

—Em sembla que això és tot —va dir—. Que comenci la festa!

Tot d’una, els plats i les copes d’or que tenien al davant es van omplir de menjar i de beguda. El Harry, que de sobte se sentia famèlic, es va servir de tot i va començar a menjar. Va ser un banquet deliciós; el Gran Saló es va omplir de converses, rialles i de la dringadissa de forquilles i ganivets. De totes maneres, el Harry, el Ron i l’Hermione tenien ganes que s’acabés per poder anar a parlar amb el Hagrid. Eren conscients del que significava per a ell que l’haguessin fet professor, perquè el Hagrid no havia acabat els estudis a l’escola de bruixeria: l’havien expulsat de Hogwarts quan feia tercer per un delicte que no havia comès. Afortunadament, el curs anterior el Harry, el Ron i l’Hermione havien provat que era innocent i el seu nom havia quedat net.

Per fi, quan els últims trossos de pastís de carabassa van desaparèixer de les safates, el Dumbledore va intervenir per dir que ja era l’hora d’anar-se’n al llit i ells tres van aprofitar l’oportunitat.

—Felicitats, Hagrid! —va xisclar l’Hermione quan van arribar a la taula de professors.

—Tot és gràcies a vosaltres —va dir el Hagrid, eixugant-se la boca amb el tovalló, amb cara de felicitat—. Encara no m’ho puc creure… El Dumbledore és un gran home… Va venir directament a la meva cabana quan el professor Elde Sastre li va dir que ja en tenia prou… És la il·lusió de la meva vida…

Transportat per l’emoció, va enfonsar la cara al tovalló i la professora McGonagall els va indicar amb un gest que se n’anessin.

El Harry, el Ron i l’Hermione es van afegir a la resta d’alumnes de Gryffindor que pujaven les escales de marbre. Cansats, van recórrer més passadissos i més escales fins a arribar a l’entrada secreta que duia a la torre de Gryffindor. Un retrat enorme d’una dona grassa amb un vestit rosa els va preguntar:

—Contrasenya?

—Ja vinc, ja vinc! —va cridar el Percy obrint-se pas entre la gentada—. La contrasenya nova és «Fortuna major!».

—Oh, no! —va fer el Neville Longbottom compungit.

Sempre tenia problemes amb les contrasenyes.

Tots van travessar el forat que hi havia rere el retrat i, un cop a la sala comuna, els nois i les noies es van separar per anar als seus respectius dormitoris. El Harry va pujar les escales de cargol sense pensar en res més excepte que estava molt content de tornar a ser allà. Van arribar al dormitori circular amb cinc llits amb baldaquí que els era tan familiar; el Harry va mirar al seu voltant i va sentir que per fi era a casa.





6. Pòsit i potes


L’endemà al matí, el Harry, el Ron i l’Hermione van baixar a esmorzar al Gran Saló i el primer que van veure va ser el Draco Malfoy explicant a un gran grup d’alumnes de Slytherin una història aparentment molt divertida. Quan van passar pel seu costat, el Malfoy va fer veure que es desmaiava i tothom es va posar a riure.

—No li facis cas —va dir l’Hermione, que anava darrere el Harry—. Ignora’l, no val la pena…

—Ei, Potter! —va xisclar la Pansy Parkinson, una noia de Slytherin que tenia cara de buldog—. Potter, que vénen els demèntors!

El Harry es va deixar caure en una cadira de la taula de Gryffindor, al costat del George Weasley.

—Els horaris de tercer —va dir el George, passant-los cap al final de la taula—. Harry, què et passa?

—El Malfoy —va dir el Ron, i es va asseure a l’altre costat del George sense treure els ulls de la taula de Slytherin.

El George va aixecar la vista just a temps de veure el Malfoy fent veure que es desmaiava un altre cop.

—Quin imbècil —va dir sense donar-hi importància—. Ahir a la nit, en canvi, no feia el gallet quan els demèntors van pujar al vagó on érem nosaltres. Va entrar corrents al nostre compartiment, oi, Fred?

—Cagat de por, per cert —va assegurar el Fred, mirant amb desdeny el Malfoy.

—Jo la veritat és que tampoc no les tenia totes —va reconèixer el George—. Són uns éssers horribles, aquests demèntors…

—És com si et glacessin les entranyes —va dir el Fred.

—Però vosaltres no us vau desmaiar, oi? —va dir el Harry desanimat.

—Harry, no hi donis més voltes —va dir el George en to comprensiu—. Un cop el pare va haver d’anar a Azkaban, te’n recordes, Fred? Va dir que era el lloc més horripilant que havia trepitjat mai. Va tornar tot dèbil i tremolós… Els demèntors xuclen l’alegria dels llocs. La majoria dels presos d’Azkaban es tornen bojos.

—En tot cas, ja veurem si el Malfoy està tan content després del partit de quidditch —va dir el Fred—. Primer partit de la temporada, Gryffindor contra Slytherin.

L’única vegada que el Malfoy i el Harry s’havien enfrontat en un partit de quidditch, el Malfoy n’havia sortit clarament derrotat, així que, ja una mica més animat, el Harry es va servir salsitxes i tomàquets fregits.

L’Hermione repassava el seu horari.

—Que bé, avui ja comencem algunes assignatures noves —va dir tota contenta.

—Hermione —va dir el Ron, mirant l’horari de la noia i arrufant les celles—, es deuen haver equivocat amb el teu horari. Mira… T’han posat deu assignatures al dia. No hi ha temps material per fer-les.

—Me’n sortiré. Ja ho he parlat amb la professora McGonagall.

—Però fixa’t —va insistir el Ron, rient—, has vist el que has de fer aquest matí? Aquí diu que «a les nou, Futurologia». I a sota posa «a les nou, Muggleologia». I —el Ron es va acostar a l’horari, incrèdul— mira, a sota d’això encara diu «a les nou, Magimàtica». Dona, ja sé que ets una bona estudiant, però tant… Com t’ho faràs per ser a tres classes alhora?

—No siguis burro —va dir l’Hermione tallant—. És clar que no puc ser a tres classes alhora.

—I doncs…

—Passa’m la melmelada —va dir l’Hermione.

—Però…

—Ron, què n’has de fer si tinc un horari una mica atapeït? —va deixar anar l’Hermione—. Ja t’ho he dit, ho he parlat amb la professora McGonagall i està tot arreglat.

Just llavors, el Hagrid va entrar al Gran Saló. Duia el seu abric de pell de talp i una fura morta a la mà, que feia gronxar, absent. Es va aturar de camí cap a la taula de professors i els va dir molt animat:

—Com va? Us tindré a la primera classe de la meva vida! Just després de dinar! M’he llevat a les cinc del matí per preparar-ho tot… Espero que vagi bé… Jo, fent classe… De debò que…

Els va fer un gran somriure i se’n va anar cap a la taula de professors gronxant la fura.

—Em pregunto què deu haver preparat… —va dir el Ron amb un cert nerviosisme a la veu.

El Gran Saló s’havia començat a buidar perquè els alumnes ja desfilaven cap a la primera classe del curs. El Ron va donar una ullada al seu horari.

—Val més que anem tirant. Mireu, l’aula de Futurologia és a dalt de tot de la Torre Nord. Ens caldran com a mínim deu minuts per arribar-hi…

Van acabar-se l’esmorzar precipitadament, es van acomiadar del Fred i el George i van creuar el Gran Saló. Quan passaven per la taula de Slytherin, el Malfoy va tornar a fer com que es desmaiava. Les rialles que allò va provocar van acompanyar el Harry durant tot el camí fins al vestíbul.

El trajecte fins a la Torre Nord era llarg. Amb dos anys a Hogwarts encara no coneixien del tot el castell i, a més, era la primera vegada que anaven a la Torre Nord.

—Hi… Ha… D’haver… Una… Drecera… —va dir el Ron esbufegant després de pujar el setè tram d’escala, que els va dur a un replà que els era desconegut i on només hi havia un gran quadre d’un tros d’herba buit penjat al mur de pedra.

—Em sembla que és per allà —va dir l’Hermione, escodrinyant el passadís desert que tenien a la dreta.

—No pot ser —va dir el Ron—. Allò va al sud. Mireu, es veu un tros de llac per la finestra…

El Harry estava contemplant el quadre. Un cavall rabassut i clapat de gris havia aparegut xano-xano a l’herba i s’havia posat a menjar despreocupat. El Harry ja estava acostumat que els personatges dels quadres de Hogwarts es moguessin i es visitessin els uns als altres, però igualment el fascinava mirar-los. Poc després, va aparèixer un cavaller també rabassut que portava una armadura i que buscava el seu cavall. Per les taques d’herba que duia als genolls, el Harry va deduir que acabava de caure del cavall.

—Ahà! —va fer el cavaller, quan va veure el Harry, el Ron i l’Hermione—. Qui són aquests brivalls que gosen travessar les meves terres? Vinguéreu, per ventura, a fer escarni de la meva caiguda? Desembeineu les espases, oh, pòtols!

Es van quedar perplexos observant com el petit cavaller desembeinava l’espasa i començava a moure-la amb fúria, saltironejant. Però l’espasa era massa llarga; un viratge especialment violent li va fer perdre l’equilibri i va caure de bocaterrosa a l’herba.

—Es troba bé? —va preguntar el Harry, acostant-se al quadre.

—No us acostéssiu, bergant escorbútic! Enrere, galifardeu!

El cavaller va tornar a agafar l’espasa i s’hi va recolzar per incorporar-se, però la fulla es va enfonsar a terra i, per molt que va estirar amb totes les seves forces, no va aconseguir treure-la. Al final es va deixar caure a l’herba i es va aixecar la visera per eixugar-se la suor de la cara.

—Senyor cavaller —va dir el Harry, aprofitant que el cavaller estava exhaust—, busquem la Torre Nord. Que potser sap com arribar-hi?

—Una missió! —la ira del cavaller es va esvair instantàniament. Es va posar dret i va exclamar—: Seguiu-me doncs, benvolguts amics, i durem la missió a bon port, o morirem amb honor en l’intent!

Va clavar una altra estrebada infructuosa a l’espasa, va intentar muntar el cavall gras sense èxit i llavors va cridar:

—Sigui a peu, doncs, bons senyors i bella dama!

Es va posar a córrer (l’armadura li grinyolava) cap a l’esquerra del quadre, i va desaparèixer.

Es van afanyar a seguir-lo pel passadís, seguint el grinyol de l’armadura. De tant en tant el veien passar de lluny per un quadre.

—Aneu fent el cor fort, que el pitjor encara ha d’arribar! —va cridar el cavaller, i el van veure reaparèixer enmig d’un grup de dones en mirinyac alarmades, el retrat de les quals estava penjat a la paret d’una escala de cargol molt estreta.

El Harry, el Ron i l’Hermione van pujar els esglaons en espiral esbufegant i marejant-se, fins que finalment van sentir un murmuri de veus per sobre seu i van saber que eren a prop de l’aula.

—A reveure! —va fer el cavaller, traient el cap per un quadre d’uns monjos sinistres—. A reveure, companys d’armes! Si mai necessitéssiu algú de cor noble i determinació fèrria, crideu Sir Cadogan!

—Sí, el cridarem —va dir el Ron a mitja veu quan el cavaller va marxar—, si mai necessitem cap boig.

Van pujar els darrers esglaons que quedaven i van sortir a un replà petit on ja hi havia la majoria dels companys de classe. Allà no hi havia cap porta; el Ron li va donar un cop de colze al Harry i li va assenyalar el sostre, al punt on hi havia una trapa circular amb una placa de llautó.

—Sybill Trelawney, professora de Futurologia —hi va llegir el Harry—. I com se suposa que hem de pujar fins allà?

Com si respongués a la pregunta, de cop i volta la trapa es va obrir i va treure una escaleta platejada que va baixar fins als peus del Harry. Tothom va quedar parat.

—Tu primer —va dir el Ron amb un somriure, així que el Harry va ser el primer de pujar per l’escala. Al final de l’escala hi havia l’aula més estranya que havia vist mai. De fet, no semblava una classe; era més aviat un híbrid entre unes golfes i una teteria antiga. Com a mínim hi havia entaforades vint tauletes rodones envoltades de butaques d’indiana i de pufs. La sala estava il·luminada amb una llum tènue de color carmesí; les cortines estaven corregudes i els nombrosos llums, embolicats amb roba d’un vermell pujat. Hi feia una calor asfixiant i un perfum dens i marejant emanava de la llar de foc on cremava una gran tetera de coure. A les lleixes que hi havia penjades a les parets circulars de l’habitació s’apilonaven plomes cobertes de polsim, puntes d’espelma cremades, jocs de cartes atrotinats, innombrables boles de cristall i un munt de tasses de te.

El Ron va pujar rere el Harry i la resta de la classe s’hi va afegir, tots parlant a mitja veu.

—On és? —va preguntar el Ron.

De sobte una veu va sortir de la penombra, una veu suau i profunda.

—Benvinguts —va dir la veu—. Quina alegria trobar-los finalment al món físic!

El primer que va pensar el Harry va ser que semblava un insecte desmesurat. La professora Trelawney es va acostar al foc i van notar que era molt prima; duia unes ulleres gruixudes que li ampliaven la mida dels ulls diverses vegades i anava embolicada amb un xal brillant translúcid. Al coll esprimatxat, hi portava molts collarets i penjolls, i els braços i les mans els tenia incrustats de braçalets i anells.

—Seguin, fills meus, seguin —va dir. Alguns es van asseure graponerament a les butaques, els altres es van enfonsar als pufs. El Harry, el Ron i l’Hermione es van asseure a la mateixa taula—. Benvinguts a Futurologia —va prosseguir, i es va asseure en una butaca amb orelles davant del foc—. Sóc la professora Trelawney. És possible que no m’hagin vist mai; però és que si passo gaire estona en el guirigall de l’escola, se m’emboira l’ull interior.

Ningú no va dir res en resposta a aquella extraordinària afirmació. La professora Trelawney es va arranjar el xal delicadament i va continuar:

—Així que han triat estudiar Futurologia, la més difícil de totes les arts màgiques. Els he d’advertir des d’un bon començament que si no tenen vista, poc els podré ensenyar. En aquest camp, no tot s’extreu dels llibres…

En sentir aquestes paraules, tant el Harry com el Ron es van girar per mirar l’Hermione, que es va alarmar de sentir que en aquella assignatura els llibres li farien poc servei.

—Moltes bruixes i bruixots amb talent en el camp de les explosions, les oloretes i les desaparicions són incapaços de penetrar els misteris ocults del futur —va continuar la professora Trelawney, passejant la mirada per les cares neguitoses dels seus alumnes—. Aquest és un do que pocs tenen. Aviam, noi —li va dir de cop i volta al Neville, que gairebé va caure del puf on seia—, com es troba la seva àvia?

—Em penso que bé —va dir el Neville tremolant.

—Jo de vostè no n’estaria tan segur —va dir la professora Trelawney. Les arracades de maragda li brillaven a la llum del foc. El Neville va empassar saliva. La professora Trelawney va continuar, impassible—: Aquest curs farem una introducció als mètodes bàsics de la Futurologia. El primer trimestre el dedicarem a llegir fulles de te. El proper farem quiromància. Per cert, xata —li va dir de sobte a la Parvati Patil—, malfiï’s d’un home pèl-roig.

La Parvati va mirar amb espant el Ron, que era just darrere seu, i va allunyar la cadira.

—Al trimestre d’estiu —va continuar la professora Trelawney—, ens endinsarem en la lectura de la bola de cristall, si és que hem acabat els auguris de foc, és clar. Desgraciadament, al febrer s’alentirà la marxa de les classes a conseqüència d’una passa de grip. Jo mateixa perdré la veu. I pels volts de Setmana Santa, un de nosaltres ens deixarà per sempre.

Un silenci molt tens va seguir aquell anunci, però la professora Trelawney no va semblar adonar-se’n.

—Vostè —li va dir a la Lavender Brown, que era l’alumna que tenia més a prop. La Lavender es va tirar enrere de l’ensurt—, seria tan amable d’acostar-me la tetera platejada més gran de totes?

Alleugerida, la Lavender es va aixecar, va agafar una tetera enorme d’un prestatge i la va posar a la tauleta que hi havia davant de la professora Trelawney.

—Gràcies, preciosa. Per cert, allò que tem… Passarà el divendres setze d’octubre.

La Lavender es va posar a tremolar.

—I ara, posin-se per parelles. Agafin una tassa de te del prestatge i vinguin aquí perquè jo els l’ompli. Llavors podran seure i beure’s el te; beguin fins que només en quedi el pòsit. Amb la mà esquerra, facin-lo girar per la tassa tres cops, tombin la tassa al plat, esperin que el te s’hagi escorregut i donin la tassa al seu company perquè la llegeixi. Els dibuixos els han d’interpretar amb l’ajut de les pàgines cinc i sis de Desemboirar el futur. Jo em passejaré per les taules per ajudar-los i donar-los consells. I ara que hi penso —va agafar el Neville pel braç quan ell s’aixecava de la taula—, noi, un cop hagi trencat la primera tassa de te, li faria res agafar-ne una de blava? És que les roses m’agraden més.

I és clar, tan bon punt el Neville va arribar al prestatge on hi havia les tasses, es va sentir una trencadissa de ceràmica. La professora Trelawney s’hi va acostar amb una escombra i un recollidor i va dir:

—Sisplau, noi, ara agafi’n una de blava, si no li fa res… Gràcies…

Quan van tenir les tasses plenes, el Harry i el Ron van tornar a la seva taula i van intentar beure’s el te bullent tan ràpid com van poder. Van fer girar el pòsit tres cops, tal com havia indicat la professora Trelawney, van escórrer les tasses i les van intercanviar.

—Som-hi —va dir el Ron, i tots dos van obrir el llibre per les pàgines cinc i sis—. Tu què hi veus a la meva?

—Un munt de fulles marrons mullades —va dir el Harry.

El fum fortament perfumat de l’habitació l’atordia i li feia venir son.

—Obrin les ments i permetin que els ulls vegin més enllà del que és mundà! —va exclamar la professora Trelawney en la penombra.

El Harry va mirar de controlar-se.

—Bé, doncs aquí hi ha com una creu torta… —va dir, i va consultar Desemboirar el futur—. Això vol dir que tindràs «preocupacions i patiment». Ho sento… Ara, aquí hi ha una cosa que podria ser el sol. Espera… Això significa «felicitat». O sigui, que patiràs però seràs molt feliç.

—A mi em sembla que t’has de fer mirar l’ull interior —va dir el Ron, i tots dos es van haver d’aguantar el riure perquè la professora Trelawney es va girar cap a ells.

—Ara em toca a mi —el Ron va clavar els ulls a la tassa del Harry. Se li va arrufar el front de l’esforç que feia—. Aquí hi ha una taca que sembla un barret rodó —va dir—. Potser és que treballaràs per a la Conselleria d’Afers Màgics…

Va girar la tassa del revés.

—Però vist així, sembla més aviat un aglà… I això què vol dir? —va buscar la resposta a Desemboirar el futur—. «Una suma de diners inesperada». Perfecte, me’n podràs deixar uns quants. I aquí hi ha una cosa… —va tornar a girar la tassa—, que sembla un animal. Sí, si això és el cap… Sembla un hipo… No, una ovella…

Al Harry se li va escapar una rialla i la professora Trelawney es va girar.

—Deixi’m veure —li va dir al Ron en to de reprovació, i li va agafar la tassa. Tothom es va aturar a mirar.

La professora Trelawney examinava la tassa mentre la feia girar en sentit contrari a les busques del rellotge.

—El Falcó… Ai, Senyor, té un enemic mortal.

—Això ja ho sabíem —va dir l’Hermione en veu massa forta. La professora Trelawney se la va mirar de fit a fit—. Tothom sap la història del Harry i l’Innominable.

El Harry i el Ron se la van quedar mirant amb una barreja de sorpresa i admiració. Mai no havien sentit l’Hermione parlar-li així a un professor. La professora Trelawney va preferir no contestar. Va tornar a dirigir els seus enormes ulls cap a la tassa del Harry i va seguir girant-la.

—El Garrot… Un atac. Senyor, senyor, aquesta no és la tassa de la felicitat…

—Jo creia que això era un barret —va dir el Ron mig avergonyit.

—La Calavera… Té un perill al camí…

Tots estaven espantats i miraven fixament la professora Trelawney, que va girar la tassa per últim cop, va esbufegar i va deixar anar un crit.

Es va sentir una altra trencadissa de ceràmica; el Neville havia trencat la segona tassa. La professora Trelawney es va enfonsar en una butaca que estava buida, amb la mà al cor i els ulls tancats.

—Ai, Senyor, pobre noi… Val més que no els ho digui… Val més que no em preguntin…

—Què és professora? —va preguntar el Dean Thomas a l’acte. Tots s’havien aixecat i a poc a poc s’havien anat apilotant al voltant de la taula del Harry i el Ron, empenyent la butaca de la professora Trelawney per tenir més bona visió de la tassa del Harry.

—Ai, Senyor —la professora Trelawney va obrir els ulls teatralment—, tens el Lúgubre.

—El què? —va fer el Harry. De seguida va veure que no era l’únic que no ho havia entès; el Dean Thomas el va mirar i es va encongir d’espatlles, la Lavender Brown semblava desconcertada, però gairebé tots els altres es van tapar la boca amb les mans, horroritzats.

—El Lúgubre, noi, el Lúgubre! —va xisclar la professora Trelawney, que estava molt sorpresa que el Harry no ho entengués—. El gos immens i espectral que es passeja pels cementiris! Xato, és un presagi… El pitjor presagi… Un presagi de mort!

Al Harry se li va glaçar la sang a les venes. El gos que hi havia a la portada d’Els presagis de mort a Gargots i Nibres… El gos que havia vist a la placeta de les Magnòlies… La Lavender Brown també es va tapar la boca amb les mans. Tothom mirava el Harry excepte l’Hermione, que s’havia aixecat i es dirigia al respatller de la butaca de la professora Trelawney.

—Doncs jo no crec que sigui un Lúgubre —va afirmar amb rotunditat.

La professora Trelawney es va mirar l’Hermione amb antipatia creixent.

—Em perdonarà pel que li he de dir, però percebo molt poques vibracions en vostè. Molt poca receptivitat a les ressonàncies de l’avenir.

El Seamus Finnigan inclinava el cap cap a un costat i cap a l’altre.

—Així sembla un Lúgubre —va dir, amb els ulls gairebé closos—, però aixà sembla més aviat un burro —va suggerir, inclinant el cap a l’esquerra.

—Doncs quan hagueu decidit si m’he de morir o no, ja m’ho direu —va deixar anar el Harry, i fins i tot ell es va sorprendre. Tothom evitava mirar-lo als ulls.

—Crec que val més que deixem la classe aquí —va dir la professora Trelawney amb veu delicada—. Sí… Sisplau, recullin…

Li van portar les tasses en silenci, van recollir els llibres i van tancar les carteres. Fins i tot el Ron evitava la mirada del Harry.

—Els desitjo bona sort —va dir la professora Trelawney—. Noi —li va dir al Neville—, farà tard a la propera classe, així que no s’oblidi de fer els deures; si no, perdrà el ritme.

El Harry, el Ron i l’Hermione van baixar l’escaleta de la professora Trelawney i l’escala de cargol en silenci i van fer camí cap a la classe de Transfiguració de la professora McGonagall. Van trigar tant a trobar l’aula que, fins i tot havent sortit d’hora de Futurologia, hi van arribar just a temps.

El Harry es va asseure al final de la classe, però se sentia com si estigués sota un focus, perquè els seus companys no van parar de mirar-lo furtivament, com si esperessin que hagués de caure mort en qualsevol moment. Gairebé no va sentir res de l’explicació de la professora McGonagall sobre els animàgics (bruixots que poden transformar-se en animals a voluntat) i ni tan sols l’estava mirant quan es va transformar en un gat tigrat amb les marques de les ulleres al voltant dels ulls.

—Què els passa? —va dir la professora McGonagall mirant-los a tots quan es va tornar a convertir en persona amb un suau pop—. No és que m’importi gaire, però és el primer cop que aquesta transformació no rep l’aplaudiment dels alumnes.

Tots els caps es van girar cap al Harry, però ningú no va dir res. Llavors l’Hermione va aixecar la mà.

—Professora McGonagall, és que acabem de tenir la primera classe de Futurologia. Hem llegit el pòsit del te i…

—Ara ho entenc —va dir la professora McGonagall arrufant les celles—. No cal que em digui res més, senyoreta Granger. Només per curiositat, qui és que morirà aquest any?

Tots se la van quedar mirant estupefactes.

—Jo —va dir finalment el Harry.

—Vaja —va dir la professora McGonagall, i li va clavar els seus ulls brillants—. Bé, doncs suposo que li agradarà saber, senyor Potter, que, d’ençà que va arribar a l’escola, la Sybill Trelawney cada any ha predit la mort d’un alumne. I cap d’ells no ha mort, encara. Sembla que veure un presagi de mort sigui la seva manera preferida de donar la benvinguda a un grup d’alumnes. Si no fos que no tinc per costum parlar malament dels meus col·legues… —La professora McGonagall es va aturar i els alumnes van notar que els narius se li posaven blancs. Poc després va continuar, ja més tranquil·la—: La Futurologia és una de les branques més imprecises de la màgia. No els puc amagar que hi tinc molt poca fe. Són molt pocs els que hi veuen de veritat, i la professora Trelawney…

Va tornar a aturar-se i, quan va continuar, va dir serenament:

—Potter, a mi em sembla que fa molt bona cara, així que perdoni si no l’excuso de fer els deures d’avui. Però li prometo que, si es mor, no me’ls haurà d’entregar.

L’Hermione va riure. El Harry es va sentir una mica millor. Lluny de la tènue llum vermella i del perfum embriagador de la classe de la professora Trelawney, era molt més difícil tenir por d’unes quantes fulles de te mullades. Però no tothom n’estava tan convençut. El Ron encara estava preocupat, i la Lavender va murmurar:

—Però, i la tassa del Neville, què?

Quan es va acabar la classe de Transfiguració, tots es van afegir a la munió que baixava tumultuosament a dinar al Gran Saló.

—Ron, anima’t —va dir l’Hermione acostant-li la safata de l’estofat—. Ja has sentit què ha dit la professora McGonagall.

El Ron es va posar una mica d’estofat al plat i va agafar la forquilla, però no en va tastar.

—Harry —va dir en veu baixa molt seriós—, no has vist cap gos negre enorme enlloc, oi que no?

—Doncs sí —va fer el Harry—. En vaig veure un la nit que em vaig escapar de casa dels Dursley.

Al Ron li va caure la forquilla.

—Segur que era un gos abandonat —va dir l’Hermione sense immutar-se.

El Ron se la va mirar com si pensés que s’havia tornat boja.

—Hermione, si el Harry ha vist un Lúgubre, això és un mal senyal… —va assegurar—. El meu tiet Bilius en va veure un i… I va morir vint-i-quatre hores després!

—Pura coincidència —va replicar l’Hermione impassible, i es va servir suc de carabassa.

—No saps el que et dius! —va exclamar el Ron, que s’estava començant a enfadar—. La majoria de bruixots es moren de por quan veuen un Lúgubre!

—Tu ho has dit —va dir l’Hermione amb aires de superioritat—. Veuen el Lúgubre i es moren de por. El Lúgubre no és un presagi, és la causa de la mort! I el Harry encara és amb nosaltres perquè no és tan burro per veure’n un i pensar que val més que tanqui la paradeta.

El Ron va dir alguna cosa incomprensible i l’Hermione va obrir la cartera, va treure el llibre de Magimàtica, el va obrir i el va recolzar contra la gerra de suc.

—Em sembla que això de la Futurologia és una cosa una mica tèrbola —va dir passant pàgines—. Molta ximpleria i poca teca.

—El Lúgubre que hi havia a la tassa no era gens tèrbol! —va exclamar el Ron.

—No n’estaves tan convençut quan li has dit al Harry que era una ovella —va contestar l’Hermione com si res.

—La professora Trelawney ha dit que no tenies bones vibracions. A tu el que et passa és que no t’agrada deixar de ser la millor!

Havia posat el dit a la nafra. L’Hermione va tancar el llibre de Magimàtica amb un cop tan fort que els trossos de carn i de pastanaga de l’estofat van sortir volant.

—Si per ser bona en Futurologia he de fer veure que veig presagis de mort en fulles de te, em sembla que deixaré l’assignatura ben aviat! La lliçó d’avui ha estat una autèntica porqueria comparada amb la classe de Magimàtica.

Va agafar la cartera i se’n va anar amb pas decidit.

El Ron va arrufar les celles.

—Què diu? —li va preguntar al Harry—. Però si encara no ha anat a classe de Magimàtica!

El Harry va estar molt content de sortir del castell després de dinar. La pluja del dia anterior havia deixat pas a un dia serè, gris pàl·lid, i la gespa els cruixia als peus, humida, quan creuaven els jardins per anar a la seva primera classe de Criança de Criatures Màgiques.

El Ron i l’Hermione havien deixat de parlar-se. El Harry caminava al costat d’ells en silenci mentre es dirigien cap a la cabana del Hagrid, que era a tocar del Bosc Prohibit. I llavors, quan va veure tres esquenes conegudes en la distància, el Harry es va adonar que tenien classe amb els de Slytherin. El Malfoy parlava animadament amb el Crabbe i el Goyle, que reien com uns beneits. El Harry estava convençut que sabia de què parlaven.

El Hagrid esperava els alumnes a la porta de la cabana amb el seu abric de pell de talp i l’Ullal, el gran danès, als peus. Feia cara de tenir moltes ganes de començar.

—Vinga, nois, som-hi! —els va cridar quan eren a prop—. Els he preparat una sorpresa! Ja veuran com els agradarà! Ja hi som tots? Doncs som-hi, segueixin-me!

Per un moment, el Harry va témer que els portés al Bosc Prohibit, i és que ja havia tingut prou experiències desagradables allà dins. Però no, el Hagrid els va fer caminar per la vora del bosc i cinc minuts després van arribar a un tancat on no hi havia res.

—Col·loquin-se al voltant de la tanca! —va cridar—. Així, molt bé, que tothom hi vegi bé. I ara, obrin els llibres…

—Ah, sí? I com? —va fer la veu freda i afectada del Malfoy.

—Què? —va preguntar el Hagrid.

—Que com vol que obrim els llibres —li va explicar el Malfoy. Va treure el seu exemplar d’El llibre-monstre dels monstres, que duia lligat amb una corda. Els altres també van treure els llibres. Alguns, com el Harry, els havien lligat amb un cinturó, altres els havien entaforat dins una bossa de la mida exacta del llibre o els havien grapat.

—Ningú…? Ningú no ha pogut obrir el llibre? —va dir el Hagrid perplex.

Tots van fer que no amb el cap.

—Els havien d’acariciar —va dir el Hagrid com si fos la cosa més òbvia—. Mirin…

Va agafar el llibre de l’Hermione i li va treure el cel·lo que el lligava. El llibre el va intentar mossegar, però el Hagrid li va passar un d’aquells enormes dits seus pel llom, el llibre es va estremir i llavors es va obrir i es va quedar quiet.

—Que burros que som! —va exclamar el Malfoy amb sorna—. Els havíem d’«acariciar»! Mira que no saber-ho!

—Em… Em pensava que els trobarien graciosos —li va dir farfallejant a l’Hermione.

—Sí, molt graciosos! —va insistir el Malfoy—. Molt intel·ligent, això de fer-nos comprar un llibre que vol arrencar-nos les mans!

—Malfoy, calla —li va dir el Harry serenament. Al Hagrid se’l veia abatut i el Harry volia que la seva primera classe fos un èxit.

—Bé, doncs —va fer el Hagrid, que semblava haver perdut el fil—. Ja… Ja tenen els llibres i… I… Ara ens calen les criatures màgiques. Les he d’anar a buscar. Esperin aquí un moment.

Se’n va anar cap al Bosc Prohibit i va desaparèixer.

—Aquesta escola ja no és el que era —va dir el Malfoy en veu alta—. Aquest babau fent classe… Quan li ho digui al meu pare li agafarà un atac…

—Malfoy, calla —va tornar a dir el Harry.

—Compte, Potter, tens un demèntor al darrere!

—Ooooooh! —va fer la Lavender Brown, assenyalant cap a l’altra banda del tancat.

Una dotzena de les bèsties més estranyes que el Harry havia vist mai trotava cap a ells. Tenien el cos, les potes del darrere i la cua de cavall, però les potes del davant, les ales i el cap eren d’àliga, i, a més, tenien un bec com d’acer, despietat, i uns ulls enormes de color taronja. Les urpes de les potes del davant els feien mig pam de llarg, eren ferotges. Les bèsties portaven al coll un collar gruixut de pell lligat a una cadena que el Hagrid subjectava de l’altre extrem.

—Cap allà! —els va cridar sacsejant les cadenes i dirigint les bèsties cap al tancat. Les va lligar a prop dels alumnes i tots es van enretirar lleugerament—. Hipogrifs! —va exclamar llavors, tot content—. Oi que són preciosos?

El Harry intuïa què volia dir el Hagrid. Un cop un se sobreposava del xoc de veure un ésser que era mig cavall, mig ocell, començava a apreciar la bellesa de les plomes que es convertien imperceptiblement en pell. Hi havia hipogrifs de tots colors: gris metal·litzat, bronze, vermell tirant a rosa, castany lluent i negre atzabeja.

—Què —va dir el Hagrid, fregant-se les mans i somrient—, no s’hi volen apropar?

Ningú no gosava. Però el Harry, el Ron i l’Hermione s’hi van acostar amb cautela.

—El primer que han de saber sobre els hipogrifs és que són molt orgullosos —va explicar el Hagrid—. S’ofenen amb un nores. No n’ofenguin mai cap, perquè potser és l’última cosa que fan.

El Malfoy, el Crabbe i el Goyle no l’escoltaven. Parlaven en veu baixa i el Harry va tenir la sensació que tramaven la manera de sabotejar la classe.

—Sempre han d’esperar que l’hipogrif faci el primer gest —va continuar el Hagrid—. Els agrada que se sigui educat amb ells. Així que s’hi han d’acostar, fer-los una petita reverència i esperar. Si l’hipogrif els torna la reverència, el poden tocar. Si no, val més que corrin, perquè aquestes urpes fan mal.

»Vinga, qui ho vol intentar?

La majoria dels alumnes es van enretirar encara més. Ni el Harry, ni el Ron ni l’Hermione ho veien gens clar. Els hipogrifs tiraven el cap enrere i flexionaven les ales potents; no semblava que els agradés gaire estar lligats d’aquella manera.

—Ningú? —va fer el Hagrid amb mirada suplicant.

—Jo —va fer el Harry.

Els seus companys van agafar aire i la Lavender i la Parvati van murmurar alhora:

—Harry, no ho facis. Pensa en les fulles de te.

Però el Harry no els va fer cas i va saltar la tanca.

—Molt bé, Harry! —va exclamar el Hagrid—. Vejam què fas amb el Becbrau.

Va deslligar una de les cadenes, va apartar l’hipogrif gris dels altres i li va treure el collar de pell. Els companys del Harry s’aguantaven la respiració. El Malfoy s’ho mirava maliciosament.

—Tranquil, Harry —va dir el Hagrid baixet—. Mira’l als ulls i prova de no pestanyejar. L’hipogrif et perdrà la confiança si pestanyeges massa…

Immediatament al Harry li van començar a plorar els ulls, però no els va tancar. El Becbrau havia girat el cap i se’l mirava amb un ull taronja ferotge.

—Molt bé, Harry —va dir el Hagrid—. Molt bé… I ara, ja pots fer-li la reverència.

El Harry no tenia cap ganes d’exposar el clatell al Becbrau, però va obeir: va fer una petita reverència i es va tornar a posar recte.

L’hipogrif va continuar mirant-lo orgullosament i no es va moure.

—Oh —va fer el Hagrid, preocupat—. Harry, enretira’t, a poc a poc…

Però llavors, amb gran sorpresa per part del Harry, l’hipogrif va vinclar les escamoses potes del davant i es va agenollar, de manera que no hi havia cap dubte que li estava fent una reverència.

—Molt bé, Harry! —va exclamar el Hagrid en èxtasi—. Ara ja el pots tocar! Vinga, acaricia-li el bec!

Pensant que la millor recompensa hauria estat que l’hagués deixat marxar, el Harry es va acostar lentament a l’hipogrif i hi va allargar la mà. Li va acariciar el bec unes quantes vegades i l’hipogrif va tancar els ulls peresosament, com si li agradés molt.

Tothom va aplaudir, tots excepte el Malfoy, el Crabbe i el Goyle, que estaven molt decebuts.

—Molt bé, Harry —va dir el Hagrid—. Em sembla que ara te deixarà que el muntis!

Allò superava amb escreix les pretensions del Harry. Estava acostumat a volar en escombra, però estava convençut que volar amb un hipogrif no seria el mateix.

—Enfila’t aquí, just a l’articulació de l’ala —li va aconsellar el Hagrid—. I compte no li arrenquis cap ploma… No li agradaria gens…

El Harry va posar el peu a l’ala del Becbrau i hi va pujar. El Becbrau es va alçar. El Harry no sabia on agafar-se; tot el que tenia davant estava cobert de plomes.

—Endavant! —va cridar el Hagrid, i li va donar uns copets a l’hipogrif als quarters del darrere.

Tot d’una, unes ales de tres metres i mig de llarg es van obrir a tots dos costats del Harry i ell tot just va tenir temps d’aferrar-se al coll de l’animal abans que s’enlairés. Allò no s’assemblava gens a volar en escombra, i el Harry tenia clar què preferia; la batuda d’ales de l’hipogrif li era molt incòmoda perquè li fregava les cames i li feia venir la sensació que estava a punt de caure, les mans li relliscaven per les plomes llises i no gosava aferrar-s’hi més; el moviment de la seva Nimbus 2000 era suau, en canvi l’hipogrif el llançava endavant i endarrere al compàs del moviment de les potes i les ales.

El Becbrau va fer una volta per sobre el tancat i va tornar cap a terra. L’aterratge era la part que el Harry havia estat tement. L’hipogrif va inclinar el coll i el Harry s’hi va abalançar amb por de lliscar per sobre. Finalment les quatre potes variades de l’hipogrif van tocar a terra amb un fort cop, el Harry va aconseguir no caure i va baixar de l’animal.

—Perfecte, Harry! —va exclamar el Hagrid, mentre la resta, excepte el Malfoy, el Crabbe i el Goyle, cridaven d’entusiasme.

Encoratjats per l’èxit del Harry, tots els altres van saltar la tanca amb precaució. El Hagrid va deslligar els hipogrifs un per un i ben aviat tots estaven fent reverències. El Neville va haver d’allunyar-se del seu un munt de vegades perquè no hi havia manera que s’agenollés. El Ron i l’Hermione practicaven amb el de color castany mentre el Harry s’ho mirava.

El Malfoy, el Crabbe i el Goyle havien triat el Becbrau. L’hipogrif ja li havia fet la reverència al Malfoy, que ara li acariciava el bec amb desdeny.

—Això és molt fàcil —va dir el Malfoy amb la seva veueta afectada, prou alt perquè el Harry el sentís—. Per força ho havia de ser, si el Potter ho ha aconseguit… Segur que no ets gens perillós, oi que no? —li va dir a l’hipogrif—. Oi que no, bèstia immunda?

Tot va succeir en un flaix d’urpes metàl·liques; el Malfoy va deixar anar un crit ensordidor i immediatament el Hagrid es va posar a lluitar contra el Becbrau per posar-li el collar mentre la bèstia se’n volia desfer per atacar el Malfoy, que era a terra cargolat amb la roba plena de sang.

—Que em moro! —va cridar el Malfoy, i la classe es va espantar—. Mireu, m’estic morint! M’ha mort!

—Què s’ha de morir! —va dir el Hagrid, que estava blanc—. Que algú m’ajudi… L’hem de treure d’aquí…

L’Hermione va córrer a obrir la tanca i el Hagrid va aixecar el Malfoy de terra com si fos una ploma. Quan van passar pel seu costat, el Harry va veure que tenia un tall llarg i profund al braç que tacava el terra de sang. El Hagrid se’l va endur corrents pendent amunt cap al castell.

Commoguts, la resta dels alumnes de Criança de Criatures Màgiques els va seguir caminant. Els de Slytherin es van posar a criticar el Hagrid.

—L’haurien de fer fora avui mateix! —va exclamar la Pansy Parkinson, que estava plorant.

—Ha estat culpa del Malfoy! —va replicar el Dean Thomas. El Crabbe i el Goyle van tensar els músculs amenaçadorament.

Van pujar per les escales de pedra i van entrar al vestíbul.

—Vaig a veure com es troba —va dir la Pansy i tots se la van quedar mirant mentre pujava les escales de marbre. Els de Slytherin, que seguien criticant el Hagrid per sota el nas, se’n van anar cap a la seva sala comuna, que era a les masmorres. El Harry, el Ron i l’Hermione van pujar les escales per anar cap a la Torre de Gryffindor.

—Creieu que es recuperarà? —va preguntar l’Hermione angoixada.

—I és clar. Madame Pomfrey cura els talls en un segon —va respondre el Harry, a qui la infermera li havia curat amb màgia ferides molt més greus.

—És un desastre que hagi passat això a la primera classe del Hagrid —va dir el Ron, preocupat—. Havia de ser el Malfoy qui ho engegués tot a rodar…

A l’hora de sopar van ser dels primers a arriar al Gran Saló perquè tenien l’esperança de trobar-s’hi el Hagrid, però no hi era.

—No el faran fora, oi que no? —va demanar l’Hermione ansiosa, sense tocar el pastís de cam que tenia al plat.

—Val més que no —va respondre el Ron, que tampoc no havia menjat res.

El Harry observava la taula de Slytherin. Un grup nombrós d’alumnes, entre els quals hi havia el Crabbe i el Coyle, s’apinyaven per sentir la conversa. El Harry estava convençut que estaven maquinant la seva pròpia versió de com s’havia fet mal el Malfoy.

—La veritat és que no es pot dir que no hagi estat un primer dia de curs interessant —va dir el Ron, desesperat.

Després de sopar van pujar a la sala comuna de Gryffindor, que estava plena, i van intentar fer els deures que els havia posat la professora McGonagall, però no paraven d’aixecar el cap de la feina per mirar per la finestra.

—Hi ha llum a la finestra del Hagrid —va dir el Harry de cop i volta.

El Ron es va mirar el rellotge.

—Si ens afanyem, tenim temps de baixar i parlar amb ell. Encara és d’hora…

—No ho sé —va dir l’Hermione reflexiva, i el Harry va notar que el mirava.

—Tinc permís per caminar pel jardí —va dir, llegint-li el pensament—. Que jo sàpiga, el Sirius Black no ha eludit la vigilància dels demèntors…

Així que van guardar les coses i van sortir pel forat del retrat. Es van alegrar de no trobar-se ningú pel camí cap a la porta de sortida, perquè de fet no estaven segurs que cap d’ells pogués sortir en aquella hora.

La gespa encara estava humida i semblava negra a la llum del crepuscle. Quan van arribar a la cabana del Hagrid van picar a la porta i una veu va grunyir:

—Entreu.

El Hagrid estava assegut en mànigues de camisa al costat de la taula de fusta atrotinada i tenia el cap de l’Ullal, el gran danès, recolzat a la falda. De seguida es van adonar que el Hagrid havia begut molt; al davant tenia una gerra metàl·lica gairebé tan gran com un poal, i semblava que tingués dificultats per enfocar-los bé amb la vista.

—Suposo que he batut el rècord —va dir amb la veu espessa quan els va reconèixer—. No crec que mai hi hagi hagut un professor que només durés un dia.

—Hagrid, però si no t’han fet fora! —va exclamar l’Hermione.

—Encara no —va dir el Hagrid desconsolat, i va fer un glop del que hi havia a la gerra—. Però només és qüestió de temps, després del que li ha passat al Malfoy…

—Com està? —va preguntar el Ron, i es van asseure—. No és greu, oi?

—Madame Pomfrey li ha curat la ferida tan bé com ha pogut —va respondre sense esma—, però ell diu que encara li fa molt de mal… Va tot embenat i es queixa molt.

—Fingeix —va dir el Harry a l’acte—. Madame Pomfrey ho cura tot. L’any passat em va fer créixer un munt d’ossos. Ara, coneixent-lo, el Malfoy segur que intentarà treure’n el màxim profit…

—Han informat els governadors de l’escola, és clar —els va explicar el Hagrid afligit—. Creuen que vaig començar massa fort. Que hauria hagut de deixar els hipogrifs per més endavant i haver fet cucsbruts o alguna cosa per l’estil… Només volia començar bé el curs… Tot ha estat culpa meva…

—Hagrid, tot és culpa del Malfoy! —va dir l’Hermione molt seriosa.

—En som testimonis, Hagrid —va afirmar el Harry—. Tu has deixat ben clar que els hipogrifs t’ataquen si els ofens. És problema seu si no t’estava escoltant. Anirem al Dumbledore i li explicarem la veritat.

—No et preocupis, Hagrid, et farem costat —va dir el Ron.

Al Hagrid li van començar a caure les llàgrimes. Es va acostar el Harry i el Ron amb els braços i els va fer una abraçada trencaossos.

—Hagrid, em sembla que ja has begut prou —va opinar l’Hermione amb convenciment. Va agafar la gerra de la taula i va sortir a buidar-la.

—Potser sí que tens raó —va reconèixer el Hagrid, i va deixar anar el Harry i el Ron, que van vacil·lar enrere amb les mans a les costelles. Llavors el Hagrid es va aixecar de la cadira, se’n va anar cap a fora amb l’Hermione i van sentir una forta esquitxada.

—Què ha fet? —va preguntar el Harry preocupat quan l’Hermione va tornar amb la gerra buida.

—Ficar el cap a la bassa d’aigua —va respondre l’Hermione, i va guardar la gerra.

El Hagrid va tornar amb els cabells i la barba xops, eixugant-se l’aigua dels ulls.

—Ara em sento molt millor —va dir, sacsejant el cap com un gos i mullant-los a tots—. Us agraeixo molt que hagueu vingut a veure’m, de debò que…

De sobte el Hagrid es va quedar mut, amb els ulls clavats en el Harry com si s’acabés d’adonar que era allà.

—Però tu què fas aquí?! —va rugir tan sobtadament que els tres nois van fer un bot—. Harry, que no veus que no pots ser fora de l’escola quan es fa de nit? I vosaltres dos, com és que li ho heu permès?

El Hagrid es va acostar al Harry, el va agafar fort pel braç i el va arrossegar cap a la porta.

—Vinga! —va cridar molt enfadat—. Ara mateix us porto a l’escola, i que no us torni a veure per aquí quan s’ha fet de nit. No valc la pena!





7. Un impostorus a l’armari


El Malfoy no va aparèixer per classe fins dijous al matí, quan els de Slytherin i els de Gryffindor tenien dues hores de Pocions junts. Va entrar altivament a la masmorra a mitja classe amb el braç dret embenat i subjectat amb un cabestrell, actuant, en opinió del Harry, com si fos l’heroic supervivent d’una batalla cruenta.

—Com et trobes, Malfoy? —li va preguntar la Pansy Parkinson amb un somriure ximplet—. Et fa molt de mal?

—Sí —va fer el Malfoy amb cara d’estar-se aguantant el dolor valerosament. Però quan la Pansy es va girar, el Harry va veure que el Malfoy feia l’ullet al Crabbe i el Goyle.

—Segui, senyor Malfoy —va dir el professor Snape, abstret.

El Harry i el Ron es van mirar, irritats. A ells no els hauria dit que seguessin d’aquella manera, més aviat els hauria castigat. Però el Malfoy feia el que volia a les classes de l’Snape; l’Snape era el professor encarregat de Slytherin i normalment afavoria els seus alumnes.

Aquell dia havien après una poció nova, la Dissolució de la Disminució. El Malfoy va posar la seva marmita al costat de les del Harry i el Ron, de manera que havien de preparar els ingredients a la mateixa taula.

—Senyor professor —va dir el Malfoy—, amb aquest braç no puc tallar les arrels de margarida…

—Weasley, talli-li les arrels al Malfoy —va dir l’Snape sense aixecar la vista.

El Ron es va posar vermell com un tomàquet.

—Ets un comediant —li va dir al Malfoy a mitja veu.

El Malfoy va somriure amb arrogància.

—Weasley, ja has sentit el que ha dit el professor Snape, talla’m les arrels.

El Ron va agafar el ganivet i les arrels del Malfoy i va començar a tallar-les rudement, de manera que, quan va acabar, cada tros era d’una mida diferent.

—Professor —va fer el Malfoy amb la seva veueta afectada—, el Weasley m’ha fet malbé les arrels.

L’Snape es va apropar a la taula on eren, va mirar les arrels i li va fer un somriure desagradable al Ron.

—Weasley, doni les seves arrels al Malfoy i vostè quedi’s amb les d’ell.

—Però senyor…! El Ron s’havia passat un quart d’hora tallant les seves arrels amb molta cura perquè totes fossin de la mateixa mida.

—Ja m’ha sentit! —va fer l’Snape amb una veu que feia por.

El Ron li va donar les seves arrels magníficament ben tallades al Malfoy amb un mal gest i va tornar a agafar el ganivet.

—Professor, tampoc no puc pelar les figues seques —va dir el Malfoy amb un somriure maliciós.

—Potter, peli les figues del Malfoy —va dir l’Snape amb aquella mirada de fàstic que només feia servir per mirar-lo a ell.

El Harry va agafar les figues seques del Malfoy mentre el Ron mirava de reparar el dany que havia fet a les arrels del Malfoy que havia de fer servir ell. El Harry va pelar les figues tan ràpidament com va poder i les va tornar al Malfoy sense dir-li paraula. El Malfoy somreia amb un posat més arrogant que de costum.

—Heu vist el vostre amic Hagrid últimament? —els va preguntar a mitja veu.

—No és assumpte teu —li va contestar el Ron esquerp, sense aixecar la vista.

—Em sembla que no durarà gaire, com a professor —va insinuar el Malfoy en un to de tristesa sorneguer—. Al meu pare no li ha agradat gens la història de la ferida…

—Malfoy, si dius res més, et faré una ferida de veritat —va rugir el Ron.

—S’ha queixat als governadors de l’escola. I a la Conselleria d’Afers Màgics. El meu pare té molta influència, sabeu? I una ferida com aquesta, que tindré tota la vida… —va fingir un sospir—. Qui sap si no em quedaran seqüeles per sempre…

—Així que és per això que fingeixes… —va dir el Harry, i sense voler va escapçar una eruga morta perquè la mà li tremolava de ràbia—, perquè facin fora el Hagrid.

—Home —va dir el Malfoy en veu baixa—, en part sí. Però obtinc altres avantatges. Weasley, talla’m les erugues.

Unes quantes marmites més enllà, el Neville tenia problemes. Normalment el Neville s’esfondrava a classe de Pocions, era l’assignatura que li anava pitjor, i el fet que tingués tanta por a l’Snape encara agreujava les coses. La poció que havia fet aquell dia, que se suposava que havia de ser d’un color verd poma, li havia sortit…

—Taronja, Longbottom —va grunyir l’Snape. En va agafar una cullerada i la va fer vessar un altre cop a la marmita perquè tothom ho veiés—. Taronja. Estic encuriosit, noi. Digui’m, no li arriba res al cervell, de tan espès? Que potser no m’ha sentit quan he dit que només calia afegir-hi una melsa de rata? Que no he explicat prou clarament que una cullerada de suc de litxi era suficient? Què he de fer perquè faci el que dic, Longbottom?

El Neville s’havia posat molt vermell i estava tremolant. Semblava que estigués a punt de plorar.

—Sisplau, senyor professor —va dir l’Hermione—, jo l’ajudaré a arreglar-ho…

—Senyoreta Granger, em sembla que ningú no li ha demanat que es faci la llesta —va dir l’Snape fredament, i l’Hermione es va posar tan vermella com el Neville—. Longbottom quan s’acabi la classe li donarem unes quantes gotes d’aquesta poció al seu gripau a veure què passa. Potser així el proper dia s’hi esforçarà més.

L’Snape se’n va anar cap a una altra banda i el Neville es va quedar mort de por.

—Ajuda’m —li va xiuxiuejar a l’Hermione.

—Ei, Harry —va dir el Seamus Finnigan, que s’hi havia acostat perquè el Harry li deixés el joc de pesos de llautó—, has vist què deia el Periòdic Profètic aquest matí? Diuen que han vist el Sirius Black.

—On? —van preguntar el Harry i el Ron a l’acte. A l’altra banda de la taula el Malfoy va aixecar la vista i va parar l’orella.

—No gaire lluny d’aquí —va assegurar el Seamus exaltat—. L’ha vist una muggle. És clar que ella no sabia de què anava la cosa. Els muggles es pensen que és un criminal comú, no? Es veu que ha trucat a la línia directa que van posar, però quan la Conselleria d’Afers Màgics hi ha arribat, el Black ja no hi era.

—No gaire lluny d’aquí… —va repetir el Ron, i va fer una mirada significativa al Harry. Llavors es va girar i va veure que el Malfoy els mirava—. Què vols, Malfoy? Necessites que et pelem alguna cosa més?

El Malfoy tenia els ulls clavats en el Harry i li brillaven amb malícia. Es va inclinar per sobre la taula.

—Què, Potter, vols capturar el Black tu solet?

—Doncs sí —va dir el Harry impertèrrit.

El Malfoy li va fer un somriure antipàtic.

—És clar que jo de tu —va dir en veu baixa— ja hauria començat a actuar. No m’estaria aquí a l’escola com un nen bo. Ja hauria sortit a buscar-lo.

—Què t’empatolles, Malfoy? —va preguntar el Ron irritat.

—Que no ho saps, Potter? —va xiuxiuejar el Malfoy amb malícia.

—El què?

El Malfoy va deixar anar una rialla de menyspreu.

—T’estimes més no arriscar el coll —va dir—, ja t’està bé que se n’encarreguin els demèntors, oi? Jo, en canvi, voldria venjança. Voldria capturar-lo jo mateix.

—Es pot saber de què parles? —va preguntar el Harry empipat, però en aquell moment l’Snape va interrompre la conversa.

—A hores d’ara ja haurien d’haver acabat la poció. Abans de fer-la servir l’han de deixar bullir a foc lent una estona, així que recullin mentre bull, que després provarem la del Longbottom…

El Crabbe i el Goyle van mirar el Neville, que remenava la poció fervorosament, tot suat, i es van posar a riure. L’Hermione li donava instruccions en veu baixa i sense moure els llavis perquè no ho veiés l’Snape. El Harry i el Ron van recollir els ingredients que no havien fet servir i van anar a rentar-se les mans i els estris a la pica de pedra que hi havia en un racó del l’aula.

—Què ha volgut dir el Malfoy? —li va xiuxiuejar el Harry al Ron quan posava les mans sota el raig d’aigua glaçada que sortia de la gàrgola—. Per què hauria de voler venjar-me d’en Black? No m’ha fet res… Encara…

—S’ho ha inventat —va dir el Ron amb menyspreu—, et vol picar perquè facis alguna bestiesa…

Quan la classe estava a punt d’acabar, l’Snape se’n va anar cap al Neville, que tremolava al costat de la seva marmita.

—Acostin-se —va ordenar l’Snape amb els ulls radiants—, que veuran què li passa al gripau del Longbottom. Si ha aconseguit fer una Dissolució de la Disminució, es convertirà en un capgròs. Si, com és evident, ho ha fet malament, el gripau s’enverinarà.

Tots s’hi van acostar, els de Gryffindor patint, els de Slytherin entusiasmats. L’Snape va agafar el Pau-el-gripau amb la mà esquerra, va agafar una culleradeta de la poció del Neville, que en aquells moments ja era verda, i n’hi va donar a beure unes gotes.

Durant els segons que el Pau va trigar a empassar-se-les, hi va haver un silenci total. Llavors es va sentir un pop i al palmell de la mà de l’Snape va aparèixer el Pau-el-capgròs.

Els de Gryffindor van esclatar d’alegria. L’Snape, empipat, es va treure una ampolleta de la butxaca del vestit i va vessar unes gotes sobre el Pau, que va tornar a convertir-se en un gripau.

—Cinc punts menys per a Gryffindor —va dir l’Snape. Allò va esvair la seva alegria—. Senyoreta Granger, li he dit que no l’ajudés. S’ha acabat la classe.

El Harry, el Ron i l’Hermione van pujar les escales que duien al vestíbul. El Harry seguia pensant en el que havia dit el Malfoy, el Ron estava enrabiat amb l’Snape.

—Cinc punts menys per a Gryffindor perquè la poció estava bé! Hermione, per què no t’has defensat? Li hauries hagut de dir que el Neville ho havia aconseguit ell solet.

L’Hermione no va contestar. El Ron es va girar cap a ella.

—On és?

El Harry també es va girar. Eren al final de les escales, es van aturar i van deixar que tots els que anaven a dinar al Gran Saló els avancessin.

—Era aquí, just darrere nostre —va dir el Ron desconcertat.

Llavors va passar el Malfoy, amb el Crabbe a un costat i el Goyle a l’altre. Li va fer un somriure arrogant al Harry i va desaparèixer.

—Mira-la —va fer el Harry.

L’Hermione pujava les escales corrent, esbufegant lleugerament. Amb una mà duia la cartera, amb l’altra es ficava alguna cosa sota el coll del vestit.

—Com t’ho has fet? —va preguntar el Ron.

—El què? —va dir l’Hermione.

—Fa un segon eres aquí amb nosaltres i de sobte apareixes un altre cop al principi de les escales.

—Què? —va fer l’Hermione estranyada—. Ah, és que he hagut de tornar a buscar una cosa. Oh, no!

A l’Hermione se li havia trencat una corretja de la cartera. Al Harry no li va sorprendre, com a mínim portava una dotzena de llibres enormes i molt pesants.

—Hermione, per què portes tants llibres? —li va preguntar el Ron.

—Perquè faig moltes assignatures —va respondre l’Hermione sense alè—. Em pots aguantar això un moment?

—Però —el Ron s’havia posat a mirar els llibres que li havia donat l’Hermione perquè els hi aguantés—, si avui no tens cap d’aquestes classes! Aquesta tarda només tenim Defensa Contra les Forces del Mal.

—Ja —va fer l’Hermione distreta, i va tornar a posar els llibres a la cartera com si res—. Espero que el dinar sigui bo, m’estic morint de gana —va afegir, i se’n va anar cap al Gran Saló.

—No tens la sensació que l’Hermione ens amaga alguna cosa? —li va preguntar el Ron al Harry.

Quan van arribar a classe de Defensa Contra les Forces del Mal, el professor Llopin encara no havia arribat. Es van asseure, van treure els llibres, les plomes i el pergamí i, quan finalment va entrar per la porta, se’ls va trobar a tots xerrant. El Llopin va somriure una mica i va deixar un maletí atrotinat sobre la taula del professor. Anava tan espellifat com sempre, però feia més bona cara que al tren, com si uns quants bons àpats li haguessin fet efecte.

—Bona tarda —va dir—. Sisplau, guardin els llibres. Avui farem una classe pràctica. Només necessitaran la vareta.

Els alumnes es van mirar encuriosits i van guardar els llibres. Fins aleshores mai no havien fet una classe pràctica de Defensa Contra les Forces del Mal, amb excepció d’aquella lliçó memorable del curs anterior en què el professor que tenien llavors havia portat a classe una caixa plena de follets i els havia deixat anar.

—Bé, doncs —va fer el professor Llopin quan tots van estar a punt—, segueixin-me.

Intrigats, es van aixecar dels pupitres i van sortir de l’aula. El professor Llopin els va conduir pel corredor desert, els va fer tombar una cantonada i llavors es van trobar amb el Peeves, l’esperit entremaliat, que flotava en l’aire cap per avall i estava omplint de xiclet el pany d’una porta.

El Peeves no va deixar de fer el que feia fins que el professor Llopin va ser a mig metre d’ell. Aleshores va començar a bellugar els dits del peu i es va posar a cantar:

—Llopin, llaminer llunàtic; Llopin, llaminer llunàtic; Llopin, llaminer llunàtic…

El Peeves era un mal educat insofrible, però acostumava a mostrar respecte pels professors. Tots es van girar cap al professor Llopin per veure com s’ho prenia i es van sorprendre molt de veure que seguia somrient.

—Peeves, jo de tu trauria el xiclet del pany —li va dir educadament—. Si no, el senyor Filch no podrà treure els estris de neteja.

Filch era l’encarregat de manteniment de Hogwarts, un bruixot frustrat i malcarat que estava en lluita permanent contra els alumnes i, de fet, també contra el Peeves. Però tot i així, el Peeves no va fer cas de la recomanació del professor Llopin i a més va fer una bombolla de xiclet de maduixa.

El professor Llopin va sospirar i va treure la vareta.

—Un petit sortilegi molt pràctic —els va dir als alumnes—. Estiguin atents.

Va aixecar la vareta a l’altura de l’espatlla, va apuntar cap al Peeves i va dir:

—Desbrossatus!

La bola de xiclet va sortir del pany com si fos una bala i va anar a parar just al nariu esquerre del Peeves, que va sortir en espiral cap a dalt i se’n va anar volant, maleint-lo.

—Bestial, senyor professor! —va dir el Dean Thomas al·lucinat.

—Gràcies, Dean —va dir el professor Llopin, i va guardar-se la vareta—. Som-hi?

Es van tornar a posar en marxa; el respecte que sentien per aquell professor espellifat anava en augment. Els va portar per un altre passadís i finalment es va aturar davant de la porta de la sala de professors.

—Passin —va dir, després d’obrir la porta i fer-se a un costat.

La sala de professors, una habitació allargada recoberta amb plafons de fusta on hi havia un munt de cadires totes diferents, estava gairebé buida, només hi havia un professor: l’Snape, que estava assegut en una butaca baixa, i que va aixecar la vista quan tothom va entrar. Li brillaven els ulls i feia un somriure desagradable. Quan el professor Llopin va entrar a la sala i va fer el gest per tancar la porta, el professor Snape va dir:

—Deixeu-la oberta, Llopin. No tinc ganes de presenciar l’espectacle.

Es va aixecar i va creuar la sala amb pas decidit entremig dels alumnes. Quan va arribar a la porta, es va girar i va dir:

—Llopin, segurament ningú no us ha advertit que en aquesta classe hi ha el Neville Longbottom. Us recomano que no li feu fer res difícil si la senyoreta Granger no li pot donar instruccions a cau d’orella.

El Neville es va posar de color escarlata. El Harry es va mirar l’Snape traient foc pels ulls: ja era prou malèvol que el posés en ridícul a les seves pròpies classes, i ara a sobre ho feia davant d’altres professors.

El professor Llopin va alçar les celles.

—Vaja, doncs jo volia que el Neville m’ajudés en la primera part de l’operació —va dir—, i estic convençut que ho farà admirablement.

El Neville es va posar encara més vermell, si és que era possible. L’Snape va fer una ganyota, però se’n va anar sense dir res i va tancar la porta amb un cop fort.

—Bé, doncs ja podem començar —va anunciar el professor Llopin, i els va fer un gest perquè el seguissin cap al fons de la sala, on només hi havia l’armari vell on els professors guardaven els vestits de feina. Quan el professor Llopin s’hi va acostar, l’armari es va començar a sacsejar i a clavar cops contra la paret.

—No es preocupin —va dir el professor Llopin tranquil·lament, perquè alguns havien fet un bot enrere de l’ensurt—, a dins hi ha un impostorus.

La majoria dels alumnes van pensar que allò era un veritable motiu de preocupació. El Neville va mirar el professor Llopin amb cara de pànic i el Seamus Finnigan va clavar els ulls en el pom de la porta de l’armari, que s’havia posat a vibrar.

—Als impostorus els agraden els espais tancats i foscos —va dir el professor Llopin—. Els armaris de la roba, les calaixeres, l’espai que queda sota el llit… Un cop en vaig trobar un amagat en un rellotge de pèndol. Aquest que hi ha aquí va aparèixer ahir al vespre i el director em va donar permís per conservar-lo fins avui per poder practicar amb vosaltres. Tot això està molt bé, però, algú em sap dir què és un impostorus?

L’Hermione va alçar la mà.

—És un ésser camaleònic —va dir—. Pren la forma d’allò que pensa que ens farà més por.

—Jo mateix no ho hauria explicat millor —va dir el professor Llopin, i l’Hermione es va posar vermella—. L’impostorus que hi ha aquí dins encara no té forma perquè no sap qui trobarà quan obrim la porta, ni què és la cosa que més espanta aquesta persona. Ningú no sap quina forma té un impostorus quan està sol, però quan obri la porta es convertirà en allò que ens fa més por. I això vol dir —va continuar el professor Llopin, ignorant deliberadament l’expressió de terror que tenia el Neville— que ens trobem en situació d’avantatge respecte a l’impostorus ja abans de començar. Saps per què, Harry?

Intentar contestar una pregunta amb l’Hermione al costat fent saltironets amb la mà enlaire era desesperant, però el Harry ho va aconseguir.

—Mmm… Potser perquè com que som molts no sabrà quina forma prendre?

—Exacte —va dir el professor Llopin, i l’Hermione va abaixar el braç una mica decebuda—. Quan un s’ha d’enfrontar a un impostorus sempre és millor anar acompanyat, perquè es desconcerta. No sap si s’ha de convertir en un decapitat o en un llimac gegant. Un cop vaig veure un impostorus cometre aquest error: va intentar espantar dues persones alhora i es va convertir en mig llimac. No feia gens de por.

»El sortilegi que anul·la l’impostorus és simple, però requereix força mental. Ara bé, el que acaba definitivament amb ell és el riure. Així que el que han de fer és forçar-lo a prendre una forma que trobin divertida.

»Primer practicarem el sortilegi sense varetes. Repeteixin amb mi… Ridiculus!

—Ridiculus! —va fer la classe a l’uníson.

—Bé! —va fer el professor Llopin—. Molt bé! És clar que aquesta era la part fàcil, perquè amb la paraula no n’hi ha prou. I aquí és on entra vostè, senyor Longbottom.

L’armari es va tornar a sacsejar, però tot i així no tremolava tant com el Neville, que s’hi va acostar com si anés a la forca.

—Molt bé, Neville —va dir el professor Llopin—. Ara, val més començar pel començament: quina creu que és la cosa que més por li fa?

El Neville va moure els llavis, però no li van sortir les paraules.

—Perdoni Neville, però no l’he sentit —va dir el professor Llopin animadament.

El Neville va mirar al seu voltant aterrit, com suplicant que algú l’ajudés, i llavors va dir amb un fil de veu:

—El professor Snape.

Tots es van posar a riure. Fins i tot el Neville va somriure com demanant disculpes. En canvi, el professor Llopin cavil·lava.

—El professor Snape… Mmm… Neville, oi que vostè viu amb la seva àvia?

—Sssí… —va fer el Neville nerviós—. Però… Però tampoc no vull que es converteixi en ella…

—No, no; no és això el que volia dir —va dir el professor Llopin somrient—. No, tan sols volia saber si ens pot dir quina mena de roba acostuma a portar ella.

El Neville es va sorprendre.

—Sempre porta el mateix barret. És un barret punxegut que té un voltor de peluix a la punta. I un vestit llarg, normalment verd… I de vegades duu una bufanda de pell de guineu.

—No porta bossa? —el va ajudar el professor Llopin.

—Sí, una de vermella molt gran —va respondre el Neville.

—Bé, doncs —va dir el professor Llopin—. Neville, es pot fer una imatge de tot això al cap? Veu la imatge?

—Sí —va fer el Neville insegur, preguntant-se què vindria després.

—Neville, quan l’impostorus surti de l’armari i el vegi, es convertirà en el professor Snape —va explicar-li el Llopin—. Llavors vostè ha d’aixecar la vareta així com faig jo, cridar «Ridiculus!» i concentrar-se molt en la roba de la seva àvia. Si tot va bé, el professor Snape-impostorus passarà a portar un vestit verd, una bossa vermella i al cap durà un barret amb un voltor.

Tots es van cargolar de riure. L’armari es va sacsejar amb violència.

—Si el Neville se’n surt, segurament l’impostorus desviarà l’atenció cap a nosaltres —va continuar el professor Llopin—, així que m’agradaria que ara dediquessin una estona a pensar què és el que més els espanta i com poden fer que es torni còmic…

Tothom es va posar a pensar en silenci. El Harry es va preguntar què era el que més por li feia.

Va pensar en Lord Voldemort, un Voldemort que tornés a tenir plenitud de poders. Però abans que es posés a planejar com contrarestar un Voldemort-impostorus, una imatge terrible li va venir al cap…

Una mà descomposta, llefiscosa, que s’amagava en una capa negra… Una boca oculta que inspirava profundament… I llavors un fred tan penetrant que ofegava…

El Harry va tremolar; va mirar al seu voltant desitjant que ningú no ho hagués vist. Molts tenien els ulls tancats. El Ron murmurava: «Sense potes». El Harry sabia a què es referia. El que més por li feia al Ron eren les aranyes.

—Tots a punt? —va preguntar el professor Llopin.

El Harry es va esgarrifar. No estava a punt. Com podia aconseguir que un demèntor no fes tanta por? Però no va voler demanar més temps; els altres havien contestat que sí amb el cap i ja s’arromangaven.

—Neville, nosaltres ens apartarem una mica per donar-te llibertat d’acció, d’acord? —va avisar-lo el professor Llopin—. Ja cridaré la següent persona que hagi de passar davant… Vinga, tots enrere perquè el Neville tingui el camp lliure…

Tots es van enretirar cap a les parets i van deixar el Neville sol al costat de l’armari. Estava pàl·lid i tenia por, però s’havia arromangat i tenia la vareta preparada.

—Comptaré fins a tres, Neville —va dir el professor Llopin, que apuntava la seva vareta cap al pom de la porta—. Un… Dos… Tres… Ja!

De la vareta li va sortir un raig d’espumes que va anar a parar al pom. L’armari es va obrir de bat a bat i de dins va sortir el professor Snape, amb el seu nas de garfi i els ulls clavats en el Neville de manera intimidadora.

El Neville va fer uns passos enrere amb la vareta enlaire, movent els llavis sense dir paraula. L’Snape el seguia amenaçador, furgant dins el vestit.

—R-r-ridiculis! —va xisclar el Neville.

Es va sentir com una fuetada. L’Snape va trontollar, de sobte portava un vestit llarg d’encaix, un barret alt amb un voltor amat a sobre i una bossa gran de color carmesí.

Els alumnes van rebentar de riure, l’impostorus es va aturar, confós, i el professor Llopin va cridar:

—Parvati, endavant!

Ben determinada, la Parvati va fer una passa endavant. L’Snape es va girar cap a ella. Es va sentir una altra fuetada i allà on hi havia hagut l’Snape va aparèixer una mòmia tacada de sang que es va posar a caminar cap a ella a poc a poc, arrossegant els peus, amb els braços alçats…

—Ridiculus! —va exclamar la Parvati.

A la mòmia se li va desembenar una bena del peu, se li va enredar, va caure de bocaterrosa i el cap li va sortir rodolant.

—Seamus! —va cridar el professor Llopin.

El Seamus es va posar al lloc de la Parvati ràpidament. I zas, una altra fuetada! Allà on hi havia hagut la mòmia va aparèixer una dona amb els cabells negres que li arribaven fins a terra, amb la cara esquelètica i de color verdós… Era una fetillera. La dona va obrir la boca i es va sentir un crit agut i penetrant sobrenatural que va fer que al Harry se li ericessin els cabells del clatell…

—Ridiculus! —va fer el Seamus.

La fetillera va grunyir i es va posar la mà a la gola; s’havia quedat sense veu. Zas! La fetillera es va convertir en una rata que girava en cercles perseguint la seva pròpia cua i tot seguit… Zas! Es va convertir en una serp de cascavell que lliscava per terra i es retorçava… Zas! Es va convertir en un sol globus d’ull ple de sang…

—Està confós! —va cridar el Llopin—. Ens hi acostem! Dean!

El Dean hi va anar corrent. Zas! El globus d’ull es va convertir en una mà escapçada que es va tombar i es va posar a caminar per terra com un cranc.

—Ridiculus! —va exclamar el Dean.

Va aparèixer una ratera i clac, la mà hi va quedar atrapada.

—Molt bo! Ron, ara tu!

El Ron va sortir endavant.

Zas!

Uns quants es van posar a cridar. Una aranya peluda gegant, de dos metres d’alçada, avançava cap al Ron, garranyigant amb les pinces amenaçadorament. Durant un instant el Harry va pensar que el Ron s’havia quedat garratibat. Però no.

—Ridiculus! —va cridar el Ron amb veu profunda, i les cames de l’aranya van desaparèixer. El cos va rodolar per terra; la Lavender Brown va deixar anar un xisclet i es va apartar. El cos es va aturar als peus del Harry, que va aixecar la vareta, preparat, però…

—Aquí! —va cridar el professor Llopin de sobte, i se’n va anar corrent cap allà.

Zas!

L’aranya sense potes va desaparèixer. Per un instant tots van mirar al seu voltant espantats perquè no veien on havia anat l’impostorus. Llavors van veure una esfera platejada que flotava en l’aire a sobre del Llopin, que va dir «Ridiculus!» gairebé amb mandra.

Zas!

—Endavant, Neville, ja pots acabar amb ell! —va dir el Llopin quan l’impostorus va caure a terra amb forma de cuca.

Zas! L’Snape havia tornat. Aquest cop el Neville va sortir endavant amb determinació.

—Ridiculus! —va cridar, i van veure l’Snape amb el vestit d’encaix durant una dècima de segon abans que el Neville es posés a riure. L’impostorus va explotar, es va fer fum i es va volatilitzar.

—Perfecte! —va cridar el professor Llopin; la resta de la classe va aplaudir—. Perfecte, Neville! Ho has fet molt bé. I ara… Cinc punts per a Gryffindor per cada persona que s’ha encarat amb l’impostorus… Deu per al Neville, que ho ha fet dos cops… I cinc més per a l’Hermione i el Harry.

—Però si jo no he fet res! —va exclamar el Harry.

—Vostè i la senyoreta Granger han contestat les meves preguntes correctament al principi de la classe —va dir el Llopin—. Els felicito a tots, la lliçó ha anat molt bé. Deures: llegeixin el capítol sobre impostorus que hi ha al llibre i resumeixin-me’l… Per dilluns. Això és tot.

Els alumnes van sortir de la sala de professors exaltats. En canvi, el Harry no estava gens animat. Per què el professor Llopin li havia impedit encarar-se a l’impostorus deliberadament? Era perquè l’havia vist desmaiar-se al tren i pensava que no valia gran cosa? O potser havia pensat que es tornaria a desmaiar?

Però ningú més no semblava haver notat res.

—Heu vist què li he fet a la fetillera? —va cridar el Seamus.

—I jo a la mà? —va preguntar el Dean, fent un gest amb la seva.

—I l’Snape amb aquell barret, què?

—I la meva mòmia?

—Em pregunto per què al professor Llopin li fan por les boles de cristall… —va dir la Lavender pensarosa.

—Ha sigut la millor classe de Defensa Contra les Forces del Mal que hem tingut mai, oi? —va dir el Ron entusiasmat, mentre tornaven a l’aula per agafar les bosses.

—Sembla molt bon professor —va dir l’Hermione amb un gest d’aprovació—. Però m’hauria agradat practicar amb l’impostorus…

—En què se t’hauria convertit? —va preguntar el Ron, i va afegir rient—: En un examen amb un nou, en comptes d’un deu?





8. El vol de la senyora grassa


En poc temps les classes de Defensa Contra les Forces del Mal van passar a ser les preferides de tothom. Només el Draco Malfoy i la seva banda de gent de Slytherin criticaven el professor Llopin.

—Però mireu quina roba porta —acostumava a dir el Malfoy amb un xiu-xiu massa alt quan el professor Llopin li passava a la vora—. Vesteix com l’elf domèstic que teníem abans a casa.

Però a ningú més no li importava que la roba del professor Llopin estigués espellifada i sargida. Les classes que els va fer després van ser tan interessants com la primera. Després dels impostorus van fer els capells vermells, unes bestioles desagradables que s’assemblen als gòblins i que pul·lulen per allà on hi ha hagut alguna carnisseria: a les masmorres dels castells, als camps de batalla deserts; esperant per donar cops de porra als que han perdut. Dels capells vermells van passar als kappes, uns éssers esfereïdors que són com mones amb escates i les extremitats palmades i que viuen a l’aigua, delerosos d’estrangular aquells que gosen entrar irreflexivament als estanys on es troben.

Al Harry li hauria agradat passar-s’ho igual de bé en algunes de les altres classes. La pitjor de totes era Pocions: aquells dies l’Snape estava especialment venjatiu, i tothom sabia per què. La història de l’impostorus que havia pres la seva forma, i la manera com el Neville l’havia vestit amb la roba de la seva àvia, s’havia estès com el foc per tota l’escola. I l’Snape no ho trobava graciós. Els ulls li guspirejaven amenaçadorament només de sentir el nom del professor Llopin, i a classe ridiculitzava el Neville més que mai.

A més, el Harry va començar a témer les hores que havia de passar a l’aula sufocant de la professora Trelawney a dalt de la torre, desxifrant formes i símbols estranys i mirant d’ignorar el fet que a ella se li omplien aquells enormes ulls de llàgrimes cada vegada que el mirava. No podia evitar-ho, no li agradava la professora Trelawney per molt que la majoria dels seus companys la tractessin amb un respecte que fregava la reverència. La Parvati Patil i la Lavender Brown havien començat a freqüentar la professora Trelawney a l’hora de dinar i sempre tornaven amb la mirada altiva, com si sabessin alguna cosa que els altres no sabien. També van començar a parlar al Harry amb xiu-xius, com si estigués al llit de mort.

A ningú no li agradava Criança de Criatures Màgiques perquè, després d’aquella primera classe tan plena d’acció, s’havia fet molt avorrida. El Hagrid havia perdut la confiança en ell mateix i a partir de llavors s’havien passat les classes aprenent a tenir cura dels cucsbruts, que eren les bestioles més ensopides de la creació.

—I a qui li importa com es cuiden? —es va queixar el Ron després d’una altra hora d’entaforar enciam tallat per la gola llefiscosa dels cucsbruts.

Però a començament d’octubre el Harry va començar a tenir alguna cosa més de què ocupar-se, una activitat que li agradava tant que compensava les classes insatisfactòries que tenia: la temporada de quidditch s’apropava i el Marc Roure, el capità de l’equip de Gryffindor, va reunir els jugadors un dijous al vespre per discutir les noves tàctiques.

En un equip de quidditch hi ha set jugadors: tres encistelladors, la feina dels quals consisteix a marcar punts a còpia de fer passar la bomba (una bola vermella de la mida d’una pilota de futbol) per un dels cèrcols que coronen les tres perxes de 15 metxes d’altura que hi ha a cada extrem del camp de joc; dos batedors, que van equipats amb grans bats per colpejar les bales (dues boles negres pesants que volen a gran velocitat rere els jugadors amb la intenció de fer-los caure); un porter, que defensa els cèrcols, i un caçador, que és el que té la tasca més difícil de totes, la de capturar la papallona daurada, una boleta alada de la mida d’una nou, la captura de la qual acaba amb el joc i dóna 150 punts a l’equip del caçador que ho aconsegueix.

El Marc Roure era un adolescent fort de disset anys que feia setè, l’últim curs de l’escola. Aquell dia eren als vestuaris glaçats de l’estadi de quidditch i es dirigia als seus sis companys d’equip amb un lleuger to de desesperació a la veu.

—Aquesta és la nostra última oportunitat… La meva última oportunitat…, de guanyar el campionat de quidditch —els va dir, caminant amunt i avall dels vestuaris—. Aquest any acabo l’escola. Mai més no tindré ocasió d’aconseguir-ho. Fa set anys que Gryffindor no guanya el campionat. És cert que hem tingut una sort nefasta… Lesions… El curs passat el campionat es va cancel·lar… —El Roure va empassar saliva, com si el record encara el fes ennuegar—. Però sabem que som el millor equip de l’escola —va dir, picant-se la mà amb el puny i amb l’expressió eufòrica—. Tenim tres encistelladores magnífiques.

El Roure va assenyalar l’Alícia Spinnet, l’Angelina Johnson i la Katie Bell.

—Tenim dos batedors imbatibles.

—Roure, para, que ens posarem vermells —van dir el Fred i el George Weasley, fent veure que estaven torbats.

—I tenim un caçador que mai no ha perdut un partit! —va exclamar el Roure mirant fixament el Harry amb orgull superlatiu—. I jo —va afegir, com si se n’hagués oblidat.

—Marc, tu també ho fas molt bé —va dir el George.

—Un porter prodigiós —va dir el Fred.

—El cas és que —va continuar el Roure, que de nou anava amunt i avall— aquests dos darrers anys hauríem hagut de guanyar el campionat. D’ençà que el Harry va arribar a l’equip que penso que el tenim al sac. Però encara no hem guanyat, i aquest any és l’última oportunitat que tenim de posar els nostres noms a la copa…

El Roure estava tan trist que fins i tot el Fred i el George es van solidaritzar amb ell.

—Marc, aquest any serà nostre —va dir el Fred.

—Ho aconseguirem, Marc! —va dir l’Angelina.

—Descarat —va afegir el Harry.

Així que l’equip va començar a entrenar-se tres cops a la setmana totalment determinat a guanyar. Cada vegada feia més fred, plovia més sovint i es feia de nit més d’hora, però el fang, el vent i la pluja no aconseguien entelar la imatge que el Harry s’havia fet del moment en què finalment alçaven la gran copa de plata.

Un vespre, després d’entrenar-se, el Harry va arribar a la sala comuna de Gryffindor glaçat i entumit, però content de com havia anat la sessió, i es va trobar la gent esvalotada.

—Què passa? —els va preguntar al Ron i l’Hermione, que estaven asseguts en dues de les millors butaques, al costat del foc, acabant de fer unes cartes celestes per a Astrologia.

—Han anunciat el primer cap de setmana a Hogsmeade —va dir el Ron, assenyalant un paper que hi havia penjat al vell i atrotinat taulell d’anuncis—. Al final d’octubre, per Halloween.

—De conya —va dir el Fred, que havia passat el forat del retrat rere el Harry—. He d’anar a Zonko’s, estic a punt d’acabar els perdigons pudents.

Desanimat, el Harry es va deixar caure en una butaca al costat del Ron. L’Hermione li va llegir el pensament.

—Harry, no et preocupis, segur que el proper cop hi podràs anar —va dir—. Estan a punt de capturar el Black, ja el tenen localitzat.

—El Black no és tan curt per intentar res a Hogsmeade —va dir el Ron—. Demana-li permís a la McGonagall per anar-hi aquest cop, potser el proper no serà fins d’aquí a segles…

—Ron! —va fer l’Hermione—. El Harry no pot sortir de l’escola…

—Però no pot ser l’únic de tercer que no hi vagi! —va protestar el Ron—. Vinga, Harry, pregunta-li a la McGonagall…

—Sí, em penso que li ho demanaré —va dir el Harry decidit.

L’Hermione va obrir la boca per discutir-los-ho, però el Malifet li va saltar a la falda amb una aranya morta a la boca i la va interrompre.

—Cal que es mengi això aquí davant nostre? —va preguntar el Ron arrufant les celles.

—Que llest que ets, Malifet. L’has caçat tu solet? —va dir l’Hermione.

El Malifet es va menjar l’aranya amb els ulls clavats insolentment en el Ron.

—Doncs mantingue’l allunyat —va ordenar-li el Ron irritat, i va tornar a fixar l’atenció en la carta celeste—. L’Scabbers està adormit a la bossa.

El Harry va badallar. Volia anar-se’n a dormir, però encara havia de fer la seva carta. Va agafar la cartera, va treure el pergamí, la tinta i la ploma i es va posar a treballar.

—Si vols, et pots copiar la meva —li va dir el Ron, que va posar el nom a l’última estrella amb una floritura i l’hi va donar.

L’Hermione, que reprovava que la gent copiés, va fer una ganyota però no va dir res. El Malifet continuava mirant fixament el Ron, movent la cua peluda. I de cop i volta, es va llançar sobre la bossa.

—Ei! —va rugir el Ron, i va agafar la bossa just quan el Malifet hi clavava les urpes i començava a esgarrapar-la salvatgement—. Fuig d’aquí, tros de bèstia!

El Ron va intentar treure-li la bossa al Malifet, però ell s’hi aferrava fort, esquitxant saliva i esgarrapant.

—Ron, no li facis mal! —va xisclar l’Hermione. Tothom que hi havia a la sala els mirava; el Ron va fer giravoltar la bossa amb el Malifet penjant i l’Scabbers va sortir disparat de dins.

—Atrapeu el gat! —va cridar el Ron quan el Malifet es va deixar anar de la bossa, es va llançar a la taula i es va posar a perseguir l’atemorit Scabbers.

El George Weasley ho va intentar, però se li va escapar. L’Scabbers va passar com un llamp entre vint parells de cames i es va amagar sota una calaixera vella. El Malifet es va aturar al davant, s’hi va amorrar i va començar a clavar urpades furiosament sota la calaixera amb les potes del davant.

El Ron i l’Hermione van córrer cap a la calaixera; l’Hermione va agafar el Malifet per la panxa i se’l va endur, el Ron es va estirar a terra i, amb gran dificultat, va treure l’Scabbers per la cua.

—Mira’l! —li va dir furiós a l’Hermione, balancejant l’Scabbers davant els seus nassos—. Està mort de por! Val més que el Malifet no s’hi torni a acostar!

—El Malifet no entén que fa mal fet! —va dir l’Hermione, tremolant—. Ron, els gats persegueixen les rates!

—No, el teu gat és una mala bèstia! —va dir el Ron, intentant ficar-se l’Scabbers, que es bellugava frenèticament, a la butxaca—. Ha sentit que deia que l’Scabbers era a la meva bossa!

—Però què t’empatolles! —va exclamar l’Hermione exaltada—. Ron, el Malifet l’ha olorat; com vols que…

—El teu gat té una dèria per l’Scabbers! —va protestar el Ron, ignorant la gent que els envoltava, que ja no es podien aguantar el riure—. I ja ho saps, l’Scabbers hi era primer i, a més, està malalt!

El Ron va creuar la sala comuna i va desaparèixer escales amunt cap al dormitori dels nois.

L’endemà el Ron seguia enfadat amb l’Hermione. Gairebé no li va parlar en tota la classe de Botànica, i això que van estar treballant junts, amb el Harry, en la mateixa petatavella.

—Com està l’Scabbers? —li va preguntar l’Hermione tímidament mentre tallaven les enormes tavelles roses de les plantes i les buidaven de llavors en un poal de fusta.

—Està amagat sota el meu llit, tremolant —va dir el Ron malhumorat. No va encertar el poal i li van caure totes les llavors a terra.

—Vagi amb compte, senyor Weasley! —va exclamar la professora Coliflor mentre les llavors s’obrien i es convertien en una planta davant els seus ulls.

Després d’aquella classe tenien Transfiguració. El Harry, que havia decidit que quan s’acabés la lliçó li preguntaria a la professora McGonagall si li donava permís per anar a Hogsmeade amb els altres, es va unir al grup de gent que feia cua davant de l’aula buscant arguments per convèncer-la. Però el va distreure una commoció que s’havia originat al principi de la cua.

La Lavender Brown estava plorant. La Parvati l’abraçava i explicava alguna cosa al Seamus Finnigan i al Dean Thomas, que s’havien posat molt seriosos.

—Què et passa, Lavender? —va preguntar l’Hermione preocupada quan ella, el Harry i el Ron es van afegir al grup.

—Aquest matí ha rebut una carta dels seus pares —va xiuxiuejar la Parvati—. Una guineu ha matat el seu conill Binky.

—Oh —va fer l’Hermione—. Ho sento, Lavender.

—Ho hauria hagut de saber! Hauria hagut de saber que passaria! —va exclamar la Lavender en un to tràgic—. Saps quin dia som, avui?

—Mmm…

—Setze d’octubre! «Allò que tem, passarà el divendres setze d’octubre». Us en recordeu? Ella tenia raó, tenia raó!

En aquells moments tota la classe envoltava la Lavender. El Seamus movia el cap pensarós. L’Hermione va titubejar i finalment va dir:

—Tenies…? Tenies por que una guineu matés el Binky?

—Dona, no necessàriament una guineu… —va dir la Lavender, que va aixecar la vista i va mirar l’Hermione amb els ulls plorosos—. Però és clar que tenia por que morís.

—Ah —va fer l’Hermione. Va fer una altra pausa, i llavors va continuar—: Era vell, el Binky?

—N-no! —va dir la Lavender entre plors—. Era petitó!

La Parvati la va estrènyer entre els seus braços.

—Doncs llavors, per què tenies por que morís? —va preguntar l’Hermione.

La Parvati se la va mirar de fit a fit.

—Penseu-ho lògicament —va dir l’Hermione, girant-se cap a la resta del grup—. El Binky no ha mort avui, oi? Avui hem sabut que havia mort. —La Lavender va gemegar—. I no pot ser que ella temés que es morís, perquè la notícia li ha provocat un xoc…

—Lavender, no li facis cas a l’Hermione —va dir el Ron en veu alta—. Les mascotes dels altres li importen ben poc.

Just en aquell moment la professora McGonagall va obrir la porta de l’aula, cosa que segurament va ser una sort; l’Hermione i el Ron s’estaven fulminant amb la mirada. Van entrar, es van asseure cada un a un costat del Harry i no es van parlar en tota la classe.

Quan va tocar la campana, el Harry encara no havia decidit què li diria a la professora McGonagall i afortunadament ella abans va treure el tema de Hogsmeade.

—Un moment, sisplau! —va cridar, quan tothom ja s’aixecava per marxar—. Aprofito que tots s’estan a la meva residència per comunicar-los que m’han d’entregar el permís per anar a Hogsmeade abans del dia de Halloween. Qui no m’hagi lliurat el permís no podrà anar a Hogsmeade, així que no se n’oblidin!

El Neville va aixecar la mà.

—Perdoni, professora, però és que crec que he perdut…

—La seva àvia me’l va fer arribar directament, senyor Longbottom —va dir la professora McGonagall—. Devia pensar que seria més segur. Això és tot, ja poden marxar.

—Pregunta-li-ho ara —li va xiuxiuejar el Ron al Harry.

—Però… —va començar a dir l’Hermione.

—Vinga, Harry —va fer el Ron, tossut.

El Harry va esperar que tothom hagués sortit de l’aula i llavors se’n va anar, nerviós, cap a la taula de la professora McGonagall.

—Digui, senyor Potter.

El Harry va agafar aire.

—Professora, els meus tiets… Mmm… Es van oblidar de firmar-me el permís —va dir.

La professora McGonagall el va mirar per sobre de les seves ulleres quadrades, però no va dir res.

—Així que… Mmm… Creu que podria anar…? Vull dir, si em deixaria anar a Hogsmeade…

La professora McGonagall va abaixar la vista i va començar a endreçar els papers que tenia a l’escriptori.

—Em temo molt que no, senyor Potter —va dir—. Ja ha sentit el que he dit. Sense permís ningú no pot anar a Hogsmeade. Són les normes.

—Però, professora… Els meus tiets són muggles… No entenen res de Hogwarts ni de permisos… —va insistir el Harry, mentre el Ron l’animava amb gestos—. Si vostè em donés permís…

—Però no n’hi dono —va dir la professora McGonagall, que es va aixecar i va guardar els papers ben endreçats en un calaix—. Al paper hi diu clarament que són els pares o els tutors qui han de donar el permís. —Se’l va mirar amb una expressió estranya. Podia ser que fos de pena?—. Ho sento, Potter, això és tot el que li puc dir. I ara afanyi’s, que farà tard a la propera classe.

No s’hi podia fer res. El Ron va deixar la professora McGonagall com un drap brut, cosa que a l’Hermione no li va agradar gens; per la seva banda l’Hermione va adoptar una expressió de «ho fa pel seu bé» que encara empipava més el Ron, i el Harry va haver de suportar que tots els seus companys parlessin animadament del que farien un cop arribessin a Hogsmeade.

—Com a mínim tens la festa —va dir el Ron, esforçant-se a animar el Harry—. La festa, la festa de Halloween, a la nit.

—Ah, sí —va fer el Harry tot trist—, fantàstic.

Tenir la festa de Halloween era una cosa bona, però hauria estat molt millor anar-hi després de tot un dia a Hogsmeade amb els amics. Res del que li van dir el va fer sentir millor. El Dean Thomas, que era bo amb la ploma, es va oferir per falsificar la signatura del tiet Vernon al permís, però com que el Harry ja li havia dit a la professora McGonagall que no l’hi havien firmat, allò no serviria de res. El Ron va suggerir, gairebé sense gosar, que fes servir la capa de la invisibilitat, però l’Hermione s’hi va negar en rodó i li va recordar que el Dumbledore havia dit que els demèntors hi podien veure a través. I el Percy li va dir les paraules menys reconfortants que se li podien haver acudit.

—En fan un gra massa, d’això d’anar a Hogsmeade, Harry, i no n’hi ha per tant —va dir tot seriós—. D’acord que la botiga de llaminadures està bastant bé, i que a Zonko’s, Palau del Bromista hi ha coses increïbles, i sí, és cert, Ca l’Alfred es mereix una visita, però de debò, Harry, a part d’això, no et perds res.

El dia de Halloween el Harry es va llevar i va baixar a esmorzar amb els seus companys. Estava molt afligit, però es va esforçar perquè no es notés.

—Harry, et portarem moltes llaminadures de Ducsdemel —va dir l’Hermione, a qui sabia molt de greu la situació del seu company.

—Sí, moltes —va dir el Ron. L’Hermione i ell finalment havien oblidat la picabaralla sobre el Malifet per fer costat al Harry.

—No patiu per mi —va dir el Harry en un to que pretenia ser despreocupat—. Ja ens veurem a la festa. Passeu-vos-ho bé.

Els va acompanyar al vestíbul. El Filch, l’encarregat de manteniment, era a la porta principal comprovant que tots els que volien sortir fossin a la llista, escrutant cada cara recelosament i assegurant-se que ningú que no hagués de sortir travessés la porta.

—Què Potter, et quedes aquí? —va cridar el Malfoy, que feia cua amb el Crabbe i el Goyle—. Tens por de veure els demèntors?

El Harry no li va fer cas, va pujar l’escala de marbre en solitari i va tornar cap a la Torre de Gryffindor pels passadissos deserts.

—Contrasenya? —va demanar la Senyora Grassa, despertant de la migdiada.

—Fortuna major —va dir el Harry apàtic.

El retrat es va enretirar i el Harry va travessar el forat del mur. La sala comuna era plena d’alumnes de primer i segon i d’alguns de més grans que evidentment havien anat tantes vegades a Hogsmeade que ja hi havien perdut l’interès.

—Harry! Harry! Ei, Harry!

Era el Pau Parra, un alumne de segon que sentia reverència pel Harry i que mai no deixava escapar una oportunitat de parlar amb ell.

—Harry, que no vas a Hogsmeade? Com és que no hi vas? Ei —el Pau va mirar els seus amics entusiasmat—, pots seure aquí amb nosaltres, si vols.

—Mmm… No gràcies, Pau —va dir el Harry, que no li venia gens de gust estar envoltat d’un grup de gent que li mirava la cicatriu descaradament—. Me n’he d’anar… Me n’he d’anar a la biblioteca, tinc una mica de feina.

Després d’allò no tenia cap més opció que girar-se i anar-se’n per on havia vingut.

—I per a això m’has despertat? —li va cridar a l’esquena la Senyora Grassa, malhumorada, mentre ell se n’anava.

Sense esma, el Harry va fer cap a la biblioteca, però a mig camí va canviar d’opinió; no tenia ganes de treballar. Va fer mitja volta i es va trobar cara a cara amb el Filch, que òbviament acabava d’acomiadar-se dels últims visitants de Hogsmeade.

—Què fas? —va rugir el Filch, desconfiat.

—Res —va dir el Harry sincerament.

—Res! —va exclamar el Filch amb les mandíbules tremoloses—. I vols que m’ho cregui? Passejant-te furtivament per l’escola tot sol… Per què no ets a Hogsmeade amb els teus companys comprant perdigons pudents, pols que fa saltar i erugues que esclaten com la resta dels teus repugnants amiguets?

El Harry va arronsar les espatlles.

—Ja pots tornar ara mateix a la sala comuna de la teva residència! —li va engegar el Filch, que es va quedar mirant el Harry fins que va desaparèixer.

Però el Harry no va tornar a la sala comuna; va pujar una escala amb la idea d’anar a la mussolerissa a veure la Hedwig, i feia camí per un altre passadís quan des d’una sala algú el va cridar:

—Harry?

El Harry es va tombar per veure qui el cridava i es va trobar el professor Llopin, que treia el cap per la porta del seu despatx.

—Què fas? —va preguntar-li el Llopin, en un to molt diferent del que havia fet servir el Filch—. On són el Ron i l’Hermione?

—A Hogsmeade —va dir el Harry amb veu pretesament despreocupada.

—Ah —va fer el Llopin. Se’l va quedar mirant un instant—. Per què no entres? M’acaba d’arribar un ganyotus que vaig encarregar per a la lliçó de la setmana que ve.

—Un què? —va fer el Harry.

Va entrar al despatx del Llopin. En un racó hi havia un gran aquari que contenia una bèstia d’un color verd fastigós amb unes banyetes punxegudes, que premia la cara contra el vidre, feia ganyotes i movia uns dits llargs i esprimatxats.

—Un dimoni d’aigua —va dir el Llopin observant meditabund el ganyotus—. No crec que ens doni gaires problemes, sobretot després d’haver fet els kappes. L’estratagema consisteix a inutilitzar-li les mans. Has vist quins dits tan anormalment llargs que té? Són molt forts, però molt fràgils.

El ganyotus els va mostrar les dents verdes i es va amagar en un racó rere un matoll d’algues.

—Et ve de gust un te? —li va preguntar el Llopin, buscant la tetera amb la mirada—. Estava a punt de fer-me’n un.

—Sí, gràcies —va dir el Harry una mica incòmode.

El Llopin va donar uns copets de vareta a la tetera i tot d’una va sortir vapor del broc.

—Seu —va dir el Llopin. Va agafar una capsa metàl·lica i en va treure la tapa—. Ho sento, de te només en tinc en bossetes. És clar que… M’equivoco si dic que ja n’has tingut prou, de te en fulla?

El Harry se’l va quedar mirant. Al Llopin li brillaven els ulls.

—Com ho sap? —va preguntar el Harry.

—M’ho va explicar la professora McGonagall —va dir el Llopin, i li va donar al Harry una tassa escantellada—. No t’amoïna, oi?

—No —va dir el Harry. Va pensar d’explicar-li allò del gos que havia vist a la placeta de les Magnòlies, però al final va decidir que no. No volia que el Llopin es pensés que era un covard, i molt menys després que el professor ja hagués posat de manifest que creia que el Harry no es podia enfrontar a un impostorus.

El que pensava se li devia notar a la cara, perquè el Llopin va dir:

—Et preocupa alguna cosa?

—No —va mentir el Harry. Va fer un glop de te i es va mirar el ganyotus, que l’amenaçava amb el puny—. Sí —va rectificar de sobte, i va deixar la tassa a l’escriptori del Llopin.

—Recorda el dia que vam enfrontar-nos a l’impostorus?

—Sí —va fer el Llopin tranquil.

—Per què no va deixar que m’hi enfrontés? —va preguntar el Harry abruptament.

El Llopin va alçar les celles.

—Em pensava que era evident, Harry —va dir una mica sorprès.

El Harry, que esperava que el Llopin negués haver fet tal cosa, es va quedar parat.

—Per què? —va tornar a preguntar.

—Doncs perquè —va dir el Llopin, arrufant lleugerament les celles— vaig suposar que si encaraves l’impostorus, es convertiria en Lord Voldemort.

El Harry es va quedar estupefacte. No només aquella era l’última resposta que esperava, sinó que, a més, el Llopin havia anomenat Voldemort pel nom. L’única persona que el Harry havia sentit fer-ho (a part d’ell mateix) era el professor Dumbledore.

—Ja veig que no era tan evident —va dir el Llopin, que continuava amb les celles arrufades—. Bé, el cas és que vaig pensar que no seria bo que Lord Voldemort aparegués a la sala de professors en aquells moments, perquè a la gent li entraria el pànic.

—És cert que primer vaig pensar en Voldemort —va dir el Harry honestament—, però llavors vaig recordar els demèntors…

—Mmm… —va fer el Llopin reflexiu—. Vaja, vaja, estic impressionat. —I va somriure en veure la cara de sorpresa que feia el Harry—. Això indica que el que et fa més por és… La por. Molt assenyat, Harry.

El Harry no sabia què dir-li, així que va fer un altre glop de te.

—Però tu has estat pensant que no et creia capaç d’enfrontar-te amb l’impostorus… —va insinuar el Llopin amb perspicàcia.

—Doncs sí —va reconèixer el Harry, que ja se sentia molt millor—. Professor Llopin, els demèntors…

Algú va picar a la porta i el va interrompre.

—Endavant —va dir el Llopin.

Era l’Snape. Portava una copa que treia fum i es va quedar clavat quan va veure el Harry allà.

—Ah, Severus —va fer el Llopin amb un somriure—. Moltes gràcies. Sisplau, que me la podeu deixar a l’escriptori? L’Snape va deixar la copa fumejant a l’escriptori i es va mirar el Harry i el Llopin.

—Li estava ensenyant el ganyotus al Harry —va explicar-li el Llopin afablement, assenyalant el dipòsit d’aigua.

—Fascinant —va dir l’Snape sense mirar-se’l—. Allò us ho hauríeu de beure a l’instant.

—Sí, sí, ara mateix —va fer el Llopin.

—N’he fet una marmita sencera —va continuar l’Snape—. Si en necessiteu més…

—Probablement demà me n’hagi de beure una altra copa. Moltes gràcies, Severus.

—De res —va dir l’Snape, però a la seva mirada hi havia alguna cosa que al Harry no li va agradar gens. L’Snape se’n va anar seriós i desconfiat.

El Harry es va mirar la copa encuriosit. El Llopin va somriure.

—El professor Snape ha estat molt amable de confeccionar aquesta poció per a mi —va dir—. Les pocions no han estat mai el meu fort i aquesta és especialment complexa. —Va agafar la copa i la va olorar—. És una llàstima que el sucre li faci perdre totes les qualitats —va afegir. En va fer un glop i va sentir un calfred.

—Per què…? —va començar a dir el Harry. El Llopin el va mirar i va respondre la pregunta inacabada.

—No em trobo gaire bé últimament —li va explicar— i aquesta poció és l’únic que funciona. Tinc molta sort de treballar amb algú com el professor Snape: no hi ha gaires bruixots que sàpiguen fer-la.

El professor Llopin en va fer un altre glop i el Harry va sentir un impuls irreprimible de llançar-la pels aires.

—El professor Snape s’interessa molt per les forces del mal —va deixar caure.

—Ah, sí? —va dir el Llopin, sense donar-hi gaire importància, i va fer un altre glop de poció.

—Hi ha gent que diu que… —el Harry va dubtar, però finalment ho va deixar anar—. Hi ha gent que diu que faria qualsevol cosa per aconseguir la feina de professor de Defensa Contra les Forces del Mal.

El Llopin es va acabar la copa i va fer una ganyota.

—És fastigós, això —va dir—. Bé, Harry, val més que torni a la feina. Ens veurem més tard a la festa.

—Molt bé —va fer el Harry, i va deixar la tassa de te sobre la taula.

La copa buida encara fumejava.

—Aquí tens —va dir el Ron—. T’hem portat tot el que hem pogut.

Al Harry li va caure una cascada de llaminadures de colors brillants a la falda. Ja era fosc, el Ron i l’Hermione acabaven de tornar de Hogsmeade amb les galtes rosades a causa del vent fred i amb cara d’haver-s’ho passat més bé que mai.

—Gràcies —va dir el Harry, i va agafar un paquet de Diablets Picants. Com és Hogsmeade? On heu anat?

Pel que explicaven, a tot arreu. A Vàrrets i Hènginys Equipament per al Bruixot d’Avui; a Zonko’s, Palau del Bromista; a Les Tres Escombres, on s’havien pres una gerra de batut de bescuit bullent, i a molts altres llocs.

—Harry, l’oficina de correus és increïble! Tenien com uns dos-cents mussols distribuïts per colors en funció de la velocitat amb què vols que vagi la carta!

—A Ducsdemel tenen un nogat nou. En donaven a tastar i te n’hem portat una mica, té…

—A Les Tres Escombres ens ha semblat veure un ogre. De debò, es veu que n’hi ha sovint…

—Ens hauria agradat poder-te portar batut de bescuit. Et deixa nou…

—I tu què has fet? Has avançat feina? —va preguntar l’Hermione una mica ansiosa.

—No —va fer el Harry—. El Llopin m’ha convidat a te al seu despatx. I després ha aparegut l’Snape…

Els va explicar la història de la copa. El Ron va quedar bocabadat.

—I el Llopin s’ho ha begut? —va dir tot preocupat el Ron—. Està boig?

L’Hermione va mirar el rellotge.

—Val més que anem passant, la festa comença d’aquí a cinc minuts…

Es van apressar a travessar el forat del retrat i es van afegir a la gentada que anava cap al Gran Saló mentre seguien parlant de l’Snape.

—Però si… —l’Hermione va abaixar la veu i va mirar neguitosa al seu voltant—, si realment volia… Si volia enverinar el Llopin… no ho hauria fet davant el Harry.

—Ja, potser tens raó —va dir el Harry quan van creuar el vestíbul. El Gran Saló estava decorat amb centenars de carabasses buides amb espelmes a dins, un núvol de ratpenats aletejant i un munt de serpentines de color taronja que nedaven tranquil·lament pel cel de tempesta com serps d’aigua brillants.

El menjar era deliciós; fins i tot l’Hermione i el Ron, que s’havien afartat de llaminadures de Ducsdemel, van repetir de tot. El Harry no va deixar de mirar la taula dels professors. Al professor Llopin se’l veia alegre i semblava que es trobés tan bé com sempre. Parlava animadament amb el professor Flitwick, el mestre d’Encanteris. El Harry va passejar la mirada per la taula fins on hi havia el professor Snape. Eren imaginacions seves, o bé l’Snape mirava el Llopin més sovint que de costum?

La festa es va acabar amb un espectacle que van fer els fantasmes de Hogwarts. Van aparèixer a través de les parets i les taules i van fer una petita coreografia en l’aire; el Nick-de-poc-sense-cap, el fantasma de Gryffindor, va fer una representació de com li havien tallat el cap maldestrament que va tenir molt d’èxit.

El Harry s’ho va passar tan bé que ni tan sols el Malfoy li va espatllar el bon humor quan va cridar, entre la gentada que abandonava el Gran Saló: «Potter, una abraçada de part dels demèntors!».

El Harry, el Ron i l’Hermione van seguir la resta d’alumnes de Gryffindor de camí cap a la torre, però, quan van arribar al passadís on hi havia el retrat de la Senyora Grassa, el van trobar obstruït de gent.

—Per què no entren? —va preguntar el Ron encuriosit. El Harry va mirar per sobre els caps dels seus companys. El retrat estava tancat.

—Deixeu-me passar, sisplau —van sentir que deia el Percy, i es va obrir camí entre la gent amb aires d’importància—. Per què esteu tots aturats? No pot ser que tots hagueu oblidat la contrasenya… Deixeu-me passar, sóc el cap de monitors…

I llavors els que hi havia al davant van quedar muts. El silenci es va estendre per la multitud com si fos una onada de fred. Van sentir el Percy dir en una veu sobtadament seca:

—Ràpid, que algú vagi a buscar el professor Dumbledore.

Tothom es va girar a mirar, els que hi havia al fons es van posar de puntetes.

—Què passa? —va preguntar la Ginny, que acabava d’arribar.

Poc després va aparèixer el professor Dumbledore; els de Gryffindor es van enretirar per deixar-li pas i el Harry, el Ron i l’Hermione van aprofitar per passar al davant i veure què succeïa.

—Déu meu! —va xisclar l’Hermione, i es va aferrar al braç del Harry.

El retrat estava destrossat: havia estat ganivetat salvatgement; alguns fragments estaven totalment esquinçats i el terra estava ple de trossos de llenç. La Senyora Grassa havia desaparegut del retrat.

El Dumbledore li va donar una ullada i es va girar consternat cap a la professora McGonagall, el professor Llopin i el professor Snape, que havien arribat corrent.

—Hem de trobar-la —va dir el Dumbledore—. Professora McGonagall, seríeu tan amable d’anar a cercar el senyor Filch i dir-li que busqui la Senyora Grassa a tots els retrats del castell?

—Tindreu sort si la trobeu! —va dir una veueta de gallina.

Era el Peeves, l’esperit entremaliat, que flotava per sobre els caps de la gent i estava encantat, com sempre que percebia desassossec o veia destrosses.

—Què vols dir, Peeves? —va preguntar-li el Dumbledore serenament, i al Peeves se li va esvair una mica el somriure. Del Dumbledore no gosava fer escarni, així que va adoptar una veu oliosa que no era millor que la seva veu de gallina.

—Està avergonyida, senyor director. No vol que la vegin. Es troba en un estat lamentable. L’he vist córrer per un paisatge a dalt al quart pis, amagant-se entre els arbres. Cridava coses horribles —va dir tot content—. Pobreta —va afegir, poc convincent.

—Ha dit qui ho havia fet? —li va preguntar el Dumbledore amb calma.

—Sí, senyor —va dir el Peeves amb un posat de qui sap què, a punt de deixar caure una notícia bomba—. S’ha enfadat molt quan ella no l’ha deixat entrar, sap? —El Peeves va fer una tombarella i va somriure al Dumbledore per entre les cames—. Té un temperament terrible, aquest Sirius Black.





9. Lúgubre derrota


El professor Dumbledore va fer tornar tots els alumnes de Gryffindor al Gran Saló i deu minuts després hi van aparèixer els de Hufflepuff, Ravenclaw i Slytherin, tots molt estranyats.

—Els professors i jo hem d’escorcollar el castell a fons —els va dir a tots un cop la professora McGonagall i el professor Flitwick van tancar les portes—. Em temo molt que, per la seva seguretat, hauran de passar la nit aquí al saló. Els monitors faran guàrdia a les entrades i els caps queden encarregats de tot. En cas que sorgís cap problema, sisplau, comuniqui-me’l immediatament —li va dir al Percy, que se sentia molt orgullós i important—. Enviï una nota amb un dels fantasmes.

El professor Dumbledore va fer una pausa, ja estava a punt de sortir del Gran Saló quan va afegir:

—Ah, sí, em sembla que necessitaran… —Va fer un gest de vareta senzill i les quatre grans taules es van enretirar cap a les parets; un altre gest i el terra va quedar cobert de sacs de dormir de color violeta.

—Que dormin bé —va dir el professor Dumbledore abans de marxar.

El Gran Saló es va convertir immediatament en un galliner.

Els de Gryffindor explicaven a la resta el que havia passat.

—Tots als sacs de dormir! —va cridar el Percy—. Vinga, ja n’hi ha prou de xerrameca! D’aquí a deu minuts apagaré els llums!

—Som-hi —va dir el Ron al Harry i l’Hermione. Van agafar tres sacs de dormir i es van posar en un racó.

—Creieu que el Black encara és al castell? —els va preguntar l’Hermione amb un xiu-xiu.

—És obvi que el Dumbledore pensa que és possible —va dir el Ron.

—És una sort que hagi triat la nit d’avui —va dir l’Hermione mentre es ficaven vestits als sacs. Es van repenjar en els colzes per seguir parlant—. L’única nit que no érem a la torre…

—Deu haver perdut la noció del temps, tants anys allà tancat —va dir el Ron—. No se n’ha adonat que era Halloween, si no hauria vingut directe cap aquí.

L’Hermione es va estremir.

Al seu voltant tothom es feia la mateixa pregunta: «Com s’ho ha fet per entrar?».

—Potser és que sap com aparetre —va dir una noia de Ravenclaw mig metre enllà—. Aparèixer del no-res, vaja.

—Probablement s’ha disfressat —va dir un noi de Hufflepuff que feia cinquè.

—Potser ha vingut volant —va suggerir el Dean Thomas.

—Però, què passa? És que sóc l’única que s’ha llegit Hogwarts, la història? —els va preguntar l’Hermione irritada al Harry i al Ron.

—És bastant probable —va dir el Ron—. Per què ho dius?

—Doncs perquè el castell està protegit per moltes més coses que no murs —va explicar l’Hermione—. Hi ha un munt d’encanteris per evitar que s’hi pugui entrar d’amagat. No pots aparèixer aquí com si res. I m’agradaria saber quina disfressa pot haver enganyat els demèntors. Vigilen totes les entrades als jardins; i també l’haurien vist arribar volant. A més, el Filch coneix tots els passadissos secrets per entrar al castell, segur que els té controlats…

—S’apaguen els llums! —va cridar el Percy—. Tothom als sacs i res de parlar!

Totes les espelmes es van apagar a l’instant. A partir d’aquell moment l’única llum que hi havia a la sala era la que emetien els fantasmes, que anaven flotant d’un lloc a l’altre parlant en to seriós amb els monitors, i la que venia del sostre encantat, que estava cobert d’estels, igual que el cel de fora. Entre això i el murmuri que encara omplia la sala i que semblava el vent, el Harry tenia la sensació d’estar fent bivac.

Cada hora apareixia un professor per comprovar que tot anava bé. Cap a les tres de la matinada, quan la majoria dels alumnes ja s’havien quedat adormits, va entrar el professor Dumbledore. El Harry va veure que anava a buscar el Percy, que es passejava entre els sacs dient a la gent que callés. El Percy era a prop d’on eren el Harry, el Ron i l’Hermione i ràpidament es van fer els adormits quan van sentir les passes del Dumbledore acostant-s’hi.

—Cap novetat, professor? —va preguntar el Percy amb un xiu-xiu.

—No. Tot bé, aquí?

—Està tot sota control, senyor.

—Molt bé. No té cap sentit fer-los moure ara. He trobat un vigilant temporal al retrat que tapa el forat d’entrada a Gryffindor. Demà ja podran tornar-hi.

—I la Senyora Grassa?

—Està amagada en un mapa d’Argyllshire a la segona planta. Pel que es veu s’ha negat a deixar passar el Black sense la contrasenya i ell l’ha atacat. Encara està sota els efectes del xoc, però un cop s’hagi calmat faré que el senyor Filch la restauri.

La porta d’entrada es va obrir de nou, el Harry va sentir uns passos que s’apropaven.

—Senyor director? —Era l’Snape. El Harry va restar immòbil, forçant l’oïda—. Hem acabat d’escorcollar el tercer pis i no l’hem trobat. El Filch ha buscat a les masmorres i tampoc no hi ha trobat res.

—Què en sap, de la Torre d’Astronomia? I la sala de la professora Trelawney? I la mussolerissa?

—Ja està tot escorcollat…

—Molt bé, Severus. De fet no esperava que el Black s’hagués quedat pul·lulant per aquí.

—Professor, té cap idea de com ha aconseguit entrar? —va preguntar l’Snape.

El Harry va alçar lleugerament el cap per deixar lliure l’altra orella.

—Moltes, Severus, i totes igual d’improbables.

El Harry va obrir els ulls durant una fracció de segon i va forçar-los per veure-s’hi en la foscor; el Dumbledore li donava l’esquena, però al Percy, que estava de cara, el va veure molt atent escoltant la conversa i a l’Snape, de perfil, se’l veia malhumorat.

—Senyor director, recordeu la conversa que vam tenir just abans que…? Que comencés el curs? —va preguntar l’Snape gairebé sense moure els llavis, com si no volgués que el Percy el sentís.

—La recordo, Severus —va dir el Dumbledore, amb un lleuger to d’advertència a la veu.

—Sembla… Sembla ja gairebé impossible que el Black hagi pogut entrar sense ajuda des de l’interior. Ja vaig expressar els meus dubtes quan va nomenar…

—Severus, estic totalment convençut que ningú no ha ajudat a entrar el Black —va dir el Dumbledore en un to de veu que deixava tan clar que el tema estava fora de discussió, que l’Snape no va replicar—. I ara permeteu-me que vagi a parlar amb els demèntors —va afegir el Dumbledore—. Els he dit que els informaria dels resultats de l’escorcoll.

—I no han volgut ajudar, senyor? —va preguntar el Percy.

—Oh, i tant —va dir el Dumbledore fredament—. Ho sento molt, però cap demèntor entrarà en aquest castell mentre jo sigui el director de l’escola.

El Percy es va sentir avergonyit. El Dumbledore va sortir del Gran Saló caminant de pressa i sense fer soroll. L’Snape es va quedar aturat un instant observant el director amb una expressió de profund ressentiment a la cara i llavors ell també va marxar.

El Harry va girar el cap en direcció al Ron i l’Hermione. Tots dos tenien els ulls ben oberts i reflectien el cel estelat.

—Què ha passat? —va preguntar el Ron amb un murmuri.

Durant uns quants dies a l’escola no es va parlar de res més que del Sirius Black. Les teories sobre com havia entrat a l’escola s’anaven fent cada cop més esbojarrades. La Hannah Abbott, una noia de Hufflepuff, es va passar gran part de la classe de Botànica explicant a tothom que la volgués escoltar que el Black podia convertir-se en un arbust en flor.

El llenç esquinçat de la Senyora Grassa havia estat reemplaçat pel retrat de Sir Cadogan i el seu cavall gris rabassut. Allò no li va agradar a ningú. Sir Cadogan es passava gran part del temps desafiant els alumnes a un duel, i la resta inventant-se unes contrasenyes absurdament complicades, que canviava dos cops al dia.

—Se li’n va el cap —li va dir el Seamus Finnigan tot enfadat al Percy—. No hi podrien posar algú altre?

—Cap dels altres retrats no ha volgut la feina —va dir el Percy—. Els fa por el que li va passar a la Senyora Grassa. Sir Cadogan és l’únic que ha estat prou valent per acceptar-la.

És clar que al Harry l’últim que li preocupava era Sir Cadogan. Tothom el vigilava de prop. Els professors sempre trobaven alguna excusa per acompanyar-lo allà on anés i el Percy Weasley (el Harry sospitava que actuant per ordre de la seva mare) el seguia a tot arreu com si fos un gos extremament pompós. Per acabar-ho d’adobar, la professora McGonagall el va cridar al seu despatx amb una expressió tan fosca que el Harry es va pensar que s’havia mort algú.

—Senyor Potter, ja no li ho podem amagar per més temps —va dir molt seriosa—. Sé que això serà un xoc per a vostè, però és que resulta que el Sirius Black…

—Ja sé que em va al darrere —va dir el Harry, que estava cansat del tema—. Vaig sentir el pare del Ron dir-ho a la seva mare. El senyor Weasley treballa a la Conselleria d’Afers Màgics.

La professora McGonagall es va quedar estupefacta. Es va mirar el Harry un moment i després va dir:

—Vaja. Bé, doncs llavors, senyor Potter, suposo que entendrà que pensi que és massa arriscat que entreni a quidditch els vespres. No pot estar allà sol al camp, només amb els seus companys d’equip…

—Però si el dissabte tenim el primer partit! —va dir el Harry indignat—. He d’entrenar!

La professora McGonagall el va observar atentament. El Harry sabia que ella tenia molt d’interès en la marxa de l’equip; al cap i a la fi havia estat ella qui l’havia proposat com a caçador.

El Harry va esperar, aguantant-se la respiració.

—Mmm… —La professora McGonagall es va aixecar i va mirar l’estadi de quidditch, a penes visible per culpa de la pluja, a través de la finestra—. Déu sap com m’agradaria que guanyéssim el campionat d’una vegada… Però tot i així, Potter… Quedaria molt més tranquil·la si hi hagués un professor amb vostès. Li demanaré a Madame Hooch que supervisi els seus entrenaments.

A mesura que s’anava acostant el dia del partit el temps empitjorava, però l’equip de Gryffindor no es va deixar desanimar per allò i s’entrenava més que mai sota la vigilància de Madame Hooch. Durant l’últim entrenament, el Marc Roure va donar males notícies a l’equip.

—Demà no jugarem contra Slytherin —els va dir molt enfadat—. Acabo de parlar amb el Flint. Jugarem contra Hufflepuff.

—Per què? —van fer els jugadors.

—L’excusa que m’ha donat és que el seu caçador encara no està recuperat de la lesió al braç —va dir el Roure amb les mandíbules closes de fúria—. Però és evident que en realitat no volen jugar per culpa del mal temps. Deuen pensar que els perjudica…

Havia plogut tot el dia, feia molt de vent i mentre el Roure parlava van sentir un tro llunyà.

—El Malfoy no té res al braç! —va exclamar el Harry, furiós—. És un comediant!

—Ja ho sé, però no ho podem demostrar —va dir el Roure amargament—. Hem estat practicant les jugades pensant que jugaríem contra Slytherin i ara ens fan jugar contra Hufflepuff. La seva manera de jugar és molt diferent. A més tenen un capità i caçador nou, el Cedric Diggory.

L’Angelina, l’Alícia i la Kate es van donar cops de colze i van riure.

—Què passa? —va preguntar el Roure, que desaprovava aquell comportament despreocupat.

—És aquell noi alt tan guapo, oi? —va dir l’Angelina.

—Fort i callat —va dir la Katie, i totes tres van tornar a riure.

—És callat perquè és tan curt que no sap dir dues paraules seguides —va intervenir el Fred irritat—. Marc, no entenc per què estàs tan amoïnat, contra Hufflepuff serà bufar i fer ampolles. L’últim cop que vam jugar contra ells el Harry va capturar la papallona en cinc minuts, te’n recordes?

—Però aquest cop serà molt diferent! —va cridar el Roure amb els ulls fora de les òrbites—. El Diggory ha muntat un bon equip! I ell és un bon caçador! A mi el que em feia por era que us ho prenguéssiu així. No ens podem relaxar! No ens podem desconcentrar! Els de Slytherin ens volen fer la traveta! Hem de guanyar!

—Tranquil·litza’t, Marc —va dir el Fred una mica alarmat—. Ens prenem als de Hufflepuff molt seriosament De debò.

El dia abans del partit el vent bufava més fort que mai i plovia a bots i barrals. Les aules i els passadissos estaven tan foscos que es van haver d’encendre més torxes. Realment l’equip de Slytherin es comportava amb arrogància, i cap dels seus components més que el Malfoy.

—Tant de bo pogués jugar demà —sospirava mentre el vendaval feia tremolar les finestres.

El Harry no tenia res al cap que no fos el partit de l’endemà. El Marc Roure es va passar el dia donant-li consells entre classe i classe. El tercer cop que ho va fer, el Roure va parlar tant que de sobte el Harry es va adonar que feia deu minuts tard a classe de Defensa Contra les Forces del Mal i va sortir corrent, i el Roure darrere seu, cridant-li:

—El Diggory té una virada molt ràpida, Harry, així que potser hauries d’intentar encerclar-lo…

El Harry es va aturar davant de la porta de l’aula de Defensa Contra les Forces del Mal, la va obrir i s’hi va esmunyir.

—Perdoni que faci tard, professor Llopin, és que…

Però no va ser el professor Llopin qui va aixecar el cap des de l’escriptori. Era l’Snape.

—Senyor Potter, aquesta classe fa deu minuts que ha començat, així que deu punts menys per a Gryffindor. Segui. Però el Harry no es va moure.

—On és el professor Llopin? —va preguntar.

—No es troba gaire fi avui i ha preferit no fer classe —va dir l’Snape amb una ganyota—. Em sembla que li he dit que s’assegués.

Però el Harry es va quedar on era.

—Què té?

A l’Snape li brillaven els ulls.

—Res de greu —va dir, amb cara que li agradaria que fos així—. Cinc punts menys per a Gryffindor, i si li he de tornar a dir que s’assegui, en seran cinquanta.

El Harry se’n va anar a poc a poc cap al seu pupitre i s’hi va asseure. L’Snape va mirar els alumnes.

—Com deia abans que m’interrompés el Potter, el professor Llopin no ha deixat escrit quins temes han tocat a classe…

—Senyor professor, hem fet impostorus, capells vermells, kappes i ganyotus —va dir l’Hermione a l’acte—, i ara anàvem a començar…

—Silenci! —va fer l’Snape tallant—. No he preguntat res. Només comentava la manca d’organització del professor Llopin.

—Doncs és el millor professor de Defensa Contra les Forces del Mal que hem tingut mai —va deixar anar el Dean Thomas amb valentia, i la resta de la classe va mostrar que hi estava d’acord. L’Snape va adoptar un posat més amenaçador que mai.

—Veig que es conformen amb poc. Certament, no es pot dir que el professor Llopin els exigeixi gaire… ganyotus i capells vermells… Això ja ho haurien hagut de fer a primer. Avui farem…

L’Snape es va posar a fullejar el llibre de text i al final es va aturar a l’últim capítol, tot i que sabia perfectament que no hi havien arribat.

—Els homes llop —va dir l’Snape.

—Però, senyor professor —va protestar l’Hermione, que semblava incapaç de contenir-se—, els homes llop no toquen fins més endavant. Avui havíem de fer els despistaires…

—Senyoreta Granger —va dir l’Snape tan lentament que feia por—, em pensava que la classe la feia jo, i no vostè. I jo els ordeno que vagin tots a la pàgina tres-cents noranta-quatre del llibre. —Va tornar a mirar els alumnes—. Ara mateix!

Els alumnes el van obeir mirant-se d’esquitllentes i parlant entre dents.

—Qui em pot dir com es distingeix un home llop d’un llop? —va preguntar l’Snape.

Tots es van quedar quiets i en silenci, tots excepte l’Hermione, que, com era habitual, va aixecar la mà immediatament.

—Ningú? —va fer l’Snape, ignorant l’Hermione. Va tornar a fer una ganyota—. M’estan dient que el professor Llopin ni tan sols els ha ensenyat les diferències bàsiques entre…

—Ja l’hi hem dit —va protestar de sobte la Parvati—, encara no hem arribat als homes llop, estem fent…

—Silenci! —va rugir l’Snape—. Vaja, vaja, vaja, mai no m’hauria imaginat que trobaria un grup d’alumnes de tercer que no sap reconèixer els homes llop. Informaré el professor Dumbledore de com van d’endarrerits…

—Senyor professor —va dir l’Hermione, que encara tenia la mà alçada—, hi ha una sèrie de trets que distingeixen el llop de l’home llop. Per començar, el morro de l’home llop…

—Senyoreta Granger, ja és el segon cop que parla fora de torn —va dir l’Snape amb menyspreu—. Cinc punts menys per a Gryffindor per ser una insuportable setciències.

L’Hermione es va posar com un tomàquet, va abaixar la mà i es va posar a mirar el terra amb els ulls plorosos. Tothom es va mirar l’Snape amb fúria i allò va ser una mostra de com el detestaven, perquè tots havien dit que l’Hermione era una setciències algun cop, i el Ron, que li ho deia a la cara com a mínim dos cops a la setmana, va saltar i va dir:

—Ens ha fet una pregunta i ella en sap la resposta! Per què l’ha fet, si no volia que la hi contestéssim?

Tots es van adonar a l’acte que el Ron s’havia passat de la ratlla. L’Snape va avançar cap a ell a pas lent, la resta va aguantar la respiració.

—Queda castigat, senyor Weasley! —va exclamar l’Snape, inclinant-se sobre el Ron—. I si mai torna a criticar la manera com faig classe, se’n penedirà profundament.

Ningú no va dir res més en tota l’hora. Van estar molt quiets, resumint el capítol sobre homes llop del llibre, mentre l’Snape es passejava entre els pupitres examinant la feina que havien fet amb el professor Llopin.

—Aquest treball és incomplet… Això és incorrecte. El kappa és molt més comú a Mongòlia… I el professor Llopin li va posar un vuit? Jo no li hauria posat ni un tres…

Quan finalment va sonar la campana, l’Snape els va retenir.

—Per dilluns al matí m’han de fer una redacció sobre com es reconeix un home llop i les maneres per matar-lo. Vull dos rotlles de pergamí. Ja era hora que algú prengués les regnes d’aquesta classe. Weasley, no marxi, hem de parlar del seu càstig.

El Harry i l’Hermione van sortir de l’aula amb els seus companys, que, tan bon punt van ser prou lluny perquè no els sentís, van començar a dir pestes de l’Snape.

—L’Snape mai no s’havia comportat així amb cap dels altres professors de Defensa Contra les Forces del Mal, per molt que volgués la feina —li va dir el Harry a l’Hermione—. Per què li té tanta tírria al Llopin? Creus que és pel que va passar amb l’impostorus?

—No ho sé —va dir l’Hermione meditabunda—. Però espero que el professor Llopin es posi bé aviat…

El Ron s’hi va afegir cinc minuts després; estava que s’enfilava per les parets.

—Sabeu què em fa fer aquest…? —Va dir una cosa que va fer que l’Hermione exclamés «Ron!»—. Vol que netegi tots els orinals de la infermeria. I sense màgia! —Respirava profundament amb els punys serrats—. La veritat és que el Black ens hauria fet un favor a tots si se l’hagués carregat el dia aquell que va entrar a l’escola!

L’endemà el Harry es va despertar molt d’hora; tan d’hora que encara era de nit. Durant un instant es va pensar que l’havien despertat els brams del vent, però llavors va sentir una brisa freda al clatell i es va incorporar… El Peeves, l’esperit entremaliat, li havia bufat l’orella.

—Què hi fas tu, aquí?! —va exclamar el Harry furiós.

El Peeves va petarrellejar amb la boca i se’n va anar de l’habitació cloquejant com si fos una gallina.

El Harry va buscar el despertador a les palpentes per mirar quina hora era. Eren dos quarts de cinc. Maleint el Peeves, es va tombar al llit i va provar d’adormir-se de nou, però un cop despert li resultava molt difícil ignorar els brams de la tempesta, les fuetades del vent contra els murs del castell i el cruixit distant dels arbres del Bosc Prohibit. Al cap de poques hores havia de ser al camp de quidditch, batallant contra la ventada. Finalment va perdre l’esperança de tornar a adormir-se i es va llevar, es va vestir, va agafar la Nimbus 2000 i va sortir del dormitori silenciosament. Quan va obrir la porta va sentir que alguna cosa peluda li fregava les cames. Es va ajupir just a temps d’enxampar el Malifet per la cua i el va treure fora.

—Saps que començo a pensar que el Ron tenia raó? —li va dir al gat, recelós—. Hi ha un munt de ratolins en aquest castell, vés a perseguir-los. Vinga! —va afegir, empenyent el Malifet escales avall amb el peu—. Va, deixa l’Scabbers en pau!

A la sala comuna el fragor de la tempesta encara era més fort. Malgrat el temps que feia, el Harry sabia que hauria de jugar: els partits de quidditch no es cancel·laven per foteses climatològiques. I el Harry havia començat a preocupar-se. El Marc Roure li havia mostrat de lluny qui era el Cedric Diggory; el Diggory era un alumne de cinquè molt més desenvolupat que el Harry. Tot i que normalment els caçadors eren lleugers i ràpids, amb el vent que feia el pes del Diggory jugaria a favor seu perquè no li resultaria tan difícil mantenir la posició.

El Harry va deixar passar el temps assegut davant del foc, aixecant-se de tant en tant per evitar que el Malifet s’esmunyís un altre cop per l’escala que duia al dormitori dels nois. Finalment el Harry va pensar que ja devia ser l’hora d’esmorzar, així que se’n va anar cap al forat del retrat tot sol.

—Alceu les armes i lluiteu, gos de carrer! —va cridar Sir Cadogan.

—No m’atabalis —va dir el Harry amb un badall.

Es va menjar un bol de farinetes enorme que el va revifar una mica, i quan ja passava a les torrades va aparèixer la resta de l’equip.

—Serà un partit dur —va anunciar el Roure, que no menjava res.

—Marc, sisplau, deixa d’amoïnar-te —va dir l’Alícia en to tranquil·litzador—. No ens fa res si cau una mica de xim-xim.

Però allò era molt més que xim-xim. Tot i així, l’afició pel quidditch era tan gran que tota l’escola va baixar a veure el partit com sempre. Això sí, tots van córrer cap a l’estadi de quidditch amb el cap acotxat contra el vent ferotge i els paraigües que se’ls escapaven de les mans. Just abans d’entrar als vestidors, el Harry va veure el Malfoy, el Crabbe i el Goyle arrecerats sota un paraigua grandiós, que l’assenyalaven i es reien d’ell anant cap a l’estadi.

Tots els components de l’equip es van canviar i es van asseure a esperar l’habitual discurs que els feia el Roure abans de cada partit, però no va arribar. El Roure va intentar parlar uns quants cops, mig es va ennuegar, va fer que no amb el cap en senyal de desesperació i finalment els va fer un gest perquè el seguissin.

El vent bufava tan fort que gairebé els feia caure de costat mentre ells intentaven creuar el camp. No sabien si la munió de gent que hi havia a la graderia els animava o no, perquè no sentien més que els trons. Al Harry la pluja li esquitxava les ulleres i no li deixava veure res. Com volien que s’ho fes per caçar la papallona en aquell estat?

L’equip de Hufflepuff, vestit de groc canari, s’acostava al centre des de l’altra banda del camp. Els capitans dels dos equips es van trobar i van fer una encaixada de mans. El Diggory li va fer un somriure al Roure, però aparentment al Roure li havia agafat una paràlisi a la boca i es va limitar a fer un gest amb el cap. El Harry va llegir als llavis de Madame Hooch «Ja poden muntar les escombres», així que va treure la cama dreta del fang i la va passar per sobre la Nimbus 2000. Madame Hooch es va dur el xiulet als llavis i va bufar. El so va semblar agut i distant… Ja eren a dalt.

El Harry es va enlairar veloç, encara que la Nimbus 2000 se li desviava lleugerament per l’efecte del vent. La va redreçar com va poder i va girar, escodrinyant l’aire entre la pluja. Al cap de cinc minuts el Harry ja estava tot xop i mort de fred; gairebé no veia ni els companys d’equip, i encara menys la papallona. Volava amunt i avall del camp, veia unes formes boiroses de color vermell o groc, i no tenia ni la més petita idea del que passava al joc. El vent li impedia sentir el comentarista. Els espectadors s’amagaven sota un mar de caputxes i paraigües atrotinats. Una bala va estar a punt de fer-lo caure dos cops; la pluja li entelava les ulleres de tal manera que no l’havia vist venir.

Va perdre la noció del temps. Cada cop se li feia més difícil controlar l’escombra. El cel s’anava enfosquint, com si s’estigués fent de nit quan no tocava. Per poc no va xocar contra un jugador, i ni tan sols va saber si era del seu equip o del contrari; tothom anava tan moll, i la pluja era tan densa, que gairebé no els distingia…

Amb el primer llamp va arribar el xiulet de Madame Hooch. Al Harry li va costar endevinar la silueta del Roure que li feia gestos perquè aterrés. L’equip va tocar terra i es van esquitxar tots de fang.

—He demanat temps mort! —els va cridar el Roure—. Veniu cap aquí!

Es van apinyar sota un paraigua al marge del camp; el Harry es va treure les ulleres i se les va netejar amb el vestit.

—Com anem?

—Guanyem de cinquanta —va dir el Roure—, però si no capturem aviat la papallona se’ns farà de nit.

—Doncs tal com està això, ho tenim clar —va dir el Harry exasperat, sacsejant les ulleres.

Just en aquell moment va aparèixer l’Hermione per darrere; es cobria el cap amb la capa i somreia inexplicablement.

—Tinc una idea, Harry! Dóna’m les ulleres, ràpid!

El Harry les hi va allargar i l’Hermione els va donar uns copets amb la vareta i va dir «Impervius!», mentre la resta dels de l’equip s’ho miraven fascinats.

—Ja està! —va dir ella, i va tornar les ulleres al Harry—. A partir d’ara escopiran l’aigua.

El Roure es va posar que semblava que li anava a fer un petó.

—Genial! —li va cridar amb la veu ronca mentre ella desapareixia de nou entre la gentada—. Som-hi, equip, endavant!

El sortilegi de l’Hermione havia aconseguit el seu propòsit. El Harry continuava entumit pel fred i més xop que mai, però ara com a mínim s’hi veia. Amb determinació renovada, va fer volar l’escombra veloçment per l’aire turbulent, mirant en totes direccions buscant la papallona, ara esquivant una bala, ara passant per sota el Diggory, que se n’anava escapat en direcció contrària…

Va caure un llamp espectacular i immediatament es va sentir petar el tro. Allò estava sent cada cop més perillós. Com abans capturés la papallona, millor…

Va fer girar l’escombra per dirigir-se al centre del camp, però llavors va caure un altre llamp que va il·luminar la graderia i el que el Harry hi va veure li va fer perdre el món de vista. Contra el cel es dibuixava amb claredat la silueta d’un immens gos pelut de color negre, immòbil a la filera de seients més alta de totes, que era buida.

Li van lliscar les mans entumides pel mànec de l’escombra i la Nimbus 2000 va perdre uns quants metres d’altura. Es va apartar el floc de cabells molls que li tapaven els ulls i va tornar a mirar cap a la graderia. El gos s’havia esvaït.

—Harry! —va cridar el Roure angoixat des de les perxes de Gryffindor—. Harry, darrere teu!

El Harry va mirar al seu voltant totalment desconcertat. El Cedric Diggory volava com una bala cap a dalt i una coseta daurada aletejava al bell mig de la cortina d’aigua que els separava…

Horroritzat, el Harry es va llançar sobre el mànec de l’escombra i va sortir disparat cap a la papallona.

—Vinga! —li va dir a la Nimbus mentre la pluja li fuetejava la cara—. Més ràpid!

Però allà passava alguna cosa estranya. Un silenci aterridor es va fer l’amo del camp. El vent, que bufava amb tanta força com abans, s’havia oblidat de bramar. Era com si de sobte algú hagués tret el volum, com si el Harry de cop i volta s’hagués tornat sord… Què passava?

I llavors una onada de fred horriblement familiar es va apoderar d’ell, se li va ficar ben endins, just quan es va adonar que alguna cosa es movia a terra…

Sense pensar, el Harry va abandonar la papallona i va mirar a baix.

Allà a sota hi havia com a mínim un centenar de demèntors, tots amb el cap cobert alçat cap a ell. Va sentir com si tingués una font d’aigua glaçada al pit que li travessava les entranyes. I aleshores ho va tornar a sentir… Algú que cridava, que cridava dins el seu cap… Una dona…

—No, el Harry no, sisplau; el Harry no!

—Surt del mig, nena tonta… Surt del mig ara mateix…

—No, el Harry no. Sisplau, mateu-me a mi, però no a ell…

Una boira espessa li va enterbolir el cap. Què feia allà dalt? Per què volava? El que havia de fer era ajudar-la… La dona moriria… Estaven a punt d’assassinar-la…

Queia, queia en la boira glaçada.

—Sisplau, el Harry no! Tingueu pietat! Tingueu pietat!

Va sentir un riure esgarrifós, la dona xisclava, i allà es va acabar tot.

—Sort que el terra estava tan tou.

—Estava convençut que s’havia matat.

—I en canvi, ni tan sols s’ha trencat les ulleres.

El Harry sentia murmuris al seu voltant, però no entenia res de res. No tenia la més remota idea d’on era, ni de com hi havia arribat, ni de què estava fent abans d’arribar allà. Només sabia que li feia mal tot el cos, com si l’haguessin apallissat.

—Ha estat la cosa més espantosa que he vist a la vida.

La cosa més espantosa… Més espantosa… Unes figures encaputxades… El fred… Uns crits…

El Harry va obrir els ulls. Era en un llit a la infermeria. L’equip de quidditch de Gryffindor, cobert de fang de cap a peus, l’envoltava. El Ron i l’Hermione també eren allà; feien tota la pinta d’haver caigut en una piscina vestits.

—Harry! —va exclamar el Fred, que estava pàl·lid malgrat el fang—. Com et trobes?

El Harry va tenir la sensació que la memòria se li rebobinava. El llamp… El Lúgubre… La papallona… I els demèntors…

—Què ha passat? —i es va incorporar tan de sobte que tots es van espantar.

—Has caigut de l’escombra —va dir el Fred—. Què devien ser…? Quinze metres?

—Ens pensàvem que t’havies matat —va dir l’Alícia, tremolant.

L’Hermione es va estremir. Tenia els ulls vermells.

—Però, i el partit? —va preguntar el Harry—. Què ha passat? L’han anul·lat?

No va respondre ningú. La terrible veritat va caure al damunt del Harry com una llosa.

—Hem…? Hem perdut?

—El Diggory ha capturat la papallona —va dir el George—. Just després que caiguessis. No s’havia adonat del que havia passat. Quan s’ha girat i t’ha vist a terra ha demanat que anul·lessin el partit, volia que es tornés a jugar. Però havien guanyat amb justícia… Fins i tot el Roure ho reconeix.

—I on és? —va preguntar el Harry, que de sobte s’havia adonat que no hi era.

—A la dutxa —va dir el Fred—. Em sembla que es vol ofegar.

El Harry es va amagar la cara als genolls i amb les mans s’agafava dels cabells. El Fred li va posar la mà a l’espatlla i el va sacsejar suaument.

—Escolta, Harry, és la primera vegada que no captures la papallona.

—Havia de passar algun cop, no? —va dir el George.

—No està tot perdut —va dir el Fred—. Ens han guanyat de cent punts, així que si Hufflepuff perd contra Ravenclaw i nosaltres guanyem a Ravenclaw i a Slytherin…

—Hufflepuff hauria de perdre com a mínim de dos-cents —va apuntar el George.

—Sí, però si guanyen a Ravenclaw…

—Impossible, els de Ravenclaw són massa bons. Però si Slytherin perdés contra Hufflepuff…

—Tot depèn de la diferència de punts… Cent punts amunt o avall…

El Harry estava immòbil, no deia paraula. Havien perdut… Per primer cop a la vida, havia perdut un partit de quidditch.

Uns deu minuts després, Madame Pomfrey va entrar per dir-los que el Harry havia de descansar.

—Ja tornarem després —li va dir el Fred—. I no et torturis, Harry, que continues sent el millor caçador que hem tingut mai.

Van sortir tots a patolls i van deixar tot un rastre de fang rere seu. Madame Pomfrey va tancar la porta i s’ho va mirar amb reprovació. El Ron i l’Hermione es van acostar al llit del Harry.

—El Dumbledore estava molt enfadat —va dir l’Hermione amb veu tremolosa—. Mai no l’havia vist així. Quan has caigut de l’escombra ha sortit corrent al camp, ha fet un moviment de vareta abans que toquessis a terra i has aterrat més suaument. Llavors ha apuntat cap als demèntors. Els ha llançat una cosa com platejada i han fugit de l’estadi… Estava furiós perquè havien entrat a l’escola…

—Llavors ha fet aparèixer una llitera —va continuar el Ron—, i l’ha encantat perquè et pugés cap al castell sola mentre ell caminava al teu costat. Tothom s’ha pensat que estaves…

El Ron es va quedar sense veu, però el Harry no se’n va adonar. Estava pensant en el que li havien fet els demèntors… En la veu que cridava. Va aixecar la vista i va veure que el Ron i l’Hermione el miraven tan angoixats que va intentar canviar de tema.

—Heu agafat la meva Nimbus?

El Ron i l’Hermione es van mirar sense saber què dir.

—Què passa? —va fer el Harry, mirant-se’ls.

—Bé, és que resulta que quan has caigut se l’ha endut el vent —va dir l’Hermione insegura.

—I?

—I ha xocat contra… Ha xocat contra… Harry… Ha xocat contra el pi cabaralla.

Al Harry se li va encongir l’estómac. El pi cabaralla era un arbre molt violent que hi havia al bell mig del jardí.

—I? —va fer, tement la resposta.

—Ja coneixes el pi cabaralla —va dir el Ron—. No… No li agrada gaire que xoquin contra ell.

—El professor Flitwick ens l’ha portat just abans que et despertessis —va dir l’Hermione amb un fil de veu.

Molt a poc a poc, va agafar una bossa que tenia als peus, la va tombar i a sobre del llit van caure un munt de trossos de fusta estellada i els branquillons que abans constituïen el raspall; era tot el que quedava de la fidel escombra del Harry, finalment vençuda.





10. El mapa de Magatotis


Madame Pomfrey va obligar el Harry a quedar-se a la infermeria tot el cap de setmana. Ell no li ho va discutir, ni tan sols es va queixar, però no va deixar que li llencés a les escombraries els trossos estellats que quedaven de la Nimbus 2000. El Harry sabia que s’estava comportant com un beneit, que l’escombra no es podia arreglar, però no ho va poder evitar; se sentia igual que si hagués perdut un dels seus millors amics.

Li van fer un munt de visites, tothom volia animar-lo. El Hagrid li va enviar un ram de flors infestades de tisoretes que semblaven cols grogues, i la Ginny Weasley va aparèixer vermella com un tomàquet amb una postal de «posa’t bé» que havia fet ella i que cantava en un to estrident quan el Harry no la posava sota el pes del bol de fruita. Els components de l’equip de quidditch de Gryffindor van tornar el diumenge al matí, aquest cop amb el Roure, que li va dir al Harry amb una veu profunda, com de mort, que no el culpava gens ni mica. El Ron i l’Hermione només van abandonar el llit del Harry a la nit. Però res del que va dir o va fer ningú no va aconseguir que se sentís millor, perquè cap d’ells sabia què era el que en realitat el preocupava.

No havia explicat a ningú la història del Lúgubre, ni tan sols al Ron i a l’Hermione, perquè sabia que ell s’esveraria i que ella se’n riuria. Fos com fos, el fet era que ja se li havia aparegut dos cops, i que totes dues aparicions havien anat seguides d’accidents gairebé fatals: la primera vegada quasi l’atropella el Nitrèpid Bus; la segona, havia caigut de l’escombra des d’una altura de quinze metres. És que potser el Lúgubre el perseguiria fins que finalment es matés? Es passaria la resta de la vida mirant enrere buscant la bèstia?

I a més hi havia allò dels demèntors. Es posava malalt, se sentia humiliat, cada cop que hi pensava. Tothom deia que eren esgarrifosos, però ningú més no es desmaiava quan els tenia a prop… Ningú més no sentia la veu dels seus pares just abans de morir.

Perquè ara el Harry ja sabia a qui pertanyia la veu que cridava. Havia sentit el que deia, s’havia repetit un i altre cop les seves paraules durant les nits que havia passat en blanc a la infermeria mirant els raigs de lluna que entraven per la finestra. Quan un demèntor se li acostava, sentia els darrers moments de la vida de la seva mare, els seus intents per protegir-lo de Lord Voldemort, i la riota que havia fet ell abans de matar-la… I quan finalment s’adormia, el Harry queia en un son lleuger, somiava en mans llefiscoses i putrefactes, en uns precs petrificants, es despertava sobresaltat i es tornava a adormir per sentir la veu de la seva mare.

El dilluns al matí va tornar a la gatzara de l’escola, i va agrair que la vida diària el forcés a pensar en altres coses, encara que hagués de suportar el burleta del Draco Malfoy. El Draco gairebé s’havia tornat boig d’alegria amb la derrota de Gryffindor. Finalment s’havia tret l’embenatge i celebrava que ja podia tornar a fer servir els dos braços imitant el Harry quan queia de l’escombra. Es va passar la classe de Pocions fent veure que era un demèntor que es passejava per la masmorra i al final va aconseguir que el Ron esclatés i li llancés un cor de cocodril a la cara, per la qual cosa l’Snape va descomptar cinquanta punts a Gryffindor.

—Si l’Snape ens torna a fer Defensa Contra les Forces del Mal, faré veure que estic malalt —va dir el Ron quan es dirigien a la classe del Llopin després de dinar—. Hermione, mira a veure qui hi ha.

L’Hermione va treure el cap per la porta de l’aula.

—Pots passar!

El professor Llopin havia tornat a la feina. Certament, feia pinta d’haver estat malalt. El vestit espellifat li anava més gran que mai i tenia bosses als ulls, però tot i així va somriure als alumnes quan es van asseure als pupitres. Ells van esclatar en queixes sobre el comportament de l’Snape el dia que el Llopin havia estat malalt.

—No és just, només el substituïa, per què ens havia de posar deures?

—No sabem res sobre els homes llop…

—Dos rotlles de pergamí!

—I no li van dir al professor Snape que encara no els havíem estudiat? —va preguntar el Llopin, arrufant lleugerament les celles.

Hi va tornar a haver molt de xivarri.

—Sí, però ell va dir que no podia ser que anéssim tan endarrerits…

—No ens va voler escoltar…

—Dos rotlles de pergamí!

Davant la cara d’indignació que feien tots, el professor Llopin va somriure.

—No es preocupin. Parlaré amb el professor Snape. Els dispenso de fer el treball.

—Oh, no! —va fer l’Hermione, molt decebuda—. Jo ja l’he acabat!

Va ser una classe molt divertida. El professor Llopin havia portat un contenidor de vidre amb un despistaire, un ésser amb una cama que semblava fet de fum. Se’l veia bastant delicat i inofensiu.

—Atrau els viatgers cap a terrenys fangosos —va dir el professor Llopin mentre els alumnes prenien apunts—. Veuen el fanal que porta a la mà? La gent segueix la llum i llavors…

El despistaire va fer un soroll repulsiu com si hagués esclafat alguna cosa contra el vidre.

Quan va sonar la campana tots van recollir les seves coses i se’n van anar cap a la porta. El Harry també, però…

—No te’n vagis, Harry —va dir el Llopin—, m’agradaria parlar amb tu.

El Harry es va girar i va esperar que el professor Llopin tapés el contenidor del despistaire amb un tros de roba.

—M’han explicat el que va succeir al partit —va dir el Llopin, que se’n va anar cap a l’escriptori i es va posar a guardar els llibres al maletí—. Sento molt el que li va passar a la teva escombra. Hi ha cap possibilitat que es pugui arreglar?

—No —va dir el Harry—. El pi cabaralla la va destrossar.

El Llopin va sospirar.

—El pi cabaralla el van plantar l’any que jo vaig arribar a Hogwarts. La gent va començar a jugar a veure qui aconseguia tocar-li el tronc, fins que un noi que es deia Davey Gudgeon va estar a punt de perdre un ull i arran d’això ens van prohibir acostar-nos a l’arbre. És evident que cap escombra hauria pogut sobreviure.

—Li han explicat el que va passar amb els demèntors? —va dir el Harry amb certes dificultats per parlar.

El Llopin li va llançar una mirada.

—Sí. Em sembla que ningú no havia vist mai el professor Dumbledore tan enfadat. S’estan posant molt nerviosos… Estan furiosos perquè no els deixa entrar a l’escola… Va ser la seva presència el que et va fer caure de l’escombra, oi?

—Sí —va fer el Harry. S’ho va pensar, i llavors la pregunta que el turmentava li va caure sense que pogués aturar-la—: Per què? Per què m’afecten tant? És que sóc un…

—No, no té res a veure amb la valentia —va dir el professor Llopin amb fermesa, com si li hagués llegit el pensament—. Els demèntors t’afecten més perquè a tu t’han passat coses horribles i als altres no.

Un raig de sol d’hivem va entrar a l’aula i va il·luminar els cabells grisos i les arrugues d’aquella jove cara.

—Els demèntors són uns dels éssers més abominables que hi ha sobre la capa de la terra. Creixen en els llocs més obscurs i immunds, gaudeixen de la putrefacció i la desesperació, es beuen fins a l’última gota de pau, d’esperança i de felicitat que hi ha en l’aire que els envolta. Encara que no els veuen, fins i tot els muggles en noten la presència. Si t’acostes massa a un demèntor, et xucla tots els bons sentiments, tots els records feliços. El demèntor intenta alimentar-se de tu fins a convertir-te en alguna cosa semblant a ell mateix: un ésser sense ànima i despietat. Et buida i no et deixa res més que les pitjors experiències que has tingut en la vida. I el pitjor que t’ha passat a tu, Harry, és suficient per fer caure qualsevol de l’escombra. No t’has d’avergonyir de res…

—Quan se m’acosten —el Harry mirava absent l’escriptori del Llopin, tenia un nus a la gola—, sento les veus de Lord Voldemort i de la meva mare la nit que la va matar.

El Llopin va fer un gest amb el braç, com si anés a abraçar el Harry, però s’ho va repensar. Hi va haver un moment de silenci i després el Harry va continuar:

—Per què van haver d’aparèixer al partit? —va preguntar amb amargor a la veu.

—Tenen gana —va dir el Llopin, i va tancar el maletí de cop—. El Dumbledore no els deixa entrar a l’escola, així que s’han quedat sense preses… Suposo que no van poder resistir-ho quan van veure tota aquella gentada a l’estadi de quidditch, l’exaltació, les emocions a flor de pell… Els devia semblar tot un banquet.

—Azkaban deu ser terrible —va mormolar el Harry. El Llopin va fer un gest afirmatiu amb pesar.

—La fortalesa es troba en una illeta mar endins, però no els calen ni els murs ni l’aigua per retenir els presos, perquè tots són presoners dels seus propis pensaments, incapaços de tenir-ne cap que sigui una mica alegre. La majoria es tornen bojos en unes setmanes.

—Però Sirius Black es va escapar —va dir el Harry pensarós—. Se’n va sortir…

Al Llopin li va caure el maletí de l’escriptori i es va haver d’ajupir ràpidament per agafar-lo abans que s’esclafés al terra.

—Sí —va reconèixer, incorporant-se—. Black deu haver trobat la manera de combatre’ls. Mai no m’hauria imaginat que això fos possible. Se suposa que els demèntors esgoten els poders d’un bruixot si passa gaire temps amb ells…

—Vostè va fer recular aquell demèntor del tren —va recordar de sobte el Harry.

—Bé, és que hi ha… alguns mecanismes per defensar-se’n —va dir el Llopin—. Però al tren només hi havia un demèntor. Com més n’hi ha, més difícil és oposar-hi resistència.

—Quins són aquests mecanismes? —va preguntar el Harry a l’acte—. Me’ls podria ensenyar?

—Harry, jo no sóc cap expert en demèntors… Al contrari…

—Però si els demèntors tornen a venir a un altre partit de quidditch, he de ser capaç de defensar-me…

El Llopin es va mirar la cara de determinació del Harry, s’ho va pensar i llavors va dir:

—D’acord, intentaré ajudar-lo. Però em temo molt que no podrà ser fins després de les vacances. Ara tinc molta feina endarrerida, vaig triar un mal moment per posar-me malalt. Gràcies a la promesa que li havia fet el Llopin de donar-li lliçons per defensar-se dels demèntors, que li feia pensar que mai més no hauria de tornar a sentir com va morir la seva mare, i al fet que Ravenclaw va apallissar Hufflepuff al partit de quidditch que van jugar al final de novembre, el Harry es va tornar a animar. Els de Gryffindor no ho tenien tot perdut, ara bé, no es podien permetre el luxe de perdre un altre partit. El Roure va recuperar la seva energia frenètica i feia entrenar l’equip més durament que mai sota la cortina de pluja glaçada que no va deixar de caure durant el mes de desembre. El Harry no va veure el més petit indici de la presència de demèntors als jardins de l’escola. La còlera del Dumbledore els mantenia als llocs de vigilància a les entrades.

Dues setmanes abans que s’acabés el trimestre, el cel es va tornar d’un blanc opalí enlluernador i un matí els jardins fangosos van aparèixer coberts d’un gebre brillant. A dins el castell es començava a respirar un aire nadalenc. El professor Flitwick, el mestre d’Encanteris, va decorar la seva aula amb uns llumets tornassolats que van resultar ser fades de debò. Tots els alumnes parlaven animadament dels plans que tenien per a les vacances. El Ron i l’Hermione havien decidit quedar-se a Hogwarts, però, per molt que el Ron digués que ho feia perquè no podria resistir dues setmanes a casa amb el Percy i per molt que l’Hermione insistís que necessitava els serveis de la biblioteca, no van aconseguir enganyar el Harry: es quedaven per fer-li companyia, i ell els estava molt agraït.

Per delícia de tothom excepte del Harry, hi havia una altra excursió a Hogsmeade l’últim cap de setmana del trimestre.

—Podrem anar a comprar els regals de Nadal! —va exclamar l’Hermione—. Als meus pares els encantaran els Escuradents de Menta de Ducsdemel!

Totalment resignat a tornar a ser l’únic alumne de tercer que es quedava a l’escola, el Harry li va demanar prestat al Roure el darrer número de la revista Tot Escombra amb la intenció de passar-se el dia repassant les diferents marques que hi havia al mercat. Als entrenaments havia fet servir una escombra de l’escola, una Estel Fugaç vella que era molt lenta i es movia a batzegades; era evident que necessitava comprar-se una escombra nova.

El matí del dissabte de l’excursió a Hogsmeade, el Harry es va acomiadar del Ron i de l’Hermione, que anaven ben abrigats amb la capa i la bufanda, va pujar l’escala de marbre tot sol i es va dirigir cap a la Torre de Gryffindor. A fora havia començat a nevar i al castell regnava el silenci.

—Psst… Harry!

Es va aturar enmig del corredor del tercer pis, es va girar i va veure el Fred i el George, que treien el cap de darrere d’una estàtua d’una bruixa geperuda amb un sol ull.

—Què feu aquí? —va preguntar el Harry encuriosit—. Com és que no heu anat a Hogsmeade?

—Hem vingut a donar-te una alegria abans de marxar —va dir el Fred, i li va picar l’ullet amb aire de misteri—. Vine…

Li va assenyalar una aula buida que hi havia a l’esquerra de l’estàtua bòrnia. El Fred i el George hi van entrar i el Harry els va seguir. El George va tancar la porta amb molt de compte i llavors es va girar cap al Harry amb un somriure.

—Harry, t’hem portat un regal de Nadal avançat —va dir.

El Fred es va treure alguna cosa de la capa amb un gest ampul·lós i la va posar sobre un dels pupitres. Era un tros de pergamí gran, quadrat i molt gastat en què no hi havia res escrit. El Harry, que s’esperava alguna de les bromes del Fred i el George, se’l va mirar.

—Què és això?

—Harry, això és el secret del nostre èxit —va dir el George, acariciant el tros de pergamí en senyal de gratitud.

—Ens costa molt desprendre’ns-en —va dir el Fred—, però ahir a la nit ens vam decidir; tu el necessites molt més que nosaltres.

—I a més, ja ens el sabem de memòria —va assegurar el George—. Te’l deixem en herència. De fet nosaltres ja no el necessitem.

—I jo per a què vull un tros de pergamí vell? —va preguntar el Harry.

—Un tros de pergamí vell! —va exclamar el Fred tancant els ulls com si el Harry l’hagués ofès profundament—. George, explica-li-ho.

—Doncs resulta que quan fèiem primer i érem joves, despreocupats i innocents…

El Harry es va posar a riure. Dubtava molt que el Fred i el George haguessin estat mai innocents.

—Bé, més innocents del que som ara, si vols… Ens vam ficar en un petit embolic amb el Filch…

—Vam llançar una bomba fètida en un passadís i per algun motiu allò no li va agradar…

—Així que ens va arrossegar cap al seu despatx i va començar a amenaçar-nos amb el seu habitual…

—Fàstic…

—De càstig…

—I no vam poder evitar fixar-nos en un dels calaixos dels seus arxivadors on deia «Confiscat: Molt perillós».

—Ves per on… —va dir el Harry, que començava a divertir-se.

—Tu què hauries fet, en un cas així? —va preguntar-li el Fred—. Doncs el George va llençar una altra bomba fètida per distreure’l, jo vaig obrir el calaix i vaig trobar-me amb… Això.

—No és tan terrible com sembla —va dir el George—. El Filch devia sospitar què era, perquè si no no l’hauria confiscat, però creiem que no va arribar a saber mai com fer-lo servir.

—I vosaltres sí que sabeu com fer-lo servir?

—És clar —va assegurar el Fred amb un somriure satisfet—. Aquesta petita meravella ens ha ensenyat més que tots els professors de l’escola junts.

—M’esteu prenent el pèl —va dir el Harry, mirant-se el tros de pergamí gastat.

—Ah sí? —va fer el George.

Va treure la vareta, va donar uns copets al pergamí i va dir:

—Prometo solemnement que vull fer una malifeta.

I unes fines línies de tinta es van començar a escampar pel pergamí com una teranyina des del punt en què el George l’havia tocat amb la vareta. S’unien, s’entrecreuaven, es distribuïen per tot l’espai; llavors van aparèixer unes paraules a l’encapçalament, unes paraules amb lletres grans, verdes i ondulades que deien:


Els senyors Enllunat, Cuapelada, Lladruc i Forcat,

proveïdors d’ajuda per a les malifetes màgiques,

us presenten:

EL MAPA DE MAGATOTIS



Era un mapa en què hi havia dibuixat al detall el castell de Hogwarts amb els jardins que l’envoltaven. Però el que era extraordinari eren els punts negres que es movien per la superfície, cada un d’ells marcat amb un nom escrit amb una lletra minúscula. El Harry s’hi va acostar al·lucinat. Un dels punts que hi havia a la cantonada superior esquerra indicava que el Dumbledore caminava amunt i avall pel seu estudi; la Senyora Norris, la gata de l’encarregat de manteniment, anava pel segon pis, i el Peeves, l’esperit entremaliat, botava per la sala dels trofeus. A més, en passejar els ulls pels passadissos que li eren tan familiars, el Harry va notar que hi havia alguna cosa més.

El mapa mostrava una sèrie de passatges on ell mai no havia posat els peus. I alguns portaven…

—Directament a Hogsmeade —va dir el Fred, repassant-ne un amb el dit—. En total n’hi ha set. El Filch coneix aquests quatre. —I els va assenyalar—. Però estem segurs que nosaltres som els únics que coneixem aquests altres. Amb el que hi ha rere el mirall del quart pis no cal que t’hi escarrassis, nosaltres el vam fer servir fins a l’hivern passat, però s’ha esfondrat… No hi ha manera de passar. I aquest altre no el deu haver fet servir mai ningú, perquè el pi cabaralla està plantat just sobre l’entrada. Però aquest d’aquí, aquest va directe al celler de Ducsdemel. L’hem usat un munt de vegades. I, com ja deus haver notat, l’entrada és just aquí a fora, darrere la vella bòrnia i geperuda.

—Enllunat, Cuapelada, Lladruc i Forcat —va dir amb un sospir el George, acariciant l’encapçalament del mapa—. Els devem tant…

—Homes nobles que treballen de sol a sol per ajudar una nova generació de transgressors de la llei —va dir el Fred solemnement.

—Sí senyor —va dir el George, que anava per feina—, però no t’oblidis d’esborrar el mapa quan hagis acabat de fer-lo servir…

—O el podrà llegir tothom —li va advertir el Fred.

—Només li has de donar uns copets de vareta i dir «Malifeta feta!», i tornarà a quedar blanc.

—Bé, jove —va dir el Fred, imitant el Percy a la perfecció—, espero que et portis bé.

—Ens veiem a Ducsdemel —va dir el George, i li va fer l’ullet.

Van abandonar l’aula somrient i satisfets.

El Harry es va quedar allà palplantat, amb els ulls clavats en aquell mapa miraculós. El puntet de la Senyora Norris va tombar una cantonada a l’esquerra i es va aturar a olorar alguna cosa que hi havia a terra. Si era cert que el Filch no en sabia res… No havia de trobar-se amb els demèntors per res…

Però llavors, en ple estat d’exaltació, va recordar una frase que el senyor Weasley havia dit un cop.

«Mai no confiïs en res que pensi per si mateix si no veus on té el cervell».

Aquell mapa era un dels objectes màgics perillosos contra els quals els havia advertit el senyor Weasley… «Ajuda per a les malifetes màgiques»… És clar que ell no volia robar res ni fer mal a ningú, tan sols volia anar a Hogsmeade… A més, el Fred i el George l’havien estat usant durant anys i no havia passat res de l’altre món…

El Harry va repassar el passatge secret que duia a Ducsdemel amb el dit.

Llavors, tot d’una, com si seguís les ordres d’algú, va enrotllar el mapa, se’l va amagar dins el vestit i se’n va anar cap a la porta. La va obrir uns centímetres; a fora no hi havia ningú. Va sortir de l’aula de puntetes i es va esmunyir rere l’estàtua de la bruixa bòrnia.

I ara, què?, va pensar. Va treure el mapa i es va sorprendre molt de veure que hi havia una altra figura negra amb una etiqueta que deia «Harry Potter». La figura era just on era el Harry de veritat: al corredor del tercer pis. El Harry s’ho va mirar expectant. El seu jo petitet de tinta negra donava uns copets a la bruixa amb la vareta. El Harry va treure la vareta ràpidament i va donar uns copets a l’estàtua, però no va passar res. Va tornar a mirar el mapa. Al costat de la figura havia aparegut un globus diminut que deia «Dissendium».

—Dissendium! —va murmurar el Harry, i va tornar a donar uns copets a la bruixa de pedra.

La gepa de l’estàtua es va obrir a l’acte i va deixar un forat prou ample perquè hi passés una persona relativament prima. El Harry va mirar a una banda i a l’altra del corredor, es va guardar el mapa, va ficar el cap al forat i s’hi va llançar.

Va baixar un bon tros per una rampa que semblava de pedra i al final va caure sobre una terra humida i freda. Es va aixecar i va mirar al seu voltant. Estava completament fosc. Va alçar la vareta, va dir «Lumos!» en veu baixa i llavors va veure que era en un passatge estret, de poca altura, obert en la roca. Va treure el mapa, li va donar uns copets amb la vareta i va dir «Malifeta feta!». El mapa va quedar en blanc a l’instant. El va plegar amb cura, se’l va guardar al vestit i aleshores, amb el cor a cent d’excitació i de por, va començar a caminar.

El passatge serpentejava, semblava el cau d’un conill gegant. El Harry caminava de pressa i de tant en tant ensopegava amb les irregularitats del terra, però mantenia la vareta alçada per il·luminar el camí.

El recorregut se li va començar a fer interminable, però el fet de pensar en Ducsdemel l’animava a seguir. Li va semblar que passava una hora abans que el passatge no començava a pujar. Aleshores el Harry va accelerar la marxa; tenia la cara calenta, els peus freds i esbufegava.

Deu minuts més tard va arribar als peus d’una escala de pedra amb els esglaons gastats, el final de la qual es perdia en la foscor. Amb molt de compte de no fer cap soroll, el Harry va començar a pujar. Cent esglaons, dos-cents esglaons, va acabar perdent el compte; ell pujava mirant-se els peus… Fins que va xocar amb el cap contra alguna cosa dura.

Semblava una trapa. El Harry es va aturar a escoltar mentre es fregava el cap. A l’altra banda de la trapa no se sentia res. La va obrir a poc a poc i va treure el cap per mirar.

Va veure un celler ple de caixes de fusta. El Harry va traspassar la trapa i la va tancar. Encaixava tan bé en el terra polsós que era impossible detectar-la. Se’n va anar de puntetes cap a l’escala de fusta que duia a dalt. Allà sí que va sentir veus, i la campaneta que sonava quan s’obria i es tancava la porta del carrer.

Estava meditant què havia de fer quan va sentir obrir-se una porta molt més a la vora; algú es disposava a baixar les escales.

—I porta una altra capsa de Cucs de Sucre, que gairebé ens han deixat sense… —va dir una veu femenina.

Un parell de peus va començar a baixar les escales. El Harry es va amagar rere una caixa enorme i va esperar que els passos s’allunyessin. Va sentir que l’home movia unes caixes a l’altra banda del celler. Potser no tindria cap més oportunitat…

El Harry va sortir de l’amagatall i va pujar les escales ràpidament i en silenci; es va aturar un instant per mirar enrere i va veure una espatlla enorme i un cap calb enfonsat en una caixa. Va continuar i va arribar a la porta que hi havia al final de les escales. S’hi va esmunyir i va aparèixer rere el taulell de Ducsdemel… Es va ajupir, va caminar de quatre grapes fins a l’extrem i llavors es va alçar.

Ducsdemel estava tan ple d’alumnes de Hogwarts que ningú no es va fixar en ell. S’hi va obrir pas mirant al seu voltant i va haver de contenir el riure quan es va imaginar la cara de porquet que faria el Dudley si veiés on es trobava en aquells moments.

Hi havia prestatges i més prestatges plens de les llaminadures més suculentes que un es pot arribar a imaginar: nogat acabat de fer, cubs de gel de coco rosa fumejants, sucosos toffees de color de mel, centenars de tipus diferents de xocolata en rajoles disposades curosament, un tonell enorme de Caramels de Tots els Gustos i un altre de Bales Brunzidores, les boles de pica-pica que fan aixecar un pam de terra que havia mencionat el Ron. En una altra paret hi havia les llaminadures amb «efectes especials»: Drooble, el Millor Xiclet per Fer Bombolles (que deixa el lloc on te’ls menges ple de bombolles de color blau que no es desinflen fins al cap d’uns dies), aquells estranys Escuradents de Menta estellosos, els petits Diablets Picants de color negre («Tregui foc per la boca de debò!»), Urodels de Gel («Li faran grinyolar les dents!»), caramels de menta en forma de gripaus («Salten a l’estómac!»), delicades plomes d’oca de sucre i bombons explosius.

El Harry va passar com va poder entre un grup d’alumnes de sisè i en un racó al final de la botiga va veure un cartell que deia: «Gustos inusuals». El Ron i l’Hermione eren just a sota, mirant una safata de piruletes amb gust de sang. El Harry s’hi va posar darrere.

—Ecs, no! Al Harry no li agradaran, deuen ser per a vampirs —deia l’Hermione en aquells moments.

—I aquests? —va preguntar el Ron, i li va posar una gerra de crocant de cuca davant del nas.

—Tampoc —va dir el Harry.

Al Ron va estar a punt de caure-li la gerra a terra.

—Harry! —va xisclar l’Hermione—. Què fas aquí? Com has…?

—Carai! —va fer el Ron impressionat—. Has après a aparèixer!

—I és clar que no —va dir el Harry. Va abaixar la veu perquè no el sentissin els alumnes de sisè i els va explicar la història del Mapa de Magatotis.

—I com és que el Fred i el George no me l’han donat a mi? —va preguntar-se el Ron tot ofès—. Sóc el seu germà!

—Però el Harry no se’l quedarà —va dir l’Hermione, com donant per entès que fer-ho seria absurd—. Li donarà a la professora McGonagall, oi que sí, Harry?

—Ni parlar-ne! —va exclamar el Harry.

—Estàs boja? —va fer el Ron mirant-se l’Hermione amb els ulls fora de les òrbites—. Donar-li aquesta joia?

—Si l’hi dono, li hauré d’explicar d’on l’he tret! I encara que no ho hagi d’explicar, el Filch s’adonaria que van ser el Fred i el George els que l’hi van pispar!

—Però, i el Sirius Black? —va xiuxiuejar l’Hermione—. Podria haver fet servir un dels passatges secrets per entrar al castell! Els professors han de saber on són!

—No, no pot haver fet servir cap dels passatges —va replicar el Harry—. Al mapa hi ha set túnels secrets. El Fred i el George pensen que el Filch en coneix quatre. I pel que fa als altres tres… Un s’ha esfondrat i no s’hi pot passar. Un altre té la sortida sota el pi cabaralla, així que també està inutilitzat. I el que acabo d’usar… Bé… És gairebé impossible veure l’entrada que hi ha al celler… Així que excepte que la conegués…

El Harry va vacil·lar. I si el Black sabia que allà hi havia un passatge? Però llavors el Ron va aclarir-se la gola significativament i va assenyalar un avís que hi havia penjat a la porta de la botiga de llaminadures.

PER ORDRE DE LA CONSELLERIA D’AFERS MÀGICS

Recordem als nostres clients que, fins a nou avís, un grup de demèntors patrullaran pels carrers de Hogsmeade des de la posta de sol. Aquesta mesura s’ha adoptat per garantir la seguretat dels residents de Hogsmeade i serà aixecada un cop es capturi Sirius Black. D’acord amb això, els recomanem que finalitzin les seves compres ben abans que es faci de nit.

Els desitgem que passin un bon Nadal!



—Ho veus? —va dir el Ron en veu baixa—. M’agradaria saber com s’ho pot fer el Black per entrar a Ducsdemel de nit amb una colla de demèntors fent patrulla pel poble. A més, els amos el sentirien. Viuen aquí sobre!

—Sí, però… —l’Hermione s’esforçava per trobar un altre argument—. De totes maneres, el Harry no hauria de venir a Hogsmeade, no té permís! Si algú se n’assabenta es ficarà en un bon embolic! I ara encara no és de nit… I si el Sirius Black apareix avui? Ara?

—Li costaria una mica trobar el Harry aquí dins —va dir el Ron, i li va assenyalar amb el cap la neu densa que queia a l’altra banda de l’aparador—. Vinga, Hermione, és Nadal, el Harry es mereix una mica de pau.

L’Hermione es va mossegar el llavi, se la veia molt preocupada.

—Què, penses delatar-me? —li va preguntar el Harry amb un somriure.

—I és clar que no! Però de debò, Harry…

—Harry, has vist les Bales Brunzidores? —va dir el Ron, i el va agafar pel braç i se’l va endur cap al tonell on eren—. I els Cucs de Sucre? I els Pets Àcids? El Fred me’n va donar un quan tenia set anys… Em va fer un forat a la llengua. Me’n recordo que la mare el va perseguir amb l’escombra. —El Ron es va quedar absort mirant els Pets Àcids—. Creieu que el Fred es menjaria el crocant de cuca si li digués que és de cacauets?

Després que el Ron i l’Hermione paguessin les llaminadures, tots tres van sortir de Ducsdemel i es van endinsar en la tempesta de neu.

Hogsmeade semblava una felicitació nadalenca; les casetes i les botigues de sostre de palla estaven cobertes amb una capa de neu fresca; de les portes penjaven garlandes de grèvol i dels arbres cadenetes d’espelmes embruixades.

El Harry tremolava de fred; a diferència dels altres dos, ell no portava capa. Van pujar un carrer amb els caps acotxats per culpa del vent; el Ron i l’Hermione anaven cridant a través de la bufanda:

—Allò és l’oficina de correus…

—Zonko’s és allà dalt…

—Podríem anar a Ca l’Alfred…

—Escolteu —va suggerir el Ron, amb les dents que li petaven—, per què no anem a Les Tres Escombres a fer un batut de bescuit?

El Harry hi va estar més que d’acord; el vent era ferotge i tenia les mans glaçades, així que van travessar el carrer i en pocs minuts van ser dins la posada.

Estava plena a vessar de gent, de fum i de soroll i hi feia molta calor. Una dona ben plantada i molt bonica estava servint uns encantadors que hi havia asseguts a la barra.

—És Madame Rosmerta —va dir el Ron—. Vaig a buscar les begudes, d’acord? —va afegir, i es va posar lleugerament vermell.

El Harry i l’Hermione se’n van anar cap al fons de la sala, on hi havia una tauleta lliure entre la finestra i un arbre de Nadal preciós que hi havia al costat de la llar de foc. El Ron va arribar cinc minuts després amb tres gerres escumoses de batut de bescuit calent.

—Bon Nadal! —va dir tot content, aixecant la seva gerra.

El Harry en va fer un bon glop. Era la cosa més deliciosa que havia tastat mai i li va escalfar fins a l’últim racó del cos. Una brisa inesperada li va aixecar els cabells. La porta de Les Tres Escombres s’havia tornat a obrir. El Harry va mirar per sobre la vora de la gerra i es va ennuegar.

La professora McGonagall i el professor Flitwick acabaven d’entrar al pub coberts de flocs de neu, seguits de prop pel Hagrid, que mantenia una conversa molt intensa amb un home rabassut que duia un barret de bolet verd llimona i una capa a ratlles: era el Cornelius Fudge, el conseller d’Afers Màgics. Immediatament, el Ron i l’Hermione van posar les mans al cap del Harry i el van forçar a amagar-se sota la taula. Tacat de batut de bescuit i fet una boleta, es va aferrar a la gerra buida i va observar com els peus dels professors i del Fudge anaven cap a la barra, s’aturaven, giraven i, finalment, caminaven cap a on era ell.

Per sobre seu, l’Hermione va xiuxiuejar:

—Mobiliarbus!

L’arbre de Nadal que tenien a tocar es va aixecar uns centímetres de terra, es va moure de costat, va caure suaument davant de la seva taula i els va amagar. Per entremig de les denses branques més baixes, el Harry va veure quatre grups de potes de cadira que s’enretiraven de la taula que tenia al davant i va sentir els sorolls que van fer els professors i el conseller en seure.

Llavors se’ls va acostar un altre parell de peus que duien unes sabates de taló alt de color turquesa brillant i va sentir la veu d’una dona.

—Una aigua de flors petita…

—Per a mi —va dir la veu de la professora McGonagall.

—Quatre gerres de vi calent d’espècies i mel…

—Exacte, Rosmerta —va dir el Hagrid.

—Un batut de cirera i soda amb gel i paraigua…

—Mmm! —va fer el professor Flitwick, llepant-se els llavis.

—I per a vostè el rom amb grosella, oi, senyor conseller?

—Sí, sisplau, Rosmerta —va dir la veu del Fudge—. Estic encantat de tornar-vos a veure. Seieu a prendre una copa amb nosaltres…

—Moltes gràcies, senyor conseller. El Harry va observar els talons brillants que s’allunyaven i s’apropaven de nou. El cor li anava a cent. Com no se li havia acudit abans que per als professors aquell també era l’últim cap de setmana abans de Nadal? Quant de temps s’hi estarien, allà? Havia d’arribar a Ducsdemel abans que tanquessin, si volia tornar a l’escola aquella nit… Al seu costat l’Hermione movia la cama, nerviosa.

—I doncs, què l’ha portat a aquesta banda del món, senyor conseller? —va preguntar la veu de Madame Rosmerta.

El Harry va veure la part inferior del cos voluminós del Fudge que es girava a la cadira, com si comprovés que no els escoltava ningú. I llavors va dir en veu baixa:

—Què podria ser, Rosmerta, si no l’afer Sirius Black? M’imagino que deveu haver sentit a dir el que va passar a l’escola per Halloween.

—Certament, he sentit algun rumor —va admetre Madame Rosmerta.

—Hagrid, que ho vas explicar a tot el pub? —va dir la professora McGonagall exasperada.

—Senyor conseller, creu que el Black encara ronda per aquí? —va murmurar Madame Rosmerta.

—N’estic convençut —va manifestar el Fudge taxatiu.

—Sap que els demèntors m’han escorcollat el pub dues vegades? —li va reprovar Madame Rosmerta—. Em van espantar tots els clients… Això no afavoreix els comerços, senyor conseller.

—Rosmerta, a mi em fan tan poca gràcia com a vós —va assegurar el Fudge incòmode—. Però és una precaució necessària… Desgraciadament, els hem de suportar… Ara mateix he tingut una trobada amb ells. Estan furiosos contra el Dumbledore perquè no els deixa entrar als jardins de l’escola…

—I és clar que no! —va exclamar la professora McGonagall amb duresa—. No deu voler que fem classe amb aquelles bèsties horripilants passejant-se per tot arreu?

—Totalment d’acord! —va xisclar el professor Flitwick, a qui li penjaven els peus a un pam de terra.

—Sigui com sigui —va objectar el Fudge—, són aquí per protegir-vos d’una cosa molt pitjor… Tots sabem de què és capaç el Black…

—Doncs jo encara no m’ho acabo de creure —va reconèixer Madame Rosmerta meditabunda—. De tots els que es podien haver passat al costat de les forces del mal, el Sirius Black és de qui menys m’ho hauria imaginat… Recordo quan era un noi i anava a Hogwarts. Si en aquella època algú m’hagués dit en què es convertiria, li hauria respost que havia begut massa vi.

—I això que no sabeu la meitat de la història —va dir el Fudge, brusc—. La majoria de gent desconeix el pitjor que va fer.

—El pitjor? —va fer Madame Rosmerta encuriosida—. Vol dir que encara va fer alguna cosa pitjor que matar tota aquella pobra gent?

—Certament —va assegurar el Fudge.

—No m’ho puc creure. Què podria haver fet de pitjor?

—Rosmerta, dieu que recordeu el Black quan era a Hogwarts, oi? —va intervenir la professora McGonagall amb un xiu-xiu—. Recordeu qui era el seu millor amic?

—Oh, i tant! —va fer Madame Rosmerta somrient—. Mai no vèiem l’un sense l’altre! Venien aquí sovint… Oh, com em feien riure! Quina parella, el Sirius Black i el James Potter!

Pum! Al Harry li havia caigut la gerra de les mans. El Ron li va donar un cop de peu.

—Exacte —va dir la professora McGonagall—. El Black i el Potter. Els líders de la banda. Tots dos eren molt intel·ligents, és clar… Excepcionalment intel·ligents, diria jo… Ara, em sembla que mai no hem tornat a tenir un parell de brivalls igual…

—No ho sé —va opinar el Hagrid rient per sota el nas—. Em sembla que el Fred i el George Weasley els podrien fer la competència.

—El Black i el Potter semblaven germans! —va exclamar el professor Flitwick—. Eren inseparables!

—Oh, i tant que ho eren —va afirmar el Fudge—. El Potter confiava en el Black més que en cap altre dels seus amics. I res no va canviar quan van sortir de l’escola. El Black va fer de testimoni quan el Potter es va casar amb la Lily. I després el van fer padrí del Harry. El Harry no ho sap, és clar. Imagineu-vos com el turmentaria la idea.

—Que el Black s’hagués aliat amb l’Innominable? —va xiuxiuejar Madame Rosmerta.

—Pitjor que això, Rosmerta, molt pitjor que això. —El Fudge va abaixar la veu i va continuar amb un murmuri—: Poca gent sap que els Potter eren conscients que l’Innominable els anava al darrere. El Dumbledore, que com ja sabeu lluitava infatigablement contra ell, tenia alguns espies molt útils, i un d’ells ho va esbrinar. Llavors el Dumbledore va advertir el James i la Lily i els va aconsellar que s’amaguessin. Però, és clar, no era fàcil amagar-se de l’Innominable. El Dumbledore els va recomanar l’Encanteri de la Fidelitat.

—I en què consisteix? —va preguntar Madame Rosmerta amb molt d’interès. El professor Flitwick es va aclarir la gola.

—És un encanteri enormement complex —va dir amb veu aguda— mitjançant el qual se segella un secret dins una persona. La informació queda amagada dins la persona escollida, el guardasecret, i per consegüent ja no es pot trobar. Excepte, és clar, que el guardasecret vulgui difondre-la. Mentre el guardasecret s’hagués mantingut en silenci, l’Innominable hauria pogut regirar de dalt a baix el poble on es trobaven la Lily i el James durant anys, que no els hauria trobat encara que hagués aixafat el nas contra la finestra de la seva sala d’estar!

—I el Black va ser el guardasecret dels Potter? —va preguntar Madame Rosmerta amb un xiu-xiu.

—Naturalment —va dir la professora McGonagall—. El James Potter li va dir al Dumbledore que el Black es deixaria matar abans de revelar el secret, que el Black també tenia pensat d’amagar-se… I tot i així el Dumbledore no n’estava convençut. Recordo que li va oferir ser el seu guardasecret.

—Sospitava del Black? —va preguntar Madame Rosmerta sobresaltada.

—Estava convençut que algú molt proper als Potter havia estat informant l’Innominable de tots els seus moviments —va prosseguir la professora McGonagall afligida—. De fet, ja feia temps que sospitava que hi havia algun traïdor al nostre bàndol que estava passant un munt d’informació a l’Innominable.

—Però el James Potter va insistir a confiar en el Black?

—Sí —va fer el Fudge pesarós—. I aleshores, quan tot just feia una setmana que s’havia realitzat l’Encanteri de la Fidelitat…

—El Black els va trair —va dir Madame Rosmerta sense alè.

—Efectivament. El Black estava cansat del seu paper d’agent doble, estava decidit a declarar obertament que estava a favor de l’Innominable, i, pel que es veu, havia planejat fer-ho públic després de la mort dels Potter. Però, com és sabut, l’Innominable va trobar la seva perdició en el petit Harry. Sense poder i molt debilitat, va desaparèixer. I allò va deixar el Black en una posició molt incòmoda. El seu senyor havia estat vençut just en el moment en què ell s’havia mostrat tal com era: un traïdor. No tenia cap més opció…

—Caragirat fastigós i pudent! —va exclamar el Hagrid tan fort que mig pub va quedar mut.

—Xxxt! —va fer la professora McGonagall.

—Jo el vaig veure aquell dia! —va grunyir el Hagrid—. Segurament vaig ser l’últim que el va veure abans que matés tota aquella gent! Jo vaig rescatar el Harry després que matessin la Lily i el James! L’acabava de treure de les runes, pobra coseta, amb aquell tall al front, i els seus pares morts… I llavòrens va aparèixer el Sirius Black amb la seva moto voladora. Mai no se’m va acudir preguntar-me què hi feia, allà. No sabia que ell era el guardasecret de la Lily i el James. Vaig pensar que s’havia assabentat de l’atac de l’Innominable i que hi havia anat per veure si podia ajudar en res. El paio estava blanc i tremolava. I saben què vaig fer? Vaig consolar el traïdor assassí! —va bramar el Hagrid.

—Sisplau, Hagrid! —va exclamar la professora McGonagall—. Parla més baix!

—I jo com podia saber que no era per la Lily i el James que patia! Era per l’Innominable! I llavòrens em va dir: «Dóna’m el Harry, Hagrid. Sóc el seu padrí, jo el cuidaré». Ha! Perquè jo tenia ordres del professor Dumbledore i li vaig dir al Black que no, que el professor Dumbledore havia dit que el Harry havia d’anar a viure amb els seus tiets. El Black m’ho va discutir, però al final va cedir. Em va dir que agafés la seva moto per portar el Harry allà. «Jo ja no la necessitaré», em va dir.

»Hauria hagut d’adonar-me que allò era una mica estrany. Li agradava molt aquella moto, per què em va dir que l’agafés? Per què em va dir que ja no la necessitaria? Doncs perquè era massa fàcil seguir-li la pista amb aquella moto. El Dumbledore sabia que ell era el guardasecret dels Potter i el Black sabia que s’havia d’escapar aquella nit, sabia que tindria la Conselleria rere els talons al cap de poques hores.

»Però, què hauria passat si li hagués donat el Harry? Me jugo el que sigui que l’hauria llançat de la moto en alta mar. El fill del seu millor amic! Però quan un bruixot se passa al cantó de les forces del mal, no hi ha res ni ningú que li importi un rave…

Després de la història del Hagrid hi va haver un llarg silenci.

Llavors Madame Rosmerta va dir amb una lleugera satisfacció:

—Però no va aconseguir escapar! La Conselleria d’Afers Màgics el va capturar l’endemà!

—Tant de bo ho haguéssim fet —va dir el Fudge amb amargor—. No vam ser nosaltres qui el vam capturar. Va ser el Ben Babbaw… Un altre dels amics dels Potter. No hi ha dubte que va embogir de dolor i, sabent que el Black havia estat el guardasecret del Potter, se’n va anar a cercar-lo tot sol.

—Babbaw… Aquell noi grassonet que sempre els seguia allà on anaven? —va preguntar Madame Rosmerta.

—Tenia el Black i el Potter per uns herois —va dir la professora McGonagall—. No estava a la seva alçada, pel que fa a intel·ligència. Jo acostumava a ser bastant severa amb ell. Ja es poden imaginar com sento que ara…

—Minerva —va dir el Fudge afablement—, el Babbaw va morir com un heroi. Els testimonis (eren muggles i, és clar, després els vam haver d’esborrar el record) ens van explicar que va acorralar el Black. Van dir que plorava i cridava: «La Lily i el James, Sirius, com has pogut?». I que va treure la vareta, però, és clar, el Black va ser més ràpid. El va fer volar pels aires…

La professora McGonagall es va mocar i va dir.

—Beneit… Esbojarrat… Sempre havia estat molt dolent en duel… Ho hauria hagut de deixar en mans de la Conselleria…

—Si jo m’hagués trobat amb el Black abans que el Babbaw, no hauria fet el ximple amb la vareta… Li hauria arrencat la pell directament —va grunyir el Hagrid.

—Hagrid, no saps de què parles —va afirmar el Fudge tallant—. Només un comando especial del cos de policia màgica hauria tingut alguna possibilitat contra el Black un cop va ser acorralat. En aquella època jo era director general del Departament de Catàstrofes Màgiques i vaig ser un dels primers a arribar al lloc dels fets. Mai no ho oblidaré. De vegades, encara hi somio. Al mig del carrer hi havia un sot tan profund que fins i tot havia esquerdat el clavegueram. Hi havia cossos destrossats per tot arreu. Els muggles cridaven. I el Black estava allà palplantat, rient, amb el que quedava del Babbaw als peus… Una pila de roba tacada de sang i uns guants…, uns quants fragments…

El Fudge es va aturar de sobte. Cinc nassos es van mocar.

—Aquesta és la història, Rosmerta —va dir el Fudge afligit—. Van caldre vint membres d’una patrulla de policia màgica per endur-se el Black. El Babbaw va rebre l’Orde de Merlí de primera classe, que espero que servís de consol a la seva pobra mare, i el Black ha estat a Azkaban d’ençà d’aquell dia.

Madame Rosmerta va deixar anar un sospir.

—És cert que està boig, senyor conseller?

—M’agradaria poder dir que sí —va declarar el Fudge cavil·lés—. Estic convençut que la desfeta del seu senyor el va trastornar durant un temps. L’assassinat del Babbaw i de tots aquells muggles va ser l’acte d’un home acorralat, d’un home desesperat: cruel i sense sentit. Però en l’última inspecció que vaig fer a Azkaban vaig visitar el Black. Ja saben que la majoria dels presos que hi ha es passen el dia parlant per a ells mateixos en la foscor, que no hi toquen… I per això em va sorprendre que el Black semblés tan «normal». Em va parlar de manera força assenyada. Feia por. Semblava que estigués simplement avorrit… Em va preguntar si m’havia acabat de llegir el diari, perquè, segons va dir, trobava a faltar els mots encreuats. Com si res. Sí, em va impressionar que poc l’afectaven els demèntors… I això que ell era un dels presos més vigilats. Tenia demèntors a la porta dia i nit.

—I per què creu que s’ha escapat? —va preguntar Madame Rosmerta—. Déu meu, senyor conseller, no deu voler retrobar-se amb l’Innominable, oi?

—Possiblement aquesta és… mmm… la seva intenció —va dir el Fudge, evasiu—. Però esperem capturar-lo molt abans que ho faci. Perquè, és clar, l’Innominable sol i sense suport de ningú és una cosa… Però si recupera el seu servidor més devot… M’esgarrifa pensar que ràpid que podria tornar al poder…

Es va sentir un cop de vidre contra fusta. Algú havia deixat la copa a la taula.

—Cornelius, si heu de sopar amb el director, em sembla que val més que anem tornant cap a l’escola —va indicar la professora McGonagall.

Un per un, els parells de peus que el Harry tenia al davant van tornar a suportar el pes dels seus propietaris; les vores de les capes van aparèixer al seu camp de visió i les sabates de taló alt de Madame Rosmerta van desaparèixer rere la barra del pub. La porta de Les Tres Escombres es va obrir de nou, hi va entrar una altra ràfega de neu i els professors van marxar.

—Harry?

Les cares del Ron i de l’Hermione van aparèixer sota la taula. Tots dos el van mirar amb els ulls ben oberts sense poder dir paraula.





11. La Raigdefoc


El Harry no era conscient de com s’ho havia fet per arribar fins al celler de Ducsdemel, recórrer el túnel i entrar de nou al castell. Només sabia que el camí de tornada se li havia fet molt curt i que gairebé no s’havia adonat del que feia perquè al cap només hi tenia una cosa: la conversa que acabava de sentir.

Per què no li ho havia explicat mai ningú? Ni el Dumbledore, ni el Hagrid, ni el senyor Weasley, ni el Cornelius Fudge… Per què ningú no li havia explicat mai que els seus pares havien mort perquè el seu millor amic els havia traït?

El Ron i l’Hermione van estar observant el Harry ansiosos durant tot el sopar, sense atrevir-se a parlar-li sobre el que havien sentit perquè el Percy s’havia assegut a prop seu. Quan van pujar a la sala comuna van trobar-se que el Fred i el George hi havien llançat mitja dotzena de bombes fètides en un atac d’alegria de fi de trimestre. El Harry, que no volia que el Fred i el George li preguntessin si havia arribat a Hogsmeade o no, es va escapolir cap al dormitori i se’n va anar directe a la tauleta de nit. Va apartar els llibres i ben aviat va trobar el que buscava: l’àlbum amb cobertes de pell que li havia regalat el Hagrid feia dos anys, que estava ple de fotografies dels seus pares. Es va asseure al llit, va córrer les cortines del baldaquí i va començar a passar pàgines fins que…

Es va aturar en una fotografia del casament dels seus pares. Hi havia el seu pare, que el saludava amb la mà i li somreia, amb aquells cabells negres esbullats que el Harry havia heretat. Anava agafat de bracet de la seva mare, que radiava felicitat. I també… Aquell devia ser ell… El testimoni… El Harry no s’hi havia fixat mai.

Si no hagués sabut que era la mateixa persona, mai no se li hauria acudit que aquell home de la vella fotografia pogués ser el Black. No semblava un cadàver, sinó que era atractiu i estava ple de vida. Ja treballava per a Voldemort aquell dia? Ja planejava la mort de les dues persones que hi havia al seu costat? Sabia que l’esperaven dotze anys a Azkaban, dotze anys que el farien irreconeixible?

«Els demèntors no l’afecten», va pensar el Harry, amb els ulls clavats en aquella cara atractiva que somreia. «Ell no sent cridar la meva mare quan se li acosten…».

El Harry va tancar l’àlbum, va allargar el braç i el va tornar a guardar a la tauleta, es va treure la roba i les ulleres, va comprovar que les cortines el tapaven i es va ficar al llit.

La porta del dormitori es va obrir.

—Harry? —va dir la veu del Ron titubejant.

Però el Harry va fer veure que dormia. Va sentir que el Ron se n’anava i es va tombar d’esquena, amb els ulls ben oberts. Un sentiment d’odi profund se li estava escampant per tot el cos com si fos verí. Veia el Black que es reia d’ell en la foscor, com si algú li hagués enganxat la fotografia de l’àlbum als ulls. Va contemplar, com si es tractés d’una pel·lícula, l’escena en què el Sirius Black feia a miques el Ben Babbaw (que li recordava el Neville Longbottom). Sentia (tot i que no tenia ni idea de com sonava la veu del Black) un murmuri exaltat que deia: «Ho he aconseguit, senyor… Els Potter m’han nomenat guardasecret…». I llavors sentia una altra veu, amb un riure aterridor, el mateix riure que sentia quan se li acostaven els demèntors…

—Harry, fas una cara horrible.

El Harry no havia aconseguit adormir-se fins a l’alba i quan es va despertar va trobar el dormitori desert. Es va vestir i va baixar les escales en espiral. A la sala comuna només hi havia el Ron, que s’estava menjant un gripau de menta i es feia un massatge a l’estómac; i l’Hermione, que havia escampat la feina per tres taules.

—On és la gent? —va preguntar el Harry.

—Se n’han anat! Avui és el primer dia de vacances, saps? —va dir el Ron, observant atentament el Harry—. Gairebé és l’hora de dinar, estava a punt de pujar a despertar-te.

El Harry es va deixar caure en una butaca al costat del foc. A fora del castell continuava nevant. El Malifet estava escarxofat davant la llar de manera que semblava una catifa taronja molt peluda.

—Realment, fas una cara horrible —va dir l’Hermione, mirant-se’l amb ansietat.

—No és res —va fer el Harry.

—Harry —va dir l’Hermione, intercanviant mirades amb el Ron—, suposo que deus estar molt afectat pel que vam sentir ahir… Però… Però no facis cap bajanada.

—Cap bajanada? Com ara? —va preguntar el Harry.

—Com ara anar a buscar el Black —va respondre el Ron severament.

El Harry es va adonar que havien parlat d’allò mentre dormia. No va dir res.

—Oi que no ho faràs, Harry? —va insistir l’Hermione.

—No val la pena morir pel Black —va dir el Ron.

El Harry se’ls va mirar. No entenien res.

—Sabeu què veig i què sento quan un demèntor se m’acosta? —El Ron i l’Hermione van fer que no amb el cap, preocupats—. Sento la meva mare cridant i suplicant a Voldemort. Si vosaltres haguéssiu sentit cridar la vostra mare de la mateixa manera, just abans de ser assassinada, no ho oblidaríeu fàcilment. I si haguéssiu esbrinat que algú que se suposava que era amic seu l’havia traït i l’havia entregat a Voldemort…

—Harry, no pots fer-hi res! —va exclamar l’Hermione, que estava molt afectada—. Els demèntors capturaran el Black i se l’enduran a Azkaban i… li estarà molt bé!

—Ja vau sentir què va dir el Fudge. Al Black no l’afecta Azkaban de la mateixa manera que afecta la gent normal. Per a ell no és el càstig que és per als altres.

—I què vols dir amb això? —va preguntar el Ron, molt tens—. Que vols matar el Black?

—No siguis burro —va dir l’Hermione espantada—. El Harry no vol matar ningú, oi que no, Harry?

Es va quedar mut un altre cop. No sabia què volia fer. L’únic que sabia era que no podia suportar la idea d’estar amb els braços plegats mentre el Black estava en llibertat.

—El Malfoy ho sap —va dir de sobte—. Recordeu què em va dir a classe de Pocions? «Jo voldria capturar-lo per mi mateix… Voldria venjança».

—I penses seguir els consells del Malfoy, en comptes dels nostres? —va engegar-li el Ron, furiós—. Mira, saps què va rebre la mare del Babbaw després que ell s’enfrontés al Black? M’ho va dir el meu pare… L’Orde de Merlí de primera classe, i el dit del seu fill en una capsa. No van trobar res més. Harry, el Black és boig, i és perillós…

—Al Malfoy li ho deu haver dit el seu pare —va dir el Harry, ignorant el Ron—. Ell era un íntim de Voldemort…

—Digues «l’Innominable»! —el va interrompre el Ron.

—Així que és evident que els Malfoy sabien que el Black treballava per a Voldemort…

—I al Malfoy li encantaria veure’t saltar pels aires, com li va passar al Babbaw! Harry, desperta! L’únic que vol el Malfoy és que et facis matar abans que s’hagi d’enfrontar amb tu a quidditch!

—Harry, sisplau —va intervenir l’Hermione amb els ulls plorosos—, sigues sensat. El Black va fer una cosa horrible, espantosa, però no t’arrisquis: és el que ell vol… Acabaries a les seves mans si l’anessis a buscar. Als teus pares no els agradaria que et passés res, oi? Creus que voldrien que anessis a buscar-lo?!

—Mai no sabré què haurien volgut perquè, gràcies a ell, no puc parlar amb els meus pares —va dir el Harry taxatiu.

Hi va haver un silenci, enmig del qual el Malifet va estirar el cos amb mandra i va moure les urpes. La butxaca del Ron va tremolar.

—Escolta —va dir el Ron, que volia canviar de tema—, estem de vacances! D’aquí a poc serà Nadal! Per què no…? Per què no anem a veure el Hagrid? Fa molt que no el veiem!

—No pot ser! —va exclamar l’Hermione a l’acte—. Ron, el Harry no pot sortir del castell…

—Sí, anem-hi —va dir el Harry, i es va posar dret—, així podré preguntar-li com és que no em va dir res del Black quan em va explicar la història dels meus pares!

Era evident que l’últim que volia el Ron era seguir amb la conversa sobre el Black.

—També podem jugar a escacs —va afegir immediatament—, o a balabaves. El Percy em va deixar un joc…

—No, anem a veure el Hagrid —va insistir el Harry, ferm.

Així que van agafar les capes del dormitori i van sortir pel forat del retrat («Alceu les armes i lluiteu, gossos sarnosos!»), van travessar el castell buit i van sortir per la portalada de roure.

Van creuar els jardins a poc a poc deixant un rastre fi a la neu centellejant. Els mitjons i la vora de la capa els van quedar xops i glaçats. El Bosc Prohibit estava com encantat, amb els arbres coberts de neu, i la cabana del Hagrid semblava un pastís de nata.

El Ron va picar a la porta, però no va obtenir resposta.

—No pot ser que hagi marxat, oi? —va fer l’Hermione, que estava tremolant de fred.

El Ron tenia l’orella clavada a la porta.

—Sento un soroll estrany —va dir—. Em sembla que és l’Ullal.

El Harry i l’Hermione també van posar l’orella a la porta. De dins la cabana sortien uns gemecs sincopats.

—Creieu que hauríem d’anar a buscar algú? —va preguntar el Ron tot nerviós.

—Hagrid! —va cridar el Harry mentre colpejava la porta—. Hagrid, ets aquí?

Van sentir uns passos i llavors la porta es va obrir. El Hagrid tenia els ulls vermells i inflats, i l’armilla plena de llàgrimes.

—Què, ho sabeu, ja? —va dir entre plors, i es va llançar als braços del Harry.

I com que el Hagrid era el doble de gros que un home normal, allò no era cap broma. El Ron i l’Hermione van haver de rescatar el Harry, que estava a punt d’enfonsar-se sota el pes del Hagrid: van agafar-lo cada un per un braç i el van empènyer, amb ajuda del Harry, cap a dins de la cabana. El Hagrid va deixar que el duguessin a una cadira i es va recolzar sobre la taula, plorant desconsoladament, amb la cara coberta de llàgrimes que li queien per la barba.

—Hagrid, què tens? —va dir l’Hermione esverada.

El Harry va veure una carta oficial oberta sobre la taula.

—Hagrid, què és això?

El Hagrid es va posar a plorar encara amb més força i li va acostar la carta al Harry, que la va agafar i la va llegir en veu alta:

Senyor Hagrid,

En relació amb l’assumpte de l’hipogrif que va atacar un dels vostres alumnes, us comuniquem que hem acceptat les garanties que ens va donar el professor Dumbledore conforme vós no teníeu cap mena de responsabilitat en el malaurat accident.



—Doncs ja està, Hagrid! —va dir el Ron, i li va donar uns copets amistosos a l’espatlla. Però el Hagrid no va deixar de plorar i li va fer un gest al Harry perquè continués llegint.

Tanmateix, no podem deixar de manifestar la nostra preocupació per l’hipogrif en qüestió. Hem decidit donar suport a la querella presentada pel senyor Lucius Malfoy i per tant aquest assumpte serà elevat al Comitè per a l’Eliminació de Bèsties Perilloses. El judici tindrà lloc el dia 10 d’abril a les oficines centrals del Comitè a Londres, on us heu de personar acompanyat del vostre hipogrif. Us advertim que mentrestant l’hipogrif ha d’estar lligat i isolat.

Atentament…



Seguia la llista dels governadors de l’escola.

—Oh! —va fer el Ron—. Però Hagrid, tu vas dir que el Becbrau no és un hipogrif dolent. Segur que se’n surt…

—No saps com són aquesta gent del Comitè per a l’Eliminació de Bèsties Perilloses! —va dir el Hagrid mig ennuegant-se i eixugant-se les llàgrimes a la màniga—. La tenen votada a les bèsties apassionants!

Un so sobtat provinent d’un racó de la cabana va fer que el Harry, el Ron i l’Hermione es giressin. Era l’hipogrif Becbrau, que estava estirat, mastegant alguna cosa que tacava el terra de sang.

—No el podia deixar allà tot sol lligat a la neu! —va gemegar el Hagrid—. És Nadal!

El Harry, el Ron i l’Hermione es van mirar. Mai no havien acabat d’entendre la dèria del Hagrid d’anomenar «bèsties apassionants» el que els altres anomenaven «monstres terrorífics». Però, d’altra banda, no semblava que el Becbrau fos dolent. De fet, comparat amb el que els tenia acostumats el Hagrid, fins i tot era bonic.

—Hagrid, l’hauràs de defensar bé —va dir l’Hermione, que es va asseure i li va posar una mà al braç—. Estic convençuda que podràs demostrar que el Becbrau és inofensiu.

—No servirà de res! —va exclamar el Hagrid plorós—. El Lucius Malfoy té a la butxaca tots aquells dimonis encarregats del despatx de les bèsties! Li tenen por! I si perdo el judici…

El Hagrid es va passar el dit per la gola, va fer un crit de dolor i es va amagar el cap entre els braços.

—I el Dumbledore? —va preguntar el Harry.

—Ja ha fet prou per mi —va gemegar el Hagrid—. I ja té prou problemes per mantenir els demèntors a ratlla amb el Sirius Black pul·lulant per aquí…

A l’acte, el Ron i l’Hermione van mirar el Harry, esperant que comencés a esbroncar el Hagrid per no haver-li dit la veritat sobre el Black. Però el Harry no es va veure amb cor de fer-ho en aquell moment en què el Hagrid estava tan trist i espantat.

—Escolta, Hagrid —va dir—, no pots donar-te per vençut. L’Hermione té raó, el que necessites és una bona defensa. I nosaltres et podem fer de testimonis…

—No sé on vaig llegir el cas d’un hipogrif que va ser portat a judici —va dir l’Hermione reflexionant— i que es va salvar. Te’l buscaré, Hagrid, i veurem què va passar.

El Hagrid es va posar a sanglotar desesperadament. El Harry i l’Hermione van mirar el Ron perquè els ajudés.

—Mmm… Vols una tassa de te? —li va preguntar el Ron.

El Harry se’l va quedar mirant.

—És el que fa la meva mare quan algú està trist —va xiuxiuejar el Ron, arronsant les espatlles.

Finalment, després de molts més oferiments d’ajuda, amb una tassa de te fumejant davant seu, el Hagrid es va mocar amb un mocador de la mida d’unes estovalles i va dir:

—Teniu raó. No em puc esfondrar d’aquesta manera. M’he d’animar…

L’Ullal va sortir tímidament de sota la taula i va recolzar-li el cap a la falda.

—Fa temps que no sóc jo —va dir el Hagrid, acariciant l’Ullal amb una mà i eixugant-se la cara amb l’altra—. He estat massa preocupat pel Becbrau i perquè a ningú no li agraden les meves classes…

—A nosaltres ens agraden! —va mentir ràpidament l’Hermione.

—Sí, estan molt bé! —va afegir el Ron, creuant els dits sota la taula—. Com estan els cucsbruts?

—Morts —va dir el Hagrid afligit—. Es van empatxar d’enciam.

—Vaja! —va fer el Ron, mossegant-se el llavi.

—I a més els demèntors em fan sentir fatal —va dir el Hagrid amb un calfred—. He de passar pel seu costat cada vegada que vull anar a Les Tres Escombres a prendre alguna cosa. Em sento com si tornés a ser a Azkaban…

Es va quedar callat i va fer un glop de te. El Harry, el Ron i l’Hermione se’l van mirar amb el cor encongit. Mai no els havia parlat de la seva breu estada a Azkaban. Després d’una estona, l’Hermione va trencar el silenci i va dir:

—Hagrid, és cert que és un lloc horrible?

—No us ho podeu imaginar —va respondre el Hagrid amb un fil de veu—. Mai no havia estat en un lloc així. Em pensava que me tornaria boig. No podia deixar de pensar en coses terribles… En el dia que em van expulsar de Hogwarts… En el dia que va morir el meu pare… En el dia que vaig haver de deixar anar el Norbert…

Se li van omplir els ulls de llàgrimes. El Norbert era la cria de drac que un cop havia guanyat jugant a cartes.

—Al cap d’un temps ja no saps qui ets. La vida deixa de tenir sentit. L’únic que volia era quedar-me adormit i no despertar-me mai més. Quan me van deixar lliure, vaig sentir que tornava a néixer. Tots els bons records van tornar a mi com un riu, va ser un sentiment meravellós. Ara, als demèntors no els va fer cap gràcia haver-me de deixar anar…

—Però si eres innocent! —va exclamar l’Hermione.

El Hagrid va esbufegar.

—I et penses que això els importa? A ells tant se’ls en fot. Mentre tinguin uns quants centenars d’humans allà tancats per poder-los xuclar l’alegria, els importa un rave que siguin culpables o innocents.

El Hagrid es va aturar un moment i es va quedar mirant la tassa de te. Llavors va continuar a poc a poc:

—Vaig pensar a deixar anar el Becbrau i que s’escapés volant… Però, com li expliques a un hipogrif que s’ha d’amagar? A més, tenia por de desobeir la llei… —Els va mirar, plorava de nou—. No vull haver de tornar a Azkaban mai més.

Encara que la visita al Hagrid no va ser gens animada, va tenir l’efecte que el Ron i l’Hermione desitjaven: el Harry, que ni de bon tros havia oblidat la història del Black, no podia estar pensant permanentment com venjar-se’n si volia ajudar el Hagrid a guanyar el judici contra el Comitè per a l’Eliminació de Bèsties Perilloses. L’endemà, ell, el Ron i l’Hermione van anar a la biblioteca i van sortir carregats de llibres que els poguessin ajudar a preparar la defensa del Becbrau. Es van instal·lar davant del foc a la sala comuna, que era buida, i es van posar a fullejar aquells llibres empolsimats sobre casos famosos de bèsties indesitjables i només parlaven de tant en tant, quan trobaven alguna cosa que semblava útil.

—Aquí… El 1722 hi va haver un cas similar. No, no ens serveix, van condemnar l’hipogrif… Ecs! Mireu què li van fer. És fastigós!

—Això ens podria ajudar… El 1296 una mantícora va atacar salvatgement algú i no la van sacrificar. Oh, no, va ser perquè ningú no es va atrevir a acostar-s’hi!

Mentrestant, la resta del castell estava decorat amb ornaments nadalencs amb la magnificència de sempre, malgrat que quedaven molt pocs alumnes a l’escola per gaudir-ne. Els passadissos estaven engalanats amb garlandes de vesc i de grèvol, de les armadures sortia una llum misteriosa i al Gran Saló hi havia, com sempre, dotze arbres de Nadal que brillaven amb estrelles daurades. A més, els passadissos s’havien començat a omplir d’una olor de menjar deliciosa que la Nit de Nadal es va fer tan intensa que fins i tot l’Scabbers va treure el nas de la butxaca del Ron on es refugiava per olorar l’aire amb delit.

El dia de Nadal el Ron va despertar el Harry llançant-li un coixí a la cara.

—És l’hora dels regals!

El Harry va agafar les ulleres de la tauleta de nit i se les va posar. Va mirar en la penombra cap als peus del llit i va veure que hi tenia un pilonet de paquets. El Ron ja estava desembolicant els seus.

—Com sempre, un jersei de la meva mare… Com sempre, marró… Mira a veure si tu també en tens un.

I sí, en tenia un. La senyora Weasley li havia enviat un jersei de color escarlata amb un lleó de Gryffindor brodat al davant, i també una dotzena de pastissets de fruits secs, un púding de Nadal i una capsa de crocant d’avellanes. Un cop desembolicat tot allò, va veure que a sota hi havia un paquet molt llarg i prim.

—Què deu ser, això? —va preguntar el Ron amb un parell de mitjons marrons acabats de desembolicar a la mà.

—No ho sé…

El Harry va desembolicar el paquet i va deixar anar un xisclet quan va veure que era una escombra excepcional. El Ron va deixar estar els mitjons i va saltar per sobre el llit per veure-la de més a prop.

—No pot ser —va dir incrèdul.

Era l’escombra dels seus somnis; una Raigdefoc idèntica a la que havia anat a contemplar cada dia a la botiga de la ronda d’Alla. La va alçar, tenia un mànec resplendent. Va sentir que l’escombra vibrava i la va deixar anar; l’escombra es va quedar flotant en l’aire, sense res que la subjectés, a l’altura exacta perquè el Harry la muntés. Se la va mirar de dalt a baix, des del número de sèrie daurat que tenia a l’extrem superior fins als branquillons de bedoll perfectament aerodinàmics que constituïen la cua.

—Qui te l’ha enviat? —va preguntar el Ron amb un fil de veu.

—Mira a veure si trobes cap targeta —li va dir el Harry.

El Ron va regirar tot l’embalatge de la Raigdefoc.

—Res! Carai, i qui creus que es pot haver gastat tants diners per fer-te un regal?

—Una cosa és segura: no han estat els Dursley —va dir el Harry completament descol·locat.

—Doncs jo crec que ha estat el Dumbledore —va opinar el Ron, passejant al voltant de la Raigdefoc, examinant de cap a peus aquella meravella—. Et va enviar la capa que fa invisible anònimament…

—Però la capa era del meu pare —va objectar el Harry—. El Dumbledore l’únic que va fer va ser donar-me-la. No es pot gastar centenars de galeons en mi. No pot anar regalant als alumnes coses com aquesta…

—És per això que no ha volgut dir que venia d’ell! —va exclamar el Ron—. Perquè cap idiota com el Malfoy no pugui dir que és favoritisme. Ostres, Harry! —El Ron es va posar a riure—. El Malfoy! La cara que farà quan et vegi amb això! Es posarà malalt de ràbia! Ei, que això és una escombra de competició!

—No pot ser —va murmurar el Harry, acariciant la Raigdefoc mentre el Ron es llançava al llit del Harry, pixant-se de riure de pensar en el Malfoy—. Qui…?

—Ja ho tinc! —va fer el Ron, una mica més serè—. Ja sé qui pot haver estat… El Llopin!

—Què dius?! —va exclamar el Harry, que també es va posar a riure—. El Llopin?! I ara! Si tingués diners per comprar això no aniria tan espellifat com va.

—Home, però t’aprecia —va dir el Ron—. Era fora quan la Nimbus va quedar destrossada. És possible que li expliquessin el que va passar i que ho aprofités per passar per la ronda d’Alla a comprar-te això…

—Què vols dir que «era fora»? —va preguntar el Harry—. Estava malalt el dia del partit aquell.

—Doncs no hi era, a la infermeria —va dir el Ron—. Jo vaig haver d’anar-hi a netejar els orinals. L’Snape m’havia castigat, recordes?

El Harry va arrufar les celles.

—És impossible que el Llopin pugui comprar una cosa tan cara.

—De què rieu? L’Hermione acabava d’entrar a l’habitació en camisa de dormir i als braços duia el Malifet de mal humor amb una garlanda de Nadal al coll.

—No el pugis aquí! —va cridar el Ron, i es va apressar a treure l’Scabbers de les profunditats del seu llit per posar-se’l a la butxaca del pijama. Però l’Hermione no li va fer cap cas. Va deixar caure el Malifet sobre el llit del Seamus Finnigan que era buit i es va quedar mirant bocabadada la Raigdefoc.

—Harry! Qui t’ho ha regalat?

—No ho sé —va dir el Harry—. No duia cap targeta ni res.

Per gran sorpresa del Harry, l’Hermione no semblava ni exaltada ni intrigada per la notícia. Al contrari, estava preocupada i es mossegava el llavi.

—Què tens? —li va preguntar el Ron.

—No ho sé —va fer l’Hermione arrossegant les paraules—, però em sembla una mica estrany, això. Perquè, vaja, és una escombra bastant bona, no?

El Ron va esbufegar exasperat.

—Hermione, és la millor escombra del món —va dir.

—Així que deu ser molt cara…

—Probablement val més diners que totes les escombres dels de Slytherin juntes —va apuntar el Ron tot content.

—I doncs, qui li pot haver enviat al Harry un regal tan car sense dir qui és? —va preguntar-se l’Hermione en veu alta.

—Tant és! —va fer el Ron, nerviós—. Harry, m’hi deixaràs pujar? Sisplau…

—Crec que de moment no hauríeu de volar amb aquesta escombra —va dir l’Hermione amb la seva veu d’espinguet.

El Harry i el Ron se la van quedar mirant, estupefactes.

—I què creus que n’ha de fer el Harry? Escombrar el terra? —va proposar el Ron.

Però abans que l’Hermione pogués contestar, el Malifet va saltar del llit del Seamus directe cap al pit del Ron.

—Treu. Aquesta. Bèstia. D’aquí! —va cridar. El Malifet li esgarrapava el pijama i l’Scabbers intentava fugir per l’espatlla. El Ron va agafar l’Scabbers per la cua i li va clavar un cop de peu al Malifet, però va fallar i en lloc del gat va tocar el bagul del Harry, que es va obrir de cop, mentre el Ron saltironejava amb una cama i cridava de dolor agafant-se l’altra.

De sobte al Malifet se li va eriçar el pèl. Un xiulet agut i penetrant omplia l’habitació. El dolentoscopi de butxaca havia sortit dels mitjons vells del tiet Vernon i s’havia posat a pampalluguejar i a rodar per terra.

—Ja me n’havia oblidat! —va dir el Harry, que es va ajupir a agafar el dolentoscopi—. Com que si puc no porto mai aquests mitjons…

El dolentoscopi seguia xisclant i rodant al palmell del Harry. El Malifet feia marrameus i li llançava saliva.

—Hermione, val més que treguis aquest gat d’aquí —va dir el Ron furiós; estava assegut al llit del Harry fent-se un massatge al dit petit del peu—. No pots fer que calli aquesta cosa? —li va deixar anar al Harry mentre l’Hermione sortia del dormitori a grans passos amb el Malifet, que no va deixar de mirar maliciosament el Ron.

El Harry va tornar a ficar el dolentoscopi als mitjons i el va llançar al bagul. A partir de llavors ja només es van sentir els gemecs de dolor i ràbia del Ron. L’Scabbers se li havia quedat arraulit a les mans. Feia bastant de temps que el Harry no el veia fora de la butxaca del seu amo i es va sorprendre desagradablement de veure que aquella rata que un cop havia estat grassa en aquells moments estava molt prima i a més s’estava quedant sense pèl.

—No fa gaire bona pinta, oi? —va insinuar el Harry.

—És l’estrès! —va exclamar el Ron—. Estaria bé si aquella maleïda bola de pèl el deixés en pau!

Però el Harry va recordar que la dona de La Casa de les Feres havia dit que les rates comunes només viuen tres anys, així que, tret que l’Scabbers tingués poders que mai no havia mostrat, estava arribant al final dels seus dies. I, per molt que el Ron es queixés amb freqüència que l’Scabbers era un sonso i un inútil, estava convençut que es posaria molt trist si es morís. Definitivament, aquell matí a la sala comuna l’esperit nadalenc s’arrossegava per terra. L’Hermione havia tancat el Malifet al seu dormitori, però estava furiosa amb el Ron perquè havia intentat donar-li un cop de peu i el Ron continuava molt enfadat perquè el Malifet havia intentat cruspir-se l’Scabbers de nou. El Harry va veure que no aconseguiria que es parlessin i es va dedicar en cos i ànima a examinar la Raigdefoc. Per alguna raó desconeguda, allò també empipava l’Hermione, que, encara que no va dir res, no deixava de mirar l’escombra amb mala cara, com si també hagués estat criticant el seu gat.

A l’hora de dinar van baixar al Gran Saló i van trobar que les taules de les residències tornaven a estar contra la paret i que només hi havia una taula al mig preparada per a dotze. Al voltant hi havia asseguts els professors Dumbledore, Snape i Flitwick, les professores McGonagall i Coliflor i el Filch, l’encarregat de manteniment, que s’havia tret la bata marró que sempre portava i duia un frac molt vell que semblava florit. Només hi havia tres alumnes més: dos de primer que estaven molt nerviosos i un de cinquè de Slytherin amb una expressió molt desagradable.

—Bon Nadal! —va saludar el Dumbledore al Harry, el Ron i l’Hermione quan es van apropar a la taula—. Com que érem tan pocs, ens ha semblat de ximples fer servir les taules normals… Seguin, seguin!

El Harry, el Ron i l’Hermione es van asseure junts a l’altre extrem de la taula.

—Bombes! —va exclamar el Dumbledore entusiasmat, i li va oferir l’extrem d’una a l’Snape, que el va agafar a desgrat i el va estirar. La bomba va esclatar amb un fort bang com el d’una pistola i de dins va sortir un barret de bruixa punxegut amb un voltor de peluix a la punta.

El Harry, que es va recordar de l’impostorus, va mirar el Ron i tots dos van somriure; l’Snape va fer una ganyota i va apartar el barret cap al Dumbledore, que se’l va canviar pel seu a l’acte.

—Ja podem començar! —va anunciar als comensals amb un somriure.

Mentre el Harry se servia patates rostides, les portes del Gran Saló es van tornar a obrir. Era la professora Trelawney, que caminava cap a ells tan suaument com si portés rodes. Duia un vestit de lluentons de color verd per a l’ocasió que feia que semblés més que mai una libèl·lula brillant que havia crescut massa.

—Sybill, quina sorpresa tan agradable! —va fer el Dumbledore, que s’havia aixecat de la cadira.

—Senyor director, estava mirant la bola de cristall —va explicar la professora Trelawney amb la veu més pastosa i llunyana que mai— i, per sorpresa meva, he vist que deixava el meu dinar solitari per unir-me a vosaltres. I qui sóc jo per actuar en contra dels desitjós del destí? Així que he abandonat immediatament la meva torre i els prego que disculpin la meva tardança…

—És clar, és clar —va fer el Dumbledore amb els ulls brillants—. Us farem un lloc per seure…

I certament que l’hi va fer: va agafar la vareta i va dibuixar una cadira en l’aire que va girar uns segons fins a caure suaument entre el professor Snape i la professora McGonagall. Però la professora Trelawney no s’hi va asseure; havia estat passejant els seus enormes ulls per la taula i de sobte se li va tallar la respiració.

—No em puc asseure, senyor director! Si ho faig serem tretze! No hi ha res que porti més mala sort! No oblideu que quan tretze persones mengen plegades, la primera d’aixecar-se és la primera de morir!

—Assumim el risc, Sybill —va dir la professora McGonagall impacient—. Segui, sisplau, el gall dindi s’està refredant.

La professora Trelawney s’ho va pensar i finalment es va asseure a la cadira buida amb els ulls i la boca tancada, com si s’esperés que un raig caigués damunt la taula. La professora McGonagall va introduir un cullerot a la sopera que tenia més a la vora.

—Voleu tripada, Sybill?

La professora Trelawney no li va fer cas. Amb els ulls oberts de nou, va mirar al seu voltant un altre cop i va preguntar:

—On és l’encantador professor Llopin?

—Em temo que el pobre torna a estar malalt —va respondre el Dumbledore, i va fer un senyal perquè tothom es comencés a servir—. Quina mala sort, el dia de Nadal!

—És clar que vós ja ho sabíeu, oi Sybill? —va dir la professora McGonagall alçant les celles.

La professora Trelawney se la va mirar amb duresa.

—Certament, Minerva —va dir suau—. Però no m’agrada fer ostentació del fet que ho sé tot. Amb freqüència actuo com si no posseís un ull interior per no posar nerviosos els altres.

—Això ho explica tot —va dir la professora McGonagall àcidament.

De sobte, la veu de la professora Trelawney es va tornar menys pastosa.

—Ja que us interessa tant, Minerva, us faig saber que el pobre professor Llopin no serà amb nosaltres durant gaire temps. Ell mateix s’adona que li queda poc. Es va negar en rodó que li llegís el futur a la bola de cristall…

—Que estrany —va dir la professora McGonagall amb ironia.

—Em sembla —va intervenir el Dumbledore amb una veu alegre però lleugerament alta que va posar fi a la conversa entre la professora McGonagall i la professora Trelawney— que no ens cal patir pel professor Llopin. Severus, li heu preparat la poció?

—Sí, senyor director —va fer l’Snape.

—Perfecte —va dir el Dumbledore—. Llavors es recuperarà i tornarà amb nosaltres en un tres i no-res. Derek, has tastat les salsitxetes? Són molt bones.

El noi de primer es va posar vermell en sentir que el Dumbledore se li adreçava directament i va agafar la plata de les salsitxes amb mans tremoloses.

La professora Trelawney es va comportar de manera gairebé normal fins que es va acabar el dinar de Nadal dues hores més tard. Després d’haver-se atipat com lladres i sense treure’s els barrets que els havien sortit a les bombes, el Harry i el Ron van ser els primers a aixecar-se de taula i ella es va posar a xisclar.

—Déu meu! Quin dels dos s’ha aixecat abans? Quin?

—No ho sé… —va fer el Ron, mirant el Harry violentat.

—Dubto que tingui importància —va dir la professora McGonagall bruscament—, tret que hi hagi un boig amb una destral esperant a fora per decapitar el primer que entri al vestíbul.

Fins i tot el Ron va riure. La professora Trelawney es va ofendre molt.

—Véns? —li va preguntar el Harry a l’Hermione.

—No —va fer l’Hermione—. He de parlar un moment amb la professora McGonagall.

—Deu voler preguntar-li si pot agafar més assignatures —va dir el Ron badallant quan van entrar al vestíbul, on no hi havia cap boig amb una destral.

Quan van arribar al forat del retrat es van trobar amb Sir Cadogan, que estava celebrant el Nadal amb un parell de monjos, uns quants antics directors de Hogwarts i el seu cavall rabassut. Es va alçar la visera i la gerra de vi calent amb espècies.

—Bon Nadal! Contrasenya?

—Gos sarnós! —va dir el Ron.

—El mateix us dic, senyor! —va exclamar Sir Cadogan quan el quadre es va enretirar per deixar-los pas.

El Harry se’n va anar directe al dormitori, va agafar la Raigdefoc i el maletí d’eines per a l’escombra que li havia regalat l’Hermione pel seu aniversari, ho va baixar tot a la sala comuna i es va posar a mirar què li podia fer a la Raigdefoc. Però no tenia cap branquilló tort per reparar i el mànec brillava tant que era absurd polir-lo més, així que ell i el Ron van estar simplement contemplant-la, des de tots els angles possibles, fins que el forat del retrat es va obrir i va entrar l’Hermione, seguida de la professora McGonagall.

Tot i que la professora McGonagall era la cap de la residència de Gryffindor, el Harry només l’havia vista a la sala comuna una vegada, i havia estat per parlar-los d’un assumpte molt seriós. El Ron i ell se la van quedar mirant, subjectant la Raigdefoc. L’Hermione els va passar pel costat, es va asseure en una butaca, va agafar el llibre que tenia més a la vora i hi va amagar el cap.

—És aquesta, oi? —va dir la professora McGonagall amb els ulls brillants. Es va acostar a ells i es va mirar la Raigdefoc—. Senyor Potter, la senyoreta Granger m’acaba d’informar que li han regalat una escombra.

El Harry i el Ron van mirar l’Hermione. Per sobre el llibre, que estava del revés, li sobresortia un tros de front que s’estava posant vermell.

—Em permeten? —va preguntar la professora McGonagall, però no va esperar que li responguessin per treure’ls la Raigdefoc de les mans. La va examinar atentament d’una punta a l’altra—. Mmm… I no duia cap targeta ni cap nota? Cap mena de missatge?

—No —va dir el Harry sense més explicacions.

—Vaja… —va fer la professora McGonagall—. Bé, doncs ho sento molt, Potter, però me l’hauré d’endur.

—Què? —va dir el Harry, i es va posar dret d’un bot—. Per què?

—Per comprovar que no li han fet cap malefici —va contestar la professora McGonagall—. Jo no en sóc una experta, però crec que Madame Hooch i el professor Flitwick sabran desmuntar-la…

—Desmuntar-la? —va repetir el Ron, com si la professora McGonagall s’hagués tornat boja.

—Crec que d’aquí a un parell de setmanes estarà a punt —va dir la professora McGonagall—. La hi tornarem quan estiguem segurs que tot és correcte.

—Però si no té res! —va assegurar el Harry amb veu tremolosa—. De debò, professora…

—Potter, això no es pot saber —va dir la professora McGonagall amb força amabilitat— fins que no hi voli, i, ho sento molt, però li ho prohibeixo terminantment fins que no estiguem segurs que no l’han embruixat. El mantindré informat sobre el tema.

La professora McGonagall es va girar sobre els talons i es va endur la Raigdefoc pel forat del retrat, que es va tancar un cop ella va haver sortit. El Harry se la va quedar mirant amb la llauna d’Abrillantador Volveloç d’acabat perfecte per a mànecs a la mà. En canvi, el Ron es va dirigir cap a l’Hermione.

—Per què l’hi has hagut de dir a la McGonagall?!

L’Hermione va deixar el llibre. Encara estava vermella, però es va aixecar i va encarar el Ron desafiant.

—Doncs perquè crec, i la professora McGonagall està d’acord amb mi, que és possible que aquesta escombra vingui del Sirius Black!





12. El patronus


El Harry sabia que l’Hermione havia actuat de bona fe, però això no va impedir que s’enfadés amb ella. Havia estat propietari de la millor escombra del món durant unes hores i ara, per culpa d’ella, no sabia si la tornaria a veure mai més. Estava convençut que a la Raigdefoc no li passava res, però, en quin estat la hi tornarien un cop l’haguessin sotmès a tot tipus de proves antiencanteris?

El Ron també estava molt enfadat amb l’Hermione. Per a ell, desmuntar una Raigdefoc nova era poc menys que un crim. L’Hermione, que seguia convençuda que havia actuat en bé del Harry, evitava estar a la sala comuna. El Harry i el Ron van suposar que es refugiava a la biblioteca, i no van intentar persuadir-la perquè tornés. Entre una cosa i l’altra, es van alegrar que passat Cap d’Any la resta dels companys tornessin a l’escola i que la Torre de Gryffindor fos un altre cop el lloc alegre i sorollós de sempre.

La nit abans que comencés el nou trimestre, el Roure va parlar amb el Harry.

—Què tal el Nadal? —li va preguntar, i llavors, sense esperar resposta, es va asseure i va continuar en veu baixa—: Harry, he estat reflexionant durant les vacances. Sobre el que va passar a l’últim partit… És que si els demèntors tornen a aparèixer al proper… Vull dir que… No ens podem permetre que tu… Vaja que…

El Roure es va aturar, era evident que se sentia incòmode.

—Hi estic treballant —va dir el Harry ràpidament—. El professor Llopin em va dir que m’ensenyaria a enfrontar-me als demèntors. Suposo que començarem aquesta setmana; va dir que després de Nadal tindria temps.

—Ah —va fer el Roure més tranquil—. Bé, doncs en aquest cas… De fet, no em feia cap gràcia que deixessis de ser el nostre caçador. Ja has encarregat l’escombra?

—No —va fer el Harry.

—Què? Doncs ja et pots espavilar! No pots jugar contra Ravenclaw amb aquella Estel Fugaç!

—Per Nadal li van regalar una Raigdefoc —va dir el Ron.

—Una Raigdefoc?! Què dius?! Una Raigdefoc, Raigdefoc?

—No t’emocionis, Marc —va dir el Harry trist—. Ja no la tinc, me la van confiscar. —I li va explicar que a la Raigdefoc li estaven fent proves antiencanteris i tota la pesca.

—Que pot estar maleïda? Com volen que estigui maleïda?

—Pel Sirius Black —va respondre el Harry, fart del tema—. Diuen que em busca. Així que la McGonagall creu que me la va enviar ell.

Fent cas omís del fet que un assassí famós busqués el Harry, el Roure va dir:

—Però com volen que el Black hagi comprat una Raigdefoc?! És un fugitiu! Tot el país el busca! Què es pensen, que pot entrar a La Botiga del Quidditch i comprar una escombra com si res?

—Ja —va fer el Harry—, però tot i així la McGonagall la vol desmuntar…

El Roure va empal·lidir.

—Harry, et prometo que aniré a parlar amb ella. La faré entrar en raó… Una Raigdefoc… El nostre equip, amb una Raigdefoc de veritat… Ella té tantes ganes que Gryffindor guanyi com nosaltres… Li ho faré entendre… Una Raigdefoc…

L’endemà van començar les classes. L’últim que els venia de gust fer aquell cru matí de gener era passar-se dues hores al jardí, però el Hagrid hi va fer un foc preciós ple de salamandres i van tenir una lliçó inhabitualment agradable recollint fusta seca i fulles per mantenir el foc, mentre aquells amfibis amants del foc saltironejaven entre els troncs incandescents. En canvi, la primera classe de Futurologia del trimestre va ser molt menys divertida; la professora Trelawney havia començat a ensenyar-los quiromància i no va trigar ni cinc minuts a dir-li al Harry que tenia les línies de la vida més curtes que havia vist mai.

Però la classe que estava esperant el Harry era Defensa Contra les Forces del Mal. Després de la conversa que havia tingut amb el Roure, volia començar a aprendre a defensar-se dels demèntors com abans millor.

—Ah, sí —va dir el Llopin quan al final de la classe el Harry li va recordar la promesa que li havia fet—. A veure… Què et sembla el dijous a les vuit del vespre? Crec que l’aula d’Història de la Màgia serà prou gran… Hauré de pensar com ho podem fer, perquè no podem portar un demèntor de debò al castell per practicar…

—No fa gaire bona cara, oi? —va dir el Ron mentre baixaven a sopar—. Què deu tenir?

Darrere seu algú va fer un tat-tat de desdeny. Era l’Hermione, que estava asseguda als peus d’una armadura organitzant-se la bossa, que de tan plena de llibres no es podia tancar.

—Per què has fet «tat-tat»? —va preguntar-li el Ron irritat.

—Per res —va dir l’Hermione amb aires de superioritat i es va penjar la bossa a l’espatlla.

—No, per res, no —va insistir el Ron—. Jo m’he preguntat què li deu passar al Llopin i tu…

—Però si és obvi! —va exclamar l’Hermione altiva.

—Si no ens ho vols dir, calla —li va engegar el Ron.

—D’acord —va dir l’Hermione orgullosa, i se’n va anar amb pas decidit.

—No en té ni idea —va dir el Ron, mirant ressentit com ella s’allunyava—. Només ho ha dit perquè parlem amb ella.

El dijous a les vuit del vespre el Harry va sortir de la Torre de Gryffindor per anar a l’aula d’Història de la Màgia. Quan hi va arribar estava fosca i buida, així que va encendre els llums amb la vareta. Quan feia cinc minuts que esperava va arribar el professor Llopin amb una gran caixa que va posar a sobre de la taula del professor Binns.

—Què és? —va preguntar el Harry.

—Un altre impostorus —va dir el Llopin mentre es treia la capa—. Des de dimarts que escorcollo el castell i afortunadament he trobat aquest amagat a l’arxivador del senyor Filch. És el que més es pot acostar a un demèntor de veritat. Quan l’impostorus et vegi, es convertirà en un demèntor i llavors podrem practicar. El puc guardar al meu despatx entre pràctica i pràctica, tinc una calaixera sota el meu escriptori que li agradarà.

—D’acord —va dir el Harry, esforçant-se a fer veure que no tenia por i que estava molt content que el Llopin hagués trobat un substitut tan bo per al demèntor de veritat.

—Bé… —El professor Llopin es va treure la vareta i li va indicar al Harry que fes el mateix—. Harry, l’encanteri que t’he d’ensenyar està molt per sobre del nivell de GNOM, és gairebé de MAG. Se’l coneix amb el nom d’Encanteri del Patronus.

—I com funciona? —va preguntar el Harry nerviós.

—Quan funciona, conjura un patronus —va explicar-li el Llopin—, que és una espècie de repel·lent de demèntors… És com un guarda que et protegeix del demèntor.

El Harry es va imaginar amagat rere algú de la mida del Hagrid que subjectava un garrot enorme. El professor Llopin va continuar parlant:

—El patronus és una mena de força positiva, una projecció de les coses de les quals es nodreix un demèntor: esperança, alegria, el desig de sobreviure… Però no sent tristesa com els humans, així que els demèntors no li poden fer mal. Però t’he d’advertir, Harry, que aquest sortilegi pot ser que sigui massa difícil per a tu. A molts bruixots diplomats els costa de fer.

—I quina forma té, el patronus? —va preguntar el Harry encuriosit.

—Depèn del bruixot que el conjuri.

—I com es conjura?

—Amb un sortilegi que només funciona si et concentres amb totes les teves forces en un únic record feliç.

El Harry va buscar un record feliç a la memòria. Per descomptat, res del que li havia passat amb els Dursley podia funcionar. Finalment va triar el dia que va muntar per primer cop una escombra.

—A punt —va dir, esforçant-se per recordar exactament la meravellosa sensació de vertigen que havia sentit a l’estómac.

—El sortilegi és —i el Llopin es va aclarir la gola—: Expecto patronum!

—Expecto patronum —va repetir el Harry per a si mateix—, expecto patronum.

—Estàs ben concentrat en el record feliç?

—Oh… Sí… —va fer el Harry, i va forçar el pensament perquè tornés ràpid al primer vol amb escombra—. Expecto patrono… Perdó, patronum… Expecto patronum, expecto patronum…

De sobte alguna cosa li va sortir disparada de la vareta; era com un fil de gas platejat.

—Ho ha vist?! —va exclamar el Harry exaltat—. Ha sortit alguna cosa!

—Perfecte —va dir el Llopin somrient—. Som-hi, doncs. Estàs a punt per provar-ho amb el demèntor?

—Sí —va fer el Harry, i agafant amb força la vareta se’n va anar cap al mig de l’aula deserta. S’esforçava a mantenir el cap concentrat en el vol, però alguna cosa s’hi immiscia… En qualsevol moment podia tornar a sentir la veu de la seva mare… És clar que si hi pensava llavors segur que la sentiria, i no volia… O sí que volia?

El Llopin va aixecar la tapa.

De la caixa va començar a sortir a poc a poc un demèntor amb la cara encaputxada mirant cap al Harry i una d’aquelles mans llefiscoses i plenes de crostes aferrada a la capa. Els llums que hi havia a l’aula van pampalluguejar i es van apagar. El demèntor va sortir de la caixa i es va arrossegar cap al Harry en silenci, respirant profundament, acompanyat d’una onada de fred estremidor…

—Expecto patronum! —va cridar el Harry—. Expecto patronum! Expecto…

Però l’aula i el demèntor es difuminaven… El Harry va tornar a caure en un pou de boira espessa i sentia la veu de la seva mare més forta que mai…

—El Harry no! El Harry no! Sisplau… Faré el que sigui…

—Surt del mig… Surt del mig, nena…

—Harry!

El Harry va recuperar la consciència sobresaltat. Estava pla a terra, de panxa enlaire. Els llums de l’aula tornaven a estar encesos. No va haver de preguntar què havia passat.

—Ho sento —va murmurar, i es va incorporar, cobert amb una suor freda.

—Et trobes bé? —li va preguntar el Llopin.

—Sí… —El Harry es va alçar de terra i es va recolzar en un pupitre.

—Té. —El Llopin li va donar una granota de xocolata. Menja-te-la abans de tornar-ho a intentar. És normal que no t’hagi sortit el primer cop. De fet, m’hauria quedat ben parat si ho haguessis aconseguit.

—Està empitjorant —va murmurar el Harry, i va decapitar la granota d’un mos—. He sentit els crits de la meva mare més fort que mai… I els d’ell… De Voldemort…

El Llopin estava més pàl·lid del que era habitual.

—Harry, si no vols seguir, ho entendré perfectament…

—Sí que vull! —va exclamar el Harry amb determinació, i es va ficar la resta de la granota de xocolata a la boca—. He de seguir! Si els demèntors apareixen al partit contra Ravenclaw? No em puc tornar a desmaiar. Si perdem aquest partit, perdem el campionat!

—Com vulguis… —va dir el Llopin—. Potser hauries de buscar un altre record, vull dir, un altre record feliç, és clar… Aquell no sembla tenir prou força…

El Harry va reflexionar intensament i va decidir que el que havia sentit quan Gryffindor havia guanyat la Copa Interresidències l’any anterior definitivament es podia considerar un record feliç. Va tornar a agafar la vareta amb força i va prendre posició al mig de la classe.

—A punt? —va dir el Llopin, amb la mà a la tapa.

—Sí —va fer el Harry concentrant-se en el sentiment de felicitat que li produïa que Gryffindor guanyés, i no en pensaments obscurs sobre el que passaria quan s’obrís la caixa.

—Ja! —va exclamar el Llopin, i va aixecar la tapa. L’aula es va refredar i els llums es van apagar un altre cop. El demèntor s’arrossegava cap al Harry amb la mà estesa, respirant profundament…

—Expecto patronum! —va cridar ell—. Expecto patronum! Expecto patro…

Una boira blanca li va cobrir els sentits… Al seu voltant es movien unes figures difuminades… I llavors va sentir una veu nova, una veu d’home, que cridava aterrit…

—Lily, agafa el Harry i fuig! És ell! Corre! Jo l’entretindré…

Va sentir un fort enrenou a l’habitació del costat… Una porta que es va obrir de cop… Una rialla esgarrifosa…

—Harry! Harry… Desperta…

El Llopin l’estava sacsejant. Aquest cop va passar un minut abans que el Harry entengués per què estava estirat al terra polsós d’una aula.

—He sentit el meu pare —va murmurar el Harry—. És el primer cop a la vida que el sento… Va encarar-se a Voldemort tot sol per donar temps de fugir a la meva mare…

De sobte el Harry es va adonar que, barrejades amb la suor, li lliscaven llàgrimes per la cara. Es va reclinar tant com va poder per eixugar-se-les al vestit fent veure que es cordava les sabates, perquè el Llopin no ho veiés.

—Has sentit el James? —va preguntar el Llopin amb una veu estranya.

—Sí. —I ja amb la cara seca, el Harry va alçar el cap—. Per què…? Que coneixia el meu pare?

—Mmm… Sí, el coneixia —va dir el Llopin—. Vam ser amics a Hogwarts. Escolta, Harry, em sembla que ja n’hi ha prou per avui. Aquest encanteri és absurdament difícil… No hauria hagut de fer-te passar per això…

—No! —va fer el Harry. Es va tornar a aixecar—. Ho tornaré a intentar! El problema és que no em vénen al cap records prou feliços… He de pensar més…

Es va esprémer el cervell. Un record feliç, un record feliç de debò… Un record que es pogués convertir en un patronus gran i fort…

El dia que va saber que era bruixot i que aniria a Hogwarts i no s’hauria d’estar amb els Dursley! Si allò no era un record feliç, no sabia què podia ser-ho… Es va concentrar molt en com s’havia sentit quan va saber que abandonaria el carrer Privet i es va aixecar per encarar-se a la caixa un altre cop.

—A punt? —va preguntar el Llopin, que feia cara de ser conscient que actuava en contra del sentit comú—. Estàs concentrat? Endavant!

Va aixecar la tapa de la caixa per tercer cop i va tornar a sortir-ne un demèntor; l’habitació es va refredar i els llums es van apagar…

—Expecto patronum! —va cridar el Harry de nou—. Expecto patronum! Expecto patronum!

El Harry va tornar a sentir els crits, però aquella vegada semblava que vinguessin d’una ràdio mal sintonitzada. Els sentia ara baix, ara alt, ara un altre cop baix… I seguia veient el demèntor, que de sobte es va aturar… I llavors, de la punta de la vareta, li va sortir un gran núvol platejat que es va interposar entre ell i el demèntor. Les cames li feien figa i no sabia quant de temps podria resistir-ho, però com a mínim estava dret…

—Ridiculus! —va cridar el Llopin i d’una volada va fer un salt endavant.

Es va sentir un fort zas i el patronus va desaparèixer juntament amb el demèntor. El Harry es va deixar caure sobre una cadira, li tremolaven les cames i se sentia com si acabés de córrer un parell de quilòmetres. De cua d’ull va veure que amb la vareta el professor Llopin obligava l’impostorus, que de nou s’havia convertit en un esfera platejada, a tornar a la caixa.

—Perfecte! —va dir el Llopin mentre s’acostava al Harry—. Molt bé, Harry! Un començament excel·lent!

—Ho puc tornar a intentar? Va, només un cop…

—No, Harry, avui no —va dir el Llopin amb fermesa—. Ja n’has tingut prou per avui. Té…

I li va donar al Harry una rajola de la millor xocolata de Ducsdemel.

—Menja-te-la tota, que si no Madame Pomfrey m’estirarà les orelles. Quedem d’aquí a una setmana a la mateixa hora?

—D’acord —va dir el Harry. Va fer un mos de xocolata i va estar mirant el Llopin mentre apagava els llums, que s’havien encès amb la desaparició del demèntor. Llavors se li va acudir una cosa.

—Professor Llopin —va dir—, si coneixia el meu pare, també devia conèixer el Sirius Black, oi?

El Llopin es va girar a l’acte.

—Per què? —va preguntar rígid.

—No, per res… Només que com que eren amics…

El Llopin es va tranquil·litzar.

—Sí, el coneixia —va dir el Llopin—. O em pensava que el coneixia. Harry, val més que vagis tirant, és tard.

El Harry va sortir de l’aula, va seguir un passadís, va tombar una cantonada i llavors es va aturar al costat d’una armadura i s’hi va asseure a la base per acabar-se la xocolata. Va pensar que hauria estat millor no mencionar el Black, perquè era evident que al Llopin no li feia gràcia el tema. Aleshores el pensament se li’n va anar cap als seus pares…

Se sentia dèbil i estranyament buit, per molt ple de xocolata que estigués. Era horrible que se li reproduïssin al cap els últims moments que havien viscut els pares; i alhora era l’única oportunitat que havia tingut de sentir la veu d’ells d’ençà que era un bebè. Si continuava mig desitjant sentir-los, mai no aconseguiria produir un patronus com cal…

«Són morts», es va dir a si mateix amb tossuderia. «Estan morts i escoltar l’eco de les seves veus no els tornarà a la vida. Val més que espavilis si vols guanyar el campionat de quidditch».

Es va aixecar, es va posar l’última presa de xocolata a la boca i se’n va anar cap a la Torre de Gryffindor.

Una setmana després que comencés el trimestre, Ravenclaw va jugar contra Slytherin. Va guanyar Slytherin, però per un marge estret de punts. Segons el Roure, això era bo per a ells, perquè es posarien en segon lloc si ells també guanyaven contra Ravenclaw, així que va decidir augmentar la periodicitat dels entrenaments. Amb cinc tardes a la setmana de quidditch i les classes per protegir-se dels demèntors del Llopin, que el cansaven més que sis entrenaments de quidditch, al Harry nomes n’hi quedava una per fer els deures. Tot i així, no anava tan estressat com l’Hermione, que semblava que estava a punt de col·lapsar-se amb tanta feina. Cada nit sens falta, l’Hermione s’asseia en un racó de la sala comuna envoltada de llibres, diccionaris, taules de magimàtiques, diagrames i un munt d’apunts; gairebé no parlava amb ningú i grunyia quan algú la interrompia.

—Com s’ho fa? —li va preguntar el Ron al Harry un vespre mentre el Harry feia un treball molt complicat sobre verins que no deixen traça per a l’Snape. El Harry va aixecar la vista. L’Hermione estava amagada darrere un munt de piles de llibres amuntegats en un equilibri fràgil.

—El què?

—Per anar a totes les classes! —va exclamar el Ron—. Aquest matí l’he vist amb la professora Vector, la bruixa que fa Magimàtiques. Parlaven de la classe d’ahir, però l’Hermione no hi podia haver assistit perquè era amb nosaltres a Criança de Criatures Màgiques! A més, l’Ernie MacMillan em va dir que no ha faltat a cap classe de Muggleologia i això que la meitat de les hores li coincideixen amb la classe de Futurologia, a la qual tampoc no ha faltat mai!

Però en aquell moment el Harry no tenia temps per elucubracions sobre l’horari impossible de l’Hermione, havia de fer el treball per a l’Snape sens falta. Dos minuts després el van tornar a interrompre, aquest cop el Roure.

—Males notícies, Harry. Acabo de parlar amb la professora McGonagall sobre la Raigdefoc. Ha estat una mica… mmm… desagradable amb mi… M’ha dit que tenia una escala de valors equivocada perquè segons ella em preocupo més per guanyar el campionat de quidditch que per la teva vida, i tot perquè li he dit que tant me feia si l’escombra et llançava a terra si de camí enxampaves la papallona. —El Roure va fer un gest d’incredulitat—… M’ha esbroncat d’una manera… Qualsevol diria que he dit una cosa terrible. Llavors li he preguntat que quant de temps més se la quedarien… —I el Roure va fer una ganyota i va imitar el to de veu sever de la professora McGonagall—: «Tant de temps com sigui necessari, Roure…». Em sembla que t’hauràs de comprar una altra escombra, Harry. Pots fer servir l’ordre de compra que hi ha a la contracoberta de Tot Escombra. Què et sembla una Nimbus 2001 com la que té el Malfoy?

—No em penso comprar res que li agradi al Malfoy —va etzibar el Harry.

De manera imperceptible, el mes de gener va deixar pas al mes de febrer sense que el temps millorés en absolut. El partit contra Ravenclaw s’acostava perillosament i el Harry encara no s’havia comprat una altra escombra. Va començar a demanar notícies sobre la Raigdefoc a la professora McGonagall després de cada classe de Transfiguració, amb el Ron esperançat a la vora i l’Hermione que els passava apressada pel costat mirant cap a una altra banda.

—No, Potter, encara no la hi podem tornar —li va dir la professora McGonagall l’enèsima vegada que va passar això, abans que el Harry obrís la boca—. Ja hem comprovat que no li han fet cap dels sortilegis més usuals, però el professor Flitwick pensa que potser porta un Malefici de Catapulta. Quan acabem la revisió, ja li ho comunicaré, així que, sisplau, no hi insisteixi més.

Per acabar d’empitjorar les coses, les classes per protegir-se dels demèntors no anaven tan bé com el Harry creia que anirien. Des de feia unes setmanes, el Harry aconseguia conjurar un núvol platejat informe cada vegada que el demèntor-impostorus se li acostava, però el patronus era massa feble per foragitar el demèntor. L’únic que feia era flotar en l’aire i, en intentar mantenir-lo, deixar el Harry sense energia. El Harry se sentia malament amb ell mateix, culpable de desitjar en secret tornar a sentir la veu dels seus pares.

—Harry, et demanes massa a tu mateix —va afirmar el professor Llopin molt seriós durant la quarta setmana de pràctica—. Per a un bruixot de tretze anys, fer un patronus, ni que sigui feble, és un gran èxit. Ja no et desmaies, i això és molt.

—Em pensava que el patronus carregaria contra el demèntor o alguna cosa així —va dir el Harry descoratjat—. Que el faria desaparèixer…

—Un patronus de veritat ho fa —va dir el Llopin—. De totes maneres, has aconseguit avançar molt en molt poc temps. Si els demèntors apareixen al proper partit de quidditch, els podràs mantenir a ratlla prou estona per aterrar.

—Però vostè va dir que quan n’hi ha molts és més difícil —va al·legar el Harry.

—Tinc plena confiança en tu —va dir el Llopin somrient—. I ara… Anem a celebrar-ho. He portat una beguda de Les Tres Escombres, no la deus haver tastat…

I va treure dues ampolles del maletí.

—Batut de bescuit! —va exclamar el Harry, sense pensar—. Que bé, m’agrada molt!

El Llopin va alçar una cella.

—Ee… és que el Ron i l’Hermione me’n van portar un cop —va mentir el Harry a l’instant.

—És clar —va dir el Llopin, lleugerament recelós—. Bé, alcem les copes perquè Gryffindor guanyi Ravenclaw! És clar que com a professor no hauria de prendre partit… —va afegir de pressa.

Van estar bevent en silenci fins que el Harry va expressar un dubte que feia temps que tenia.

—Què tenen els demèntors sota la caputxa?

El professor Llopin va abaixar l’ampolla reflexionant.

—Mmm… De fet, els únics que ho saben no estan en condicions d’explicar-nos-ho. I és que els demèntors només es treuen la caputxa quan han de fer servir l’últim i més terrible recurs que posseeixen.

—I quin és?

—És el petó del demèntor —va respondre el Llopin amb una ganyota—. És el que fan a aquells que volen anihilar. Suposo que deuen tenir alguna espècie de boca sota la caputxa, perquè claven les mandíbules a la boca de la víctima i… li xuclen l’ànima.

El Harry va escopir una mica de batut de bescuit sense voler.

—Els…? Els maten?

—No, no —va fer el Llopin—. Molt pitjor que això. Mentre el cor i el cervell et funcionin, pots viure sense ànima. Però deixes de saber qui ets, perds els records… Ho perds tot. I no hi ha cap manera de recuperar-ho. Et limites a… existir. Com si fossis una closca buida. I mai més no recuperes l’ànima. Mai més.

El Llopin va fer un glop de batut de bescuit i llavors va dir:

—Això és el que li espera al Sirius Black. Ho deia el Periòdic Profètic d’avui. La Conselleria ha donat permís als demèntors per fer-li-ho quan el trobin.

El Harry es va quedar parat una estona, meditant horroritzat sobre el fet que a algú li poguessin xuclar l’ànima per la boca. Però llavors va pensar en el Black.

—S’ho mereix —va dir de sobte.

—Ah sí? —va fer el Llopin—. De debò creus que algú es mereix que li facin una cosa així?

—Sí —va afirmar el Harry desafiant—. Per… Per moltes raons…

Li hauria agradat explicar-li al Llopin la conversa que havia sentit sobre el Black a Les Tres Escombres, explicar-li que el Black havia traït els seus pares, però llavors li hauria hagut de revelar que havia anat a Hogsmeade sense permís, i sabia que al Llopin allò no li faria gens de gràcia. Així que es va acabar el batut de bescuit, li va donar les gràcies i va marxar de l’aula d’Història de la Màgia.

El Harry es penedia d’haver preguntat què hi havia sota la caputxa dels demèntors perquè la resposta havia estat tan esfereïdora que el cap se li’n va anar en pensaments molt desagradables sobre què es devia sentir quan et xuclen l’ànima, i va xocar contra la professora McGonagall a mitja escala.

—Potter, vigili per on va!

—Ho sento, professora…

—He anat a buscar-lo a la sala comuna de Gryffindor. Bé, doncs ja està, hem provat tot el que se’ns ha acudit i no sembla que hi hagi res estrany… Té un amic molt generós en alguna part del món…

El Harry va quedar bocabadat. La professora McGonagall li va oferir la Raigdefoc, igual de superba que abans.

—Me la torna? —va dir el Harry amb un fil de veu—. De debò?

—De debò —va dir la professora McGonagall, somrient—. Suposo que li haurà d’agafar el tacte abans del partit de dissabte, no? Potter, sisplau, miri de guanyar, perquè si no perdrem tota opció al títol per vuitè any consecutiu, tal com em va recordar molt amablement ahir el professor Snape…

Incapaç de pronunciar paraula, el Harry va seguir pujant les escales cap a la Torre de Gryffindor amb la Raigdefoc a l’espatlla. Va tombar una cantonada i va veure que el Ron corria cap a ell amb un somriure d’orella a orella.

—Te l’ha donat? Magnífic! Podré pujar-hi? Demà?

—Sí… El que vulguis… —va dir el Harry, per primer cop descansat des de feia un mes—. Saps què? Que crec que hauríem de fer les paus amb l’Hermione. Només estava preocupada…

—Com vulguis —va fer el Ron—. És a la sala comuna… Treballant, per variar.

Van seguir cap a la Torre de Gryffindor i es van trobar el Neville Longbottom suplicant a Sir Cadogan que el deixés entrar.

—Me les vaig apuntar —deia el Neville plorós—, però les he perdut!

—Quin conte de fades! —va rugir Sir Cadogan. Però llavors va veure el Harry i el Ron en la distància i va exclamar—: Bona nit, joves! A veure si li podeu fer entendre a aquest babau que no pot entrar per la força a la cambra!

—Calla —va fer el Ron, quan hi van ser a prop.

—He perdut les contrasenyes! —els va dir el Neville desolat—. Li vaig demanar que em digués quines contrasenyes faria servir aquesta setmana perquè no para de canviar-les, i no sé on he posat el paper!

—Caraculus! —va dir el Harry a Sir Cadogan, que va quedar molt decebut i es va haver d’apartar per deixar-los passar a contracor. Van passar pel forat del retrat i tots els caps es van girar cap a ells. Va esclatar un fort murmuri i acte seguit el Harry estava envoltat de gent que admirava la Raigdefoc.

—Harry, d’on l’has tret?

—Me la deixaràs provar?

—L’has muntat mai?

—Els de Ravenclaw ho tenen cru, tots porten una Sensepols 7.

—Em deixes tocar-la, Harry?

Després de deu minuts en què la Raigdefoc va passar de mà en mà i va ser admirada des de tots els punts de vista, la gent es va dispersar i el Harry i el Ron van veure l’Hermione —l’única persona que no se’ls havia tirat a sobre— inclinada sobre la feina, evitant mirar-los. El Harry i el Ron s’hi van acostar i finalment ella va alçar els ulls.

—Me l’han tornat —li va dir el Harry amb un somriure, mostrant-li la Raigdefoc.

—Veus, Hermione? No tenia res! —va dir el Ron.

—D’acord, però podia haver estat al revés! —va dir l’Hermione—. Com a mínim ara n’estem segurs!

—Suposo que sí —va acceptar el Harry—. Val més que la guardi a dalt.

—Ja la pujo jo! —va exclamar el Ron entusiasmat—. Li he de donar el reconstituent per a rates a l’Scabbers.

Va agafar la Raigdefoc i, subjectant-la com si fos d’or, la va pujar al dormitori dels nois.

—Em puc asseure aquí? —li va demanar el Harry a l’Hermione.

—Per què no? —va fer ella, i va treure una pila de pergamí que hi havia en una cadira.

El Harry es va mirar la taula atapeïda de coses en què treballava l’Hermione, la llarga redacció per a Magimàtica amb la tinta fresca, la redacció encara més llarga per a Muggleologia («Expliqui per què els muggles necessiten electricitat»), i la transcripció d’un text antic per a Runes que estava fent en aquells moments.

—Com t’ho fas per seguir el ritme? —li va preguntar el Harry.

—Treballant molt… —va fer l’Hermione. De prop, el Harry va percebre que semblava gairebé tan exhausta com el Llopin.

—I per què no deixes un parell d’assignatures? —va insistir el Harry mentre l’Hermione buscava un diccionari entre la pila de llibres.

—Mai de la vida! —va exclamar l’Hermione escandalitzada.

—Això de Magimàtica fa una pinta horrible —va dir el Harry mirant-se una taula de fórmules que semblava molt complicada.

—Què dius, està molt bé! —va assegurar l’Hermione—. És l’assignatura que m’agrada més! És…

Però el Harry mai no va arribar a saber què era el que meravellava l’Hermione de la Magimàtica perquè en aquell moment un crit agut va ressonar a l’escala que duia als dormitoris dels nois. Tots es van quedar glaçats amb els ulls clavats en la porta. Van sentir uns passos que baixaven corrents i llavors el Ron va aparèixer amb un llençol a les mans.

—Has vist això?! —va cridar mentre corria cap a la taula on era l’Hermione—. Mira! —va tornar a cridar, posant-li el llençol a la cara.

—Ron, què…?

—L’Scabbers!

L’Hermione va fer una passa enrere, estava totalment perplexa. El Harry va mirar el llençol que duia el Ron. Tenia una taca vermella. Una taca que semblava de…

—Sang! —va cridar el Ron trencant el silenci de perplexitat—. No hi és! Saps què hi havia a terra?

—N-no —va titubejar l’Hermione.

El Ron va llançar alguna cosa sobre la transcripció de l’Hermione. L’Hermione i el Harry s’hi van inclinar per esbrinar què era. Sobre els símbols estranys del pergamí van veure uns quants pèls taronja de gat.





13. Gryffindor contra Ravenclaw


Semblava que allò seria el final de l’amistat entre el Ron i l’Hermione. Estaven tan enfadats l’un amb l’altre que el Harry no veia com ho podrien arreglar.

El Ron estava furiós perquè l’Hermione mai no s’havia pres seriosament els intents del Malifet de menjar-se l’Scabbers, perquè no s’havia molestat a vigilar-lo prou i perquè li va suggerir que busqués l’Scabbers sota tots els llits del dormitori, és a dir, que encara pretenia que era innocent. Al seu torn, l’Hermione sostenia amb fermesa que el Ron no tenia cap prova que el Malifet s’hagués menjat l’Scabbers, que els pèls del gat podien haver estat allà des de Nadal i que el Ron detestava el Malifet d’ençà que li havia caigut al cap a La Casa de les Feres i que per tant no era imparcial.

Dins seu, el Harry estava convençut que el Malifet s’havia menjat l’Scabbers, però quan li va suggerir a l’Hermione que tots els indicis recolzaven aquesta hipòtesi, ella també es va enfadar amb el Harry.

—Molt bé, et poses de part del Ron. Ja sabia que ho faries! —va xisclar l’Hermione—. Primer va ser la Raigdefoc, ara l’Scabbers, tot és culpa meva, oi? Deixa’m en pau, Harry, tinc molta feina!

La veritat era que el Ron s’havia pres la pèrdua de l’Scabbers molt malament.

—Vinga, Ron, et passaves el dia dient que l’Scabbers era un ensopit —va intentar reconfortar-lo el Fred—. A més, feia un munt de temps que feia mala cara, s’estava apagant. Era el millor que li podia passar. Una mort ràpida… Ni se’n va adonar.

—Fred! —va exclamar la Ginny indignada.

—L’únic que feia era menjar i dormir, Ron, tu mateix ho deies —va assenyalar el George.

—Un cop va mossegar el Goyle per defensar-nos! —va replicar el Ron afligit—. Te’n recordes, Harry?

—És veritat —va fer el Harry.

—Una gran gesta —va dir el Fred, a punt d’escapar-se-li el riure—. Que la cicatriu al dit del Goyle sigui un etern tribut a la seva memòria! Vinga, Ron, vés a Hogsmeade i compra’t una rata nova. De què serveix lamentar-se?

En un darrer intent desesperat d’animar el Ron, el Harry li va proposar que baixés a veure l’últim entrenament de l’equip de Gryffindor abans del partit contra Ravenclaw, que després podria fer un volt amb la Raigdefoc. I, efectivament, allò va aconseguir que el Ron deixés de pensar en l’Scabbers («Genial! Em deixaràs fer unes cistelles?»), així que van sortir cap al camp de quidditch junts.

Madame Hooch, que continuava supervisant els entrenaments de quidditch per no perdre el Harry de vista, va quedar tan impressionada amb la Raigdefoc com tothom. La va agafar i en va donar la seva opinió d’experta.

—Mirin quin equilibri! Si se li pot trobar cap defecte a la sèrie Nimbus és precisament que s’inclina una mica per la cua… Amb el temps perden aerodinamisme. Veig que també han millorat el mànec… És una mica més fi que el de les Sensepols, em recorda el de les velles Fletxes… Una llàstima que les hagin deixat de fer, jo vaig aprendre a volar amb una Fletxa, i era una bona escombra.

Va continuar així durant una estona, fins que el Roure va dir:

—Mmm… Madame Hooch, que li podria tornar l’escombra al Harry? És que hem d’entrenar…

—Ah… Sí… Tingui, senyor Potter —va fer Madame Hooch—. El Weasley i jo seurem allà…

El Ron i ella van sortir del camp i es van asseure a la graderia. L’equip de Gryffindor va envoltar el Roure perquè els donés les últimes instruccions abans del partit de l’endemà.

—Harry, m’acabo d’assabentar de qui jugarà demà de caçador a l’equip de Ravenclaw: la Xo Xang, una noia de quart que és bastant bona. Jo esperava que no s’hagués recuperat de la lesió… —El Roure va fer una ganyota en senyal d’enuig i va continuar—: Però al nostre favor tenim que ella va amb una Cometa 260, que semblarà de firetes al costat de la Raigdefoc. —I es va mirar l’escombra del Harry amb admiració fervorosa—. A punt? Doncs som-hi!

I finalment el Harry va muntar la Raigdefoc i es va enlairar.

La Raigdefoc volava molt millor fins i tot del que el Harry s’havia imaginat. Girava al més petit moviment, semblava que li obeís els pensaments, més que la força. El Harry va creuar el terreny de joc a tanta velocitat, que l’estadi es va convertir en una taca boirosa verda i grisa; va fer un gir tan tancat que l’Alícia Spinnet no va poder evitar xisclar, i aleshores es va llançar a terra en un vol en picat perfectament controlat, va fregar la gespa amb els dits del peu i va tornar a enlairar-se deu, dotze, quinze metres…

—Harry, deixo anar la papallona! —va cridar-li el Roure.

El Harry va girar i es va posar a fer una carrera amb una bala fins a les perxes. La va guanyar amb facilitat. Va veure la papallona que sortia com una fletxa de les mans del Roure i la va capturar en deu segons.

L’equip va xisclar entusiasmat. El Harry va deixar anar la papallona, va esperar un minut que s’allunyés i va sortir disparat a buscar-la zigzaguejant entre els companys. La va veure aletejar a l’alçada del genoll de la Katie Bell, va esquivar la seva companya amb facilitat i va tornar a capturar la papallona.

Va ser el millor entrenament que havien fet mai. Inspirats per la presència de la Raigdefoc, tots els membres de l’equip van posar en pràctica els seus moviments a la perfecció i, quan van tornar a terra, el Roure no va poder fer cap crítica, la qual cosa, tal com va assenyalar el George, era tota una novetat.

—No veig qui ens pot aturar demà! —va exclamar el Roure—. Només… Harry, has solucionat el problema que tenies amb els demèntors, oi?

—Sí —va fer el Harry, que per dins desitjava que els seus patronus fossin una mica més sòlids.

—Marc, els demèntors no tornaran. El Dumbledore s’enfilaria per les parets… —va assegurar el Fred.

—Bé, esperem que no tornin —va dir el Roure—. Gent, avui heu treballat tots molt bé! Però ara val més que tornem a la Torre de Gryffindor… Demà ens hem de llevar d’hora…

—Jo em quedaré una estona. El Ron té ganes de fer un volt amb la Raigdefoc —li va dir el Harry i, mentre la resta de l’equip se n’anava cap als vestuaris, ell va fer cap al Ron, que va saltar la barrera i va anar a trobar-lo. Madame Hooch s’havia quedat adormida al seient.

—Té —va dir el Harry, oferint-li la Raigdefoc.

El Ron va muntar l’escombra amb una expressió d’èxtasi i es va enlairar cap a la foscor de la nit que anava caient mentre el Harry caminava al voltant del camp, observant-lo. Quan Madame Hooch es va despertar ja era ben fosc; va esbroncar el Harry i el Ron per haver-la deixat dormir tanta estona i els va obligar a tornar al castell.

El Harry es va posar la Raigdefoc a l’espatlla i va sortir amb el Ron de l’estadi en penombra xerrant sobre el suau vol de l’escombra, la seva acceleració vertiginosa i els seus girs impecables. Però a mig camí el Harry va veure una cosa que li va aturar el cor: un parell d’ulls que brillaven en la foscor.

El Harry es va aturar de cop amb el cor a cent.

—Què passa? —va preguntar el Ron.

El Harry va assenyalar-li els ulls. El Ron va treure la vareta i va fer:

—Lumos!

Un raig de llum va caure sobre la gespa, va anar a petar al tronc d’un arbre i en va il·luminar les branques; allà, a l’aguait entre les fulles incipients, hi havia el Malifet.

—Fuig! —va cridar el Ron i es va ajupir per agafar una pedra que hi havia a la gespa, però no va tenir temps de fer res més que el gat ja havia desaparegut fuetejant la llarga cua ataronjada en l’aire.

—Ho veus? —va dir furiós el Ron, i va deixar caure la pedra—. L’Hermione continua deixant-lo passejar per on vol… Probablement ara està fent baixar l’Scabbers amb un parell d’ocells…

El Harry no va dir res. Va respirar fondo, un sentiment d’alleujament se li va estendre per tot el cos; per un moment havia pensat que aquells ulls pertanyien al Lúgubre. Van prosseguir la marxa cap al castell. El Harry estava una mica avergonyit per aquest instant de pànic i no li va dir res al Ron… Però tampoc no va desviar la mirada del camí fins que no van entrar al vestíbul ben il·luminat.

L’endemà al matí, el Harry va baixar a esmorzar amb tots els companys de dormitori, que, aparentment, havien decidit que la Raigdefoc es mereixia un seguici. Quan el Harry va entrar al Gran Saló, tots els caps es van girar cap a l’escombra que duia i un murmuri d’excitació es va estendre per la sala. Amb gran satisfacció, el Harry va veure que els de l’equip de quidditch de Slytherin s’havien quedat tots glaçats.

—Li has vist la cara? —va dir el Ron exultant, i es va girar per tornar a mirar el Malfoy—. S’ha quedat de pedra! Això és genial!

El Roure també gaudia de l’admiració general per la Raigdefoc.

—Posa-la aquí, Harry —li va dir, i va posar l’escombra al centre de la taula i la va girar de manera que se’n veiés bé el nom. Alguns de les taules de Ravenclaw i Hufflepuff es van aixecar per veure-la de prop. El Cedric Diggory va felicitar el Harry per haver trobat una substituta tan esplèndida per a la Nimbus, i la Penèlope Aiguaclara, la nòvia del Percy, que era de Ravenclaw, li va preguntar si la hi deixava tenir a les mans.

—Penny, que et veig, prohibit sabotejar-la! —va dir el Percy molt alegre, mentre ella examinava la Raigdefoc—. La Penèlope i jo hem fet una aposta —li va dir a l’equip—. Deu galeons per qui guanyi el partit!

La Penèlope va tornar a deixar l’escombra sobre la taula, li va donar les gràcies al Harry i va tornar amb els de Ravenclaw.

—Harry, has de guanyar —li va dir el Percy a cau d’orella—. No els tinc! Ara vinc, Penny! —I se’n va anar amb la nineta dels seus ulls.

—Potter, estàs segur que pots amb aquesta escombra? —va dir una veu afectada darrere seu.

—Em penso que sí —va dir el Harry sense immutar-se.

—Té un munt de prestacions, ¿oi? —va continuar el Malfoy amb la mirada maliciosa—. Ara, és una pena que no porti incorporat un paracaigudes… Per si de cas un demèntor se t’acostés massa…

El Crabbe i el Goyle van riure amb desdeny.

—Més pena és que tu no puguis incorporar un braç a la teva, Malfoy —va dir el Harry—. Així podria caçar la papallona per tu.

Els de l’equip de Gryffindor van riure de valent. El Malfoy els va mirar amb mirada assassina i se’n va anar amb pas decidit cap als del seu equip, que se li van acostar de seguida, sens dubte per preguntar-li si l’escombra del Harry era realment una Raigdefoc.

A tres quarts d’onze l’equip de Gryffindor se’n va anar cap als vestidors. Feia un dia completament diferent al del partit contra Hufflepuff: era clar i fresc i bufava una brisa agradable; aquell cop no hi hauria problemes de visibilitat i el Harry, tot i que estava nerviós, va començar a sentir l’excitació que només produeix un partit de quidditch. Des dels vestidors sentien com la resta de l’escola s’anava instal·lant a la graderia. El Harry es va treure el vestit negre de bruixot, va agafar la vareta de la butxaca i se la va ficar per la samarreta que portaria sota l’uniforme de quidditch. Tan sols desitjava no haver d’usar-la. De sobte es va preguntar si el professor Llopin seria entre la gentada mirant el partit.

—Ja sabeu què heu de fer —els va dir el Roure quan estaven a punt de sortir dels vestidors—. Si perdem aquest partit, s’ha acabat. L’únic que heu de fer és volar com ho vau fer ahir a l’entrenament, i ja està!

Van sortir al terreny de joc i van ser rebuts amb un fort aplaudiment. Al centre del camp ja hi havia l’equip de Ravenclaw, que anava de blau i només tenia una noia: Xo Xang, la caçadora. El Harry li treia un cap d’alçada i, encara que estava nerviós, es va adonar que era molt bonica. Ella li va fer un somriure quan els dos equips es van encarar rere els seus capitans i ell va sentir una estranya sensació a l’estómac que no tenia res a veure amb els nervis.

—Roure i Davis, encaixin —va dir Madame Hooch vigorosament, i el Roure i el capità de Ravenclaw es van donar la mà—. Muntin les escombres i esperin que xiuli. Tres… Dos… Un…

El Harry va sortir disparat, la Raigdefoc volava més ràpida que qualsevol altra escombra; va fer una volta al camp i va començar a buscar la papallona mentre escoltava la locució del partit, que anava a càrrec de Lee Jordan, l’amic dels bessons Weasley.

—El partit ha començat, i l’atenció se centra en la Raigdefoc que duu el Harry Potter per l’equip de Gryffindor. Segons Tot Escombra, la Raigdefoc serà l’escombra oficial del Campionat del Món de quidditch que se celebra aquest any…

—Jordan, li faria res dir-nos què passa al terreny de joc? —el va interrompre la professora McGonagall.

—Ho sento, professora, només donava una mica d’informació suplementària. Per cert, que la Raigdefoc porta incorporat un sistema de fre automàtic i…

—Jordan!

—D’acord… Gryffindor té la pilota. La Katie Bell, encistelladora dels vermells, se’n va directa cap a les perxes…

El Harry va passar pel costat de la Katie en direcció contrària escodrinyant l’aire i buscant una espuma d’or i es va adonar que la Xo Xang el seguia de prop. No hi havia cap dubte que volava molt bé; no deixava de creuar-se-li i de forçar-lo a canviar de direcció.

—Harry, mostra-li la teva acceleració! —li va cridar el Fred, que el va passar com un llamp perseguint una bala que anava cap a l’Alícia.

El Harry va fer accelerar la Raigdefoc després de fer la volta a les perxes de Ravenclaw i la Xo el va seguir. Just quan la Katie va fer la primera cistella del partit i la zona de la graderia en què hi havia els de Gryffindor es tornava boja, la va veure… La papallona era a prop de terra, aletejant al costat d’una barrera.

El Harry s’hi va llançar en picat; la Xo se’n va adonar i va sortir al darrere. El Harry agafava cada cop més velocitat, ple d’exaltació; llançar-se al buit era la seva especialitat. Tan sols faltaven tres metres…

Llavors del no-res va aparèixer una bala que havia estat colpejada per un dels batedors de Ravenclaw; el Harry va virar i la va esquivar per només uns centímetres i en aquells pocs segons crucials, la papallona va desaparèixer.

Els seguidors de Gryffindor van fer un gran «Ooooooh» de decepció, i els de Ravenclaw van aplaudir molt el seu batedor. El George Weasley se’n va venjar colpejant l’altra bala cap a ell i el batedor culpable va haver de fer una pirueta per esquivar-la.

—Gryffindor guanya per vuitanta punts a zero, i mireu com va la Raigdefoc! Realment el Potter l’està posant a prova. Mireu com gira… La Cometa de la Xang no té res a fer. L’estabilitat de la Raigdefoc queda palesa en aquests llargs…

—Jordan! Que el paguen per fer propaganda de la Raigdefoc? Segueixi amb la locució!

Els de Ravenclaw estaven remuntant; havien fet tres cistelles i per tant Gryffindor només guanyava de cinquanta punts… Si la Xo caçava la papallona abans que el Harry, Ravenclaw guanyaria el partit. El Harry va descendir una mica, va esquivar un encistellador de Ravenclaw pels pèls; escrutava l’aire frenèticament. Va veure un esclat daurat, unes aletes que es movien… La papallona volava pels voltants de les perxes de Gryffindor…

El Harry va accelerar, amb els ulls clavats en l’esclat d’or que tenia al davant… Però immediatament va aparèixer la Xo no se sap d’on i li va blocar el pas…

—Harry, aquest no és el moment de portar-se com un cavaller! —li va rugir el Roure quan el Harry va virar bruscament per evitar el xoc—. Si l’has de fer caure de l’escombra, ho fas!

El Harry es va tombar i va veure la Xo, ella somreia. La papallona havia tornat a desaparèixer. El Harry va fer pujar la Raigdefoc i ben aviat era sis metres per damunt del joc. De reüll va veure que la Xo li trepitjava els talons… Pel que es veia, havia decidit marcar-lo en comptes de buscar la papallona per si mateixa. Bé, doncs… Si volia seguir-lo, hauria d’acceptar-ne les conseqüències…

Es va tornar a llançar en picat i la Xo, pensant-se que havia vist la papallona, va mirar de seguir-lo, però llavors el Harry va remuntar el vol bruscament i ella va continuar caient. El Harry s’enlairava veloç un altre cop, i aleshores la va veure per tercer cop: la papallona volava molt per sobre del camp, en terreny de Ravenclaw.

El Harry es va embalar, i el mateix va fer la Xo, bastants metres per sota. Li prenia terreny, cada segon que passava era més a prop de la papallona… I llavors…

—Oh! —va xisclar la Xo, assenyalant alguna cosa.

El Harry es va distreure i va mirar a baix.

Tres demèntors, tres demèntors alts, encaputxats i vestits de negre, se’l miraven des del terra.

No s’ho va pensar dos cops; va ficar-se la mà pel coll de la samarreta, va treure la vareta i va exclamar:

—Expecto patronum!

Un núvol fantàstic de color blanc perla va sorgir de la vareta. Sabia que havia caigut directe sobre els demèntors, però no es va aturar a contemplar-ho; amb el cap miraculosament lúcid, va mirar endavant… Estava a punt d’arribar. Va allargar la mà amb què encara subjectava la vareta i va tancar-la com va poder per caçar la papallona.

Madame Hooch va xiular el final del partit, el Harry es va tombar i va veure sis taques de color escarlata que anaven cap a ell. Un instant després, se li havien llançat a sobre per abraçarlo amb tant ímpetu, que van estar a punt de fer-lo caure de l’escombra. A baix a la graderia, els de Gryffindor havien embogit.

—Aquest és el meu Harry! —no parava de cridar el Roure.

L’Alícia, l’Angelina i la Katie el van petonejar, i el Fred el va agafar tan fort pel cap, que el Harry va pensar que l’hi arrencaria. Finalment l’equip va dirigir-se a terra en complet desordre. El Harry va baixar de l’escombra i va veure una munió de seguidors de Gryffindor que saltava al camp, el primer dels quals era el Ron. I en un tres i no res, el van envoltar.

—Visca! —va cridar el Ron, alçant el braç del Harry—. Visca, visca, visca!

—Genial, Harry! —va dir el Percy, entusiasmat—. He guanyat deu galeons! Deixeu-me passar… He de trobar la Penèlope…

—Harry, ets el millor! —va cridar el Seamus Finnigan deixant-s’hi la veu.

—Fantàstic! —va esclatar el Hagrid per sobre dels caps de la gentada.

—Un patronus gens menyspreable —va dir una veu a l’orella del Harry.

Es va girar i va veure el professor Llopin, que estava tan destarotat com content.

—Els demèntors no m’han afectat gens! —va exclamar el Harry exultant—. No he sentit res!

—Això potser es deu al fet… mmm… que no eren demèntors —va dir el professor Llopin—. Vine…

Va treure el Harry de la gentada i llavors van poder veure els marges del camp.

—Li has donat un bon ensurt al Malfoy —va dir el Llopin.

El Harry es va quedar perplex. A terra, fets un manyoc, hi havia el Malfoy, el Crabbe, el Goyle i el Mike Flint, el capità de l’equip de quidditch de Slytherin, lluitant per desempallegar-se d’uns vestits negres amb caputxa molt llargs. Semblava com si el Goyle hagués portat el Malfoy a collibè. Dreta al seu costat, amb expressió de fúria, hi havia la professora McGonagall.

—Això és una jugada molt baixa! —els cridava—. Un intent indigne i covard de sabotejar el caçador de Gryffindor! Els castigarem tots quatre, i cinquanta punts menys per a Slytherin! Informaré el professor Dumbledore del que ha succeït, no ho dubtin! Ah, ja el tenim aquí!

Si hi havia res que pogués arrodonir la victòria de Gryffindor, era allò. El Ron, que també s’havia obert camí entre la gentada, va caure rient a terra de veure com el Malfoy lluitava debades per alliberar-se del vestit en què també hi havia el Goyle.

—Vinga, Harry! —va exclamar el George, envoltat d’un munt de gent—. Comença la festa! Anem a la sala comuna de Gryffindor!

—D’acord —va fer el Harry, i, content com no ho havia estat feia mesos, ell i la resta de l’equip van sortir de l’estadi per tornar al castell, encara vestits de quidditch, amb una multitud de gent al darrere.

Semblava com si ja haguessin guanyat el campionat, la festa va durar tot el dia i fins ben entrada la nit. El Fred i el George van desaparèixer durant unes hores i van tornar amb una carretada d’ampolles de batut de bescuit, soda de carabassa i unes quantes bosses plenes de llaminadures de Ducsdemel.

—Com heu aconseguit tot això? —va preguntar l’Angelina Johnson quan el George va començar a llançar granotes de menta a la gent.

—Amb l’ajuda d’Enllunat, Cuapelada, Lladruc i Forcat —li va dir el Fred al Harry a cau d’orella.

Només una persona no participava en la festa. Increïblement, l’Hermione estava asseguda en un racó intentant llegir un llibre gruixudíssim que es deia Vida familiar i hàbits socials dels muggles de la Gran Bretanya. El Harry va abandonar la taula en què el Fred i el George havien començat a fer jocs malabars amb les ampolles de batut de bescuit i se’n va anar cap a ella.

—Has vingut al partit? —li va preguntar.

—És clar que sí —va dir l’Hermione amb una veu inusualment aguda, sense alçar la vista—. I estic molt contenta que haguem guanyat, i crec que tu has jugat molt bé, però m’he de llegir això per dilluns.

—Vinga, Hermione, vine a menjar alguna cosa amb nosaltres —li va proposar el Harry, i va mirar el Ron, preguntant-se si estaria de prou bon humor per fer les paus.

—No puc, Harry, encara em queden quatre-centes vint-i-dues pàgines! —va dir l’Hermione, una mica histèrica—. A més —ella també va mirar el Ron—, ell no vol que vingui a la festa.

Allò era indubtable, perquè just en aquell moment el Ron va dir:

—Si algú no se l’hagués cruspit, ara l’Scabbers es menjaria aquestes mosques de caramel, que li agradaven molt…

L’Hermione es va posar a plorar i, sense donar temps al Harry de reaccionar, va tancar el llibre i se’n va anar corrent escales amunt cap als dormitoris de les noies.

—Per què no deixes de burxar-la? —li va suggerir el Harry al Ron a mitja veu.

—Perquè no —va dir el Ron tallant—. Si com a mínim fes veure que li sap greu… Però no, ella mai no admet que s’ha equivocat. Es comporta com si l’Scabbers se n’hagués anat a fer un volt.

La festa de Gryffindor es va acabar quan la professora McGonagall va aparèixer a la una de la matinada amb la seva bata de quadres escocesos i el ret al monyo i els va obligar a anar-se’n a dormir. El Harry i el Ron van pujar les escales que els duien al dormitori xerrant sobre el partit. Finalment, el Harry, exhaust, va entrar al llit, va córrer les cortines del baldaquí per tapar-se d’un raig de lluna, es va estirar i es va quedar adormit a l’acte.

Va tenir un somni molt estrany. Caminava per un bosc amb la Raigdefoc a l’espatlla, seguint alguna cosa platejada. La cosa s’obria camí entre els arbres i ell només l’entreveia perquè la tapaven les fulles. Ansiós per atrapar-la, va començar a caminar més ràpid, però com més ràpid anava ell, més ho feia la presa. El Harry es va posar a córrer i davant seu va sentir soroll de cascos que prenien velocitat. El Harry corria tant com podia, i davant galopaven. Llavors va arribar a una clariana i…

—Aaaaaaaaaaaaaaaaaaaaaaaaaaaaaaaaaaaaaaaaaaaaaaaaaaa! Nooooooooooooooooooooooooo!

El Harry es va despertar tan de sobte com si li haguessin ventat una bufetada. Desorientat en la foscor, va grapejar les cortines… Sentia soroll de moviment al seu voltant i la veu del Seamus Finnigan que preguntava:

—Què passa?

El Harry va tenir la impressió que havia sentit tancar-se la porta. Finalment va trobar la separació entre les cortines i les va descórrer al mateix moment que el Dean Thomas encenia el llum.

El Ron estava assegut al llit, amb una de les cortines esquinçada i totalment horroritzat.

—Era el Black! El Sirius Black! I duia un ganivet!

—Què?

—Aquí! Ara! Ha destrossat les cortines i m’ha despertat!

—Vols dir que no era un somni, Ron? —li va preguntar el Dean.

—Mira les cortines! De debò, era aquí!

Van sortir tots corrent del llit; el Harry va obrir la porta del dormitori i van baixar tots escapats. Rere seu es van obrir algunes portes i es van sentir veus.

—Qui ha cridat?

—Què feu?

A la sala comuna s’hi veia gràcies a la resplendor de les brases de la llar de foc; escampades per tot arreu, hi havia les deixalles de la festa. Però no hi havia ningú.

—Ron, estàs segur que no era un somni?

—Que no! Que l’he vist!

—Què és aquest enrenou?

—La professora McGonagall ens ha dit que anéssim a dormir!

Algunes noies havien aparegut a la sala comuna, en bata i badallant. Els nois també començaven a baixar-hi.

—Genial. Continuem la festa? —va suggerir el Fred Weasley engrescat.

—Tothom a les habitacions! —va cridar el Percy, que havia baixat les escales corrent i s’estava clavant la insígnia de cap de monitors al pijama mentre parlava.

—Percy… El Sirius Black, l’he vist! —va dir el Ron amb un fil de veu—. Al nostre dormitori! Duia un ganivet! I m’ha despertat!

Tothom va quedar mut.

—Sí home! —va fer el Percy, molt sorprès—. Ron, devia ser un malson… Has menjat massa…

—Que no…

—Però, què és això?

La professora McGonagall havia tornat. Va tancar el retrat d’un cop i els va mirar a tots severament.

—Estic molt contenta que Gryffindor hagi guanyat el partit, però n’esteu fent un gra massa! Percy, no m’esperava això de vostè!

—Professora, pot estar segura que jo no ho he autoritzat! —va dir el Percy inflant el pit—. Justament ara els deia que tornessin tots al llit. És que el meu germà Ron ha tingut un malson…

—Que us dic que no era un malson! —va cridar el Ron—. Professora McGonagall, m’he despertat i tenia el Sirius Black a sobre amb un ganivet a la mà!

La professora McGonagall es va quedar de pedra.

—No sigui ximple, Weasley. Com vol que el Black hagi passat pel forat del retrat?

—Pregunti-li-ho a Sir Cadogan! —va replicar el Ron, assenyalant amb el dit tremolós el revers del retrat—. Pregunti-li si ha vist…

Mirant-se el Ron amb desconfiança, la professora McGonagall va empènyer el retrat enfora i va sortir. A dins tots s’aguantaven la respiració.

—Digui’m, Sir Cadogan, acaba de deixar entrar un home a la Torre de Gryffindor?

—Sí, senyora! —va exclamar Sir Cadogan.

Tant dins com fora de la sala comuna, tothom va quedar atònit.

—L’ha deixat entrar? —va fer la professora McGonagall—. Però, i la contrasenya?

—La sabia! —va assegurar Sir Cadogan—. Se sabia totes les contrasenyes de la setmana! Les tenia apuntades en un paper!

La professora McGonagall va tornar a travessar el forat del retrat i es va dirigir als atordits alumnes. Estava blanca com el guix.

—Qui ha estat? —va preguntar amb veu tremolosa. Qui ha estat el neci que ha escrit totes les contrasenyes de la setmana en un paper i l’ha llençat?

El silenci absolut que regnava a la sala el va trencar un xisclet d’horror. El Neville Longbottom, tremolant de cap a peus, va aixecar la mà.





14. El ressentiment de l’Snape


Aquella nit no va dormir ningú a la Torre de Gryffindor. Sabien que estaven escorcollant de nou el castell i tothom es va quedar a la sala comuna, esperant que els diguessin si havien enxampat el Black. La professora McGonagall va tornar a l’alba per dir-los que s’havia tornat a escapar.

L’endemà es va desplegar tot un dispositiu de seguretat al castell: el professor Flitwick es va posar a ensenyar una fotografia del Sirius Black a les portes d’entrada perquè el reconeguessin, el Filch anava amunt i avall clavant taulons de fusta a tot arreu, tapant fins i tot les més petites escletxes que trobava als murs i als caus dels ratolins. Van acomiadar Sir Cadogan i van portar el seu retrat al replà solitari del setè pis. La Senyora Grassa va tornar, completament restaurada, i encara molt nerviosa. Havia accedit a tornar a la feina amb la condició que li posessin vigilància, així que van llogar uns quants trolls de seguretat malcarats per protegir-la. Els trolls patrullaven el corredor amb aire amenaçador, parlant a grunys i comparant la mida dels seus garrots.

El Harry va advertir que no havien barrat el pas per l’estàtua de la bruixa bòrnia del tercer pis i que ningú no la vigilava. Així doncs, semblava que el Fred i el George tenien raó quan havien dit que ells —i ara també el Harry, el Ron i l’Hermione— eren els únics que coneixien el passatge secret que hi havia al darrere.

—Creus que ho hauríem de dir a algú? —li va preguntar el Harry al Ron.

—No. Sabem del cert que no entra per Ducsdemel —va dir el Ron, descartant aquella possibilitat—. Si hagués forçat la botiga, ens n’hauríem assabentat.

El Harry es va alegrar que el Ron s’ho prengués d’aquella manera, ja que si barraven el pas per la bruixa bòrnia no podria tornar a Hogsmeade.

El Ron es va fer famós en un tres i no res. Per primer cop a la vida, la gent es fixava més en ell que en el Harry i quedava clar que allò li agradava. Tot i que encara estava molt afectat pels esdeveniments de la nit anterior, s’ho passava bé explicant amb tot luxe de detalls què havia passat a qualsevol que li ho preguntés.

—Estava dormint i vaig sentir un soroll com d’alguna cosa que s’estripava i, és clar, em vaig pensar que ho havia somiat. Però llavors vaig notar un corrent d’aire… Vaig obrir els ulls i vaig veure que un tros de les cortines del llit penjava… Així que em vaig tombar… I el vaig veure. El tenia a sobre! Era com un esquelet amb els cabells molt llargs i bruts… Duia un ganivet bestial que devia fer un pam i mig… Em va mirar, i jo el vaig mirar a ell i em vaig posar a cridar i ell va sortir corrent.

—Però, per què? —li va preguntar el Ron al Harry quan el grup de noies de segon que escoltava la seva esfereïdora història va marxar—. Per què va sortir corrents?

El Harry s’havia estat preguntant el mateix. Per què el Black, en adonar-se que s’havia equivocat de llit, no havia silenciat el Ron i havia seguit buscant? Dotze anys abans el Black havia demostrat que no s’hi mirava gaire a l’hora de matar, i aquest cop es trobava amb cinc nois desarmats, quatre dels quals dormien.

—Suposo que va pensar que el teu crit havia despertat la gent i que, si s’entretenia, li costaria molt escapar-se —va reflexionar en veu alta el Harry—. Hauria hagut de matar tots els alumnes de Gryffindor per poder sortir pel forat del retrat… I després encara s’hauria trobat els professors…

Mentrestant, el Neville havia caigut en desgràcia. La professora McGonagall estava tan enfadada amb ell que li va retirar el permís per anar a Hogsmeade, li va posar un càstig i va prohibir a tothom que li donés la contrasenya per entrar a la Torre de Gryffindor, així que cada nit el pobre Neville havia d’esperar al costat del retrat que arribés algú que el deixés entrar mentre els trolls de seguretat se’n reien desagradablement. De totes maneres, tot allò no era res comparat amb el que la seva àvia li tenia preparat. Dos dies després de l’atac del Black, li va enviar la pitjor cosa que un alumne de Hogwarts podia rebre a l’hora d’esmorzar: un xiulet.

Com cada matí, els mussols de l’escola havien entrat al Gran Saló amb el correu i el Neville gairebé es va ennuegar quan un impressionant mussol banyut es va aturar davant seu amb un sobre vermell al bec. El Harry i el Ron, que seien just davant seu, el van reconèixer immediatament… El curs anterior el Ron n’havia rebut un de la seva mare.

—No t’ho pensis dos cops, Neville —el va advertir el Ron. I no li ho va haver de repetir. El Neville va agafar el sobre com si es tractés d’una bomba i va sortir corrent cap al vestíbul mentre els de la taula de Slytherin reien de tot cor. Des del Gran Saló van sentir la veu de l’àvia del Neville cent cops més alta del que era habitual xisclant que havia deshonrat la família sencera.

El Harry, que estava patint pel Neville, no es va adonar que ell també tenia carta. La Hedwig li va picar el canell per cridar-li l’atenció.

—Au! Ai, gràcies, Hedwig…

El Harry va obrir el sobre mentre la Hedwig es menjava els cereals del Neville. La nota que hi havia a dins deia:

Estimats Harry i Ron,

Voleu venir a prendre el te a casa meva aquesta tarda, a les sis? Us vindré a recollir al castell. ESPEREU-ME AL VESTÍBUL, NO PODEU SORTIR SOLS.

Fins aviat,

HAGRID



—Deu voler sentir la història del Black! —va exclamar el Ron.

Així que a les sis de la tarda, el Harry i el Ron van sortir de la Torre de Gryffindor, van passar corrent pel costat dels trolls de seguretat i se’n van anar cap al vestíbul.

El Hagrid ja els estava esperant.

—Què, Hagrid? —va fer el Ron—. M’imagino que vols que t’expliqui què va passar dissabte a la nit, oi?

—Ja m’ho han explicat —va dir el Hagrid, i va obrir les portes perquè sortissin.

—Vaja —va fer el Ron, decebut.

El primer que van veure quan van entrar a la cabana del Hagrid va ser el Becbrau, que estava estirat sobre el cobrellit de patchwork amb les enormes ales plegades i ben aferrades al cos, gaudint d’una gran plàtera de fures mortes. El Harry va treure els ulls d’aquella escena de sang i fetge i es va fixar en un vestit d’home marró gegantí i una corbata taronja i groga molt lletja que penjaven de la porta de l’armari.

—Hagrid, per què ho vols, això? —va preguntar el Harry.

—Pel judici del Becbrau al Comitè per a l’Eliminació de Bèsties Perilloses —va respondre el Hagrid—. És divendres. Hem d’anar a Londres. Ja he reservat dos llits al Nitrèpid Bus…

Al Harry li va sobrevenir un desagradable sentiment de culpabilitat. Amb l’arribada de la Raigdefoc no havia tornat a pensar en el judici del Becbrau i, si s’havia de jutjar per la cara d’incomoditat que feia el Ron, ell tampoc. Li havien promès que l’ajudarien a preparar la defensa i només quedaven uns dies…

El Hagrid els va servir el te i els va oferir bunyols, que no van voler acceptar: coneixien massa bé la cuina del Hagrid.

—Vull parlar amb vosaltres sobre una cosa —va dir el Hagrid, que es va asseure entre els dos nois amb posat seriós.

—Quina cosa? —va preguntar el Harry.

—El que li passa a l’Hermione —va respondre el Hagrid.

—I què li passa a l’Hermione? —va preguntar el Ron.

—Doncs que no està bé, això és el que li passa. Ha vingut molt a veure’m des de Nadal. Se sentia sola. Primer no li parlàveu per allò de la Raigdefoc, i ara no li parleu perquè el seu gat…

—Es va menjar l’Scabbers! —el va interrompre el Ron ressentit.

—Perquè el seu gat va fer el que fan tots els gats —va prosseguir el Hagrid amb fermesa—. Se m’ha posat a plorar unes quantes vegades, saps? No ho està passant bé. Personalment, crec que ha estirat més el braç que la màniga, amb totes les assignatures que fa. I tot i així encara va trobar temps per ajudar-me amb el judici del Becbrau… Ha trobat algunes coses que m’aniran molt bé… Crec que ara té moltes possibilitats de salvar-se…

—Hagrid, perdona. Nosaltres també t’hauríem hagut d’ajudar… —va començar a dir el Harry, avergonyit.

—No us culpo de res! —va exclamar el Hagrid, que no buscava disculpes—. Ja anaves prou enfeinat. T’he vist entrenar dia i nit. El que us volia dir és que em pensava que la vostra amiga significava més per a vosaltres que una escombra i una rata. Això és tot.

El Harry i el Ron es van mirar; se sentien incòmodes.

—Ron, quan el Black et va atacar amb el ganivet, estava molt afectada. L’Hermione té un gran cor, i vosaltres dos sense parlar-hi…

—Si es desfés del gat hi tornaria a parlar! —va exclamar el Ron irritat—. Però és que encara el defensa! És pervers, i es posa a cent si l’hi critiquem!

—Ja se sap, Ron, la gent es torna molt ximple amb les seves mascotes —va dir el Hagrid sàviament. Rere seu, el Becbrau escopia ossos de fura al coixí.

I van passar la resta de la tarda comentant les possibilitats renovades que tenia Gryffindor de guanyar el campionat de quidditch. A les nou, el Hagrid els va acompanyar al castell. Quan van arribar a la sala comuna hi havia un grup nombrós de gent al voltant del taulell d’anuncis.

—El cap de setmana podrem anar a Hogsmeade! —va anunciar el Ron, de puntetes per sobre els caps de la gent—. Què en penses? —li va preguntar en veu baixa al Harry quan es van asseure.

—El Filch no ha barrat el passatge que porta a Ducsdemel… —va respondre el Harry en veu encara més baixa.

—Harry! —li va fer una veu a l’orella dreta. El Harry es va girar i va veure l’Hermione, que era a la taula que tenien al darrere desmuntant la pila de llibres que fins llavors la tapaven.

—Harry, si vas a Hogsmeade li ho diré a la professora McGonagall! —el va amenaçar l’Hermione.

—Harry, tu sents alguna cosa? —va dir el Ron amb desdeny, sense mirar l’Hermione.

—Ron, com pots deixar que hi vagi? Després del que el Sirius Black et va estar a punt de fer a tu! Ho dic de debò, li ho expli…

—Així que ara vols que expulsin el Harry! —va exclamar el Ron furiós—. Encara no has fet prou mal aquest any?

L’Hermione va obrir la boca per replicar, però el Malifet se li va tirar a la falda miolant. El Ron la va mirar amb una cara esfereïdora i ella va agafar el gat i se’l va endur corrent al dormitori de les noies.

—Així, què? —va insistir el Ron, com si no hagués passat res—. Va, que l’altra vegada no vas veure res. Encara no has anat a Zonko’s!

El Harry va mirar al seu voltant per comprovar que l’Hermione no els sentia.

—D’acord —va fer—. Però aquest cop m’enduré la capa que fa invisible.

Dissabte al matí el Harry es va posar la capa que fa invisible a la cartera, el Mapa de Magatotis a la butxaca i va baixar a esmorzar amb tothom. L’Hermione no va deixar de mirar-lo amb desconfiança des de l’altra punta de la taula, però ell li va evitar la mirada, i quan tots se n’anaven cap a la porta de sortida, va procurar que el veiés pujar les escales de marbre.

—Adéu! —li va fer al Ron—. Fins al vespre!

El Ron va somriure i li va fer l’ullet.

El Harry es va apressar a pujar al tercer pis i va treure el mapa abans d’arribar-hi. Es va amagar rere la bruixa bòrnia i el va desplegar. Hi havia un puntet que es movia cap a ell. El Harry va forçar els ulls. A la lletra minúscula que tenia al costat hi deia: «Neville Longbottom».

El Harry va treure la vareta d’una volada, va xiuxiuejar «Dissendium!» i va llançar la bossa dins el forat, però abans que ell hi pogués passar, el Neville va aparèixer per la cantonada.

—Harry! No me’n recordava que tu tampoc no anaves a Hogsmeade!

—Hola, Neville! —va dir el Harry. Es va apartar de l’estàtua ràpidament i es va ficar el mapa a la butxaca—. Què fas?

—Res —va fer el Neville arronsant les espatlles—. Vols jugar a burro explosiu?

—Mmm… No, ara no… Volia anar a la biblioteca a acabar el treball sobre els vampirs per al Llopin…

—Doncs vinc amb tu! —va exclamar el Neville tot content—. Jo tampoc no l’he acabat!

—Mmm… Però, què dic? Si el vaig acabar ahir a la nit!

—Perfecte, així em podràs ajudar! —va dir el Neville il·lusionat—. No entenc res d’allò de l’all… Se l’han de menjar o…?

Al Neville se li va tallar la respiració a mig parlar quan va veure qui s’acostava.

Era l’Snape. El Neville es va amagar rere el Harry.

—Què fan aquí? —va preguntar l’Snape, aturant-se a observar-los—. Quin lloc més estrany per quedar…

El Harry es va adonar, horroritzat, que l’Snape passejava la vista per les dues portes que tenien a banda i banda i després per la bruixa bòrnia.

—No hem quedat —va dir el Harry—. Ens hem creuat.

—Ah sí? —va fer l’Snape—. Doncs jo sempre me’l creuo a llocs insospitats, i rarament hi és sense motiu… Val més que tornin tots dos a la Torre de Gryffindor ara mateix!

El Harry i el Neville van marxar sense dir paraula. Quan van tombar la cantonada, el Harry va mirar enrere. L’Snape palpava el cap de la bruixa bòrnia i l’examinava atentament.

El Harry va aconseguir desfer-se del Neville quan van arribar al retrat de la Senyora Grassa: li va dir la contrasenya i llavors va fer veure que s’havia deixat el treball sobre els vampirs a la biblioteca i va fer marxa enrere. Un cop es va haver allunyat dels trolls de seguretat, va tornar a treure el mapa i se’l va acostar als ulls.

Al corredor del tercer pis no hi havia ningú. El Harry va examinar atentament el mapa i va veure amb gran alleujament que el puntet on deia «Severus Snape» era al seu despatx.

Va córrer cap a la bruixa bòrnia, va obrir-li la gepa, es va ficar pel forat i va lliscar per la baixada de pedra fins al final, on ja tenia la bossa. Va esborrar el mapa i es va posar a córrer cap a Ducsdemel.

El Harry, amagat sota la capa que fa invisible, va sortir de la botiga a la llum del dia i li va donar un copet al Ron a l’esquena.

—Sóc jo —li va xiuxiuejar.

—Com és que has trigat tant? —va murmurar el Ron.

—L’Snape, que sempre es fica on no el demanen…

I van començar a caminar pel Carrer Gran.

—On ets? —el Ron feia veure que parlava per a si mateix—. Ets aquí? Se’m fa molt estrany, això…

Van anar a l’oficina de correus; el Ron va demanar què li costaria enviar un mussol al seu germà Bill a Egipte perquè el Harry tingués temps de mirar-s’ho tot amb calma. Els mussols esgaripaven suaument, com a mínim n’hi havia tres-cents; des de grans ducs fins a mussols menuts («Només per a trameses locals»), que eren certament tan petits que cabien en una mà.

Llavors se’n van anar a Zonko’s, que estava tan ple d’alumnes de Hogwarts que el Harry va haver de fer equilibris per no xocar contra ningú i no crear el pànic. Allà hi havia objectes de broma i enganyifes per satisfer fins i tot els somnis més forassenyats del Fred i el George. El Harry li xiuxiuejava ordres al Ron i li va passar diners per sota de la capa. Van sortir de Zonko’s amb els moneders considerablement més lleugers que quan hi havien entrat, però amb les butxaques plenes de bombes fètides, caramels de fetossí, sabó de bava de cargol i una tassa picanàs cada un.

Feia un dia preciós, bufava una brisa agradable i cap dels dos tenia ganes de tancar-se en un local, així que van passar Les Tres Escombres sense aturar-s’hi i van seguir per la pujada que portava a Ca l’Alfred, el lloc més encantat de tota la Gran Bretanya. Estava una mica allunyat de la resta del poble, i fins i tot a plena llum del dia feia posar la pell de gallina, amb les finestres barrades amb taulons i el jardí abandonat.

—No s’hi acosten ni els fantasmes de Hogwarts —va dir el Ron. Estaven recolzats a la tanca, mirant-se la casa des de baix—. Un cop ho vaig preguntar al Nick-de-poc-sense-cap… Em va explicar que havia sentit a dir que aquí vivia la púrria dels fantasmes… Ningú no hi pot entrar. El Fred i el George ho van intentar, és clar, però totes les entrades estan barrades…

El Harry, que s’havia acalorat amb la pujada, s’estava plantejant treure’s la capa una estona, però just en aquell moment van sentir unes veus. Algú s’acostava a la casa des de l’altra banda del turó; uns instants després va aparèixer el Malfoy, seguit de ben a prop pel Crabbe i el Goyle. Parlava el Malfoy.

—D’aquí a no res hauria de rebre un mussol del meu pare. Va haver d’anar al judici per explicar què m’havia passat al braç… Que m’havia quedat inutilitzat durant tres mesos, i tota la pesca.

El Crabbe i el Goyle van riure.

—M’agradaria sentir com es defensa aquell imbècil grenyut… «Si no l’insultes, no et fa res»… L’hipogrif té els dies comptats…

De sobte el Malfoy va veure el Ron. La cara pàl·lida se li va transformar amb un somriure malèvol.

—Què fas, Weasley?

El Malfoy va mirar la casa en runes.

—Suposo que t’encantaria viure aquí, oi, Weasley? Somies tenir una habitació per a tu sol? M’han dit que dormiu tota la família en la mateixa… És veritat?

El Harry va agafar el Ron pel vestit per evitar que s’hi tirés a sobre.

—Ja me n’encarrego jo —li va dir a cau d’orella.

L’oportunitat era massa bonica per deixar-se-la perdre.

El Harry va sortir de puntetes, va voltar el Malfoy, el Crabbe i el Goyle, es va ajupir i va agafar un bon grapat de fang de terra.

—Estàvem parlant del teu amic Hagrid —li va dir el Malfoy al Ron—. Intentàvem imaginar-nos què els deu haver dit als del Comitè per a l’Eliminació de Bèsties Perilloses. Creus que plorarà quan li tallin el cap a l’hipo…?

Plof!

El cap del Malfoy va caure endavant quan li va tocar el fang; els seus cabells daurats s’havien omplert de brutícia.

—Què…?

El Ron es va haver d’aferrar a la tanca per no caure de tant riure. El Malfoy, el Crabbe i el Goyle es van girar per mirar com uns babaus al seu voltant; el Malfoy mirava d’eixugar-se els cabells.

—D’on ha sortit això? Qui ho ha llançat?

—Hi ha molts fantasmes per aquí, oi? —va dir el Ron, com si parlés del temps.

El Crabbe i el Goyle estaven espantats. Els músculs no els servien de res contra els fantasmes. El Malfoy mirava com un boig al no-res.

El Harry se’n va anar cap a la vora del camí, on hi havia un toll d’aigua putrefacta que li oferia una pasterada verdosa que feia una pudor nauseabunda.

Xof.

Aquest cop el Crabbe i el Goyle també es van embrutar. El Goyle es va posar a fer bots mirant de treure’s la porqueria dels ulls.

—Ha vingut d’allà! —va dir el Malfoy, eixugant-se la cara i mirant cap a un punt a gairebé dos metres del Harry.

El Crabbe va anar cap allà mig a cegues, amb els braços estirats com si fos un zombi. El Harry el va voltar, va agafar un pal de terra i el va llançar amb efecte globus per sobre del Crabbe. El Crabbe es va girar a mig camí per veure qui l’havia llançat, mentre el Harry es recargolava de riure, i com que el Ron era l’única persona que veia, se’n va anar cap a ell, però el Harry va estirar la cama. El Crabbe va ensopegar… I un dels seus enormes peus plans va quedar enganxat a la capa del Harry. El Harry va notar una forta estrebada, i llavors la capa li va lliscar per la cara.

El Malfoy el va veure una dècima de segon.

—Aaaaaa! —va cridar, assenyalant el cap del Harry. Va fer mitja volta i se’n va anar cames ajudeu-me per on havia vingut, amb el Crabbe i el Goyle al darrere.

El Harry es va tornar a tapar, però el mal ja estava fet.

—Harry! —va cridar el Ron, ensopegant cap endavant i mirant desesperat al lloc on hi havia hagut el Harry—. Harry, val més que corris! Si el Malfoy ho explica a algú… Val més que tornis al castell, corre!

—Fins després —va fer el Harry, i sense dir res més se’n va anar volant cap a Hogsmeade.

Es creuria el Malfoy el que havien vist els seus ulls? Es creuria algú el Malfoy? Ningú no sabia que ell tenia una capa que fa invisible… Ningú excepte el Dumbledore. Al Harry se li va encongir l’estómac. Si el Malfoy ho explicava, el Dumbledore de seguida entendria què havia passat…

Ducsdemel, taulell, porta, escales, celler, trapa… El Harry es va treure la capa, se la va posar sota el braç i va córrer tant com va poder pel passatge… El Malfoy arribaria abans que ell… Quant de temps trigaria a trobar un professor? Tot i que estava a punt de treure el fetge per la boca, el Harry no es va aturar fins que no va arribar al pendent de pedra. Va pensar que seria millor deixar la capa allà, no volia arriscar-se que la hi confisquessin si el Malfoy havia advertit algú. La va amagar en un racó fosc i va començar a pujar tan ràpid com va poder tenint en compte que les mans li lliscaven per les parets. Finalment va arribar a l’interior de la gepa de la bruixa, li va donar uns copets de vareta, va treure el cap i es va empènyer cap a fora; la gepa es va tancar, i, just quan el Harry sortia de darrere de l’estàtua, va sentir uns passos lleugers que se li acostaven.

Era l’Snape, que anava cap a ell amb pas decidit, amb el vestit onejant. Es va aturar davant seu.

—Mira-te’l! —va fer.

Feia un posat de triomf. El Harry es va esforçar per semblar innocent, conscient que tenia la cara suada i les mans fangoses, així que ràpidament se les va amagar a les butxaques.

—Segueixi’m, senyor Potter —va ordenar l’Snape.

El Harry el va seguir, mirant de netejar-se les mans dins el vestit sense que l’Snape se n’adonés. Van baixar les escales en direcció a les masmorres i van entrar al despatx de l’Snape.

El Harry només hi havia estat una vegada, i també havia estat per un assumpte molt greu. D’ençà d’aquell cop, l’Snape havia adquirit uns quants pots més de coses llefiscoses; els tenia sobre unes lleixes darrere l’escriptori i brillaven amb la llum del foc d’una manera que creava una atmosfera aterridora.

—Segui —li va ordenar l’Snape.

El Harry es va asseure. En canvi l’Snape es va quedar dret.

—Potter, el senyor Malfoy m’acaba d’explicar una història sorprenent —va dir l’Snape.

El Harry no va dir res.

—Diu que anava cap a Ca l’Alfred i que s’hi ha trobat el Weasley… Aparentment sol.

El Harry va seguir mut.

—El senyor Malfoy afirma que s’ha posat a parlar amb ell i que de sobte una bola de fang li ha picat al clatell. Té idea de com pot haver succeït una cosa així?

El Harry va intentar semblar sorprès.

—No, senyor professor.

L’Snape el mirava fixament als ulls. Allò era com intentar mantenir la mirada d’un hipogrif. El Harry va tractar de no parpellejar.

—Després d’això el senyor Malfoy ha tingut una aparició extraordinària. Potter, s’imagina què ha vist?

—No —va respondre el Harry, aquell cop fent veure que estava encuriosit.

—El seu cap, senyor Potter. Flotant en l’aire.

Hi va haver un llarg silenci.

—Potser s’ho hauria de fer mirar —va dir al final el Harry—. Si veu coses com…

—Què feia el seu cap a Hogsmeade, Potter? —va preguntar l’Snape serenament—. El seu cap no pot anar a Hogsmeade. Cap part del seu cos no té permís per anar-hi.

—Ja ho sé —va dir el Harry, fent esforços per no semblar ni culpable ni espantat—. Jo diria que el Malfoy té al·lucina…

—El Malfoy no té al·lucinacions —va etzibar l’Snape, que va posar les mans als braços de la cadira on era el Harry i es va inclinar sobre ell de manera que les seves cares es trobaven a un pam de distància—. Si el seu cap era a Hogsmeade, la resta del cos també.

—Jo era a la Torre de Gryffindor —va negar el Harry—. Com m’ha di…

—Qui ho pot confirmar?

El Harry no va respondre. L’Snape va fer un somriure desagradable.

—T’he enxampat —va fer l’Snape, i es va incorporar—. Tothom, del conseller d’Afers Màgics en avall, ha estat intentant protegir el famós Harry Potter del Sirius Black. Però el famós Harry Potter es regeix per les seves pròpies normes. Deixem que la gent normal es preocupi per ell! El famós Harry Potter va on vol, sense pensar en les conseqüències.

El Harry es va quedar callat. L’Snape intentava provocar-lo perquè parlés. Però no pensava fer-ho. L’Snape no tenia proves… De moment.

—Potter, és igual que el seu pare —va dir l’Snape de sobte amb els ulls encesos—. Ell també era un arrogant. Ell també pensava que estava per sobre dels altres perquè tenia una mica de talent per jugar a quidditch. Es passejava per l’escola tot tibat sempre envoltat dels seus amics i admiradors… S’assemblen d’una manera sorprenent.

—El meu pare no era un arrogant —va dir el Harry sense poder contenir-se—. I jo tampoc.

—El seu pare tampoc no respectava gaire les normes —va continuar l’Snape, embalat, amb ulls maliciosos—, perquè les normes eren per als mortals, i no per als campions de quidditch. Era tan vanitós…

—Calli!

El Harry s’havia posat dret. Sentia una ràbia com no havia sentit d’ençà de la nit en què havia marxat del carrer Privet. Tant li feia que l’Snape s’hagués posat rígid i que els ulls li brillessin perillosament.

—Què ha dit, Potter?

—Li he dit que no parli del meu pare! —va cridar el Harry—. Sé què va passar, d’acord? Sé que ell li va salvar la vida! M’ho va dir el Dumbledore. Si no fos pel meu pare, vostè no seria aquí en aquests moments!

La cara normalment groguenca de l’Snape s’havia posat del color de la llet agra.

—I no li va explicar el senyor director les circumstàncies en què el seu pare em va salvar la vida? —va preguntar l’Snape—. O va considerar que els detalls eren massa escabrosos per a les delicades orelletes del senyor Potter?

El Harry es va quedar parat. No sabia què havia passat, i no ho volia admetre… Però l’Snape se’n va adonar.

—Potter, no m’agradaria que s’endugués una idea equivocada sobre el seu pare —va dir amb un somriure macabre—. Es pensava que havia estat un acte heroic, oi? Doncs deixi que el corregeixi… El santet del seu pare i els seus amiguets em van fer una brometa molt graciosa que hauria acabat amb la meva vida si el seu pare no s’hagués cagat a les calces a l’últim moment. No va ser un acte de valentia: va salvar la meva pell per salvar la seva. Si hagués portat la broma fins al final, l’haurien expulsat de Hogwarts.

L’Snape li va ensenyar les dents tortes i groguenques.

—Potter, mostri’m què porta a les butxaques! —li va cridar de sobte.

El Harry no es va moure. Sentia un brunzit a les orelles.

—Potter, si no m’ensenya què duu a les butxaques, anirem a veure el director! Tregui tot el que té, Potter!

Amb una suor freda, el Harry va treure lentament la bossa de bromes de Zonko’s i el Mapa de Magatotis.

L’Snape va agafar la bossa.

—Me les va donar el Ron —va dir el Harry, resant perquè pogués parlar amb el Ron abans que ho fes l’Snape—. Les va portar de Hogsmeade l’altra vegada…

—Ah sí? I les porta a sobre des de llavors? Commovedor… I això què és?

L’Snape havia agafat el mapa. El Harry va intentar amb totes les seves forces restar impassible.

—Un tros de pergamí vell —va dir el Harry arronsant les espatlles.

L’Snape el va tombar sense deixar de mirar el Harry.

—Així no el deu voler per a res —va dir l’Snape—. No li fa res que el llenci, oi?

Va acostar la mà al foc.

—No! —va xisclar el Harry a l’acte.

—Ah! —va fer l’Snape arrufant el nas—. És un altre valuós regal del senyor Weasley? O és una altra cosa? Potser una carta escrita amb tinta invisible? O… indicacions per arribar a Hogsmeade sense passar pels demèntors?

El Harry va parpellejar. L’Snape estava radiant.

—Aviam, aviam… —va dir per a si mateix. Va aplanar el mapa sobre l’escriptori i va treure la vareta—. Revela el secret! —li va ordenar, fent-li un toc.

No va passar res. El Harry va ajuntar les mans perquè li deixessin de tremolar.

—Manifesta’t! —va tornar a ordenar-li, amb uns cops bruscos.

Però el mapa va romandre blanc. El Harry respirava profundament per intentar asserenar-se.

—El professor Snape, mestre d’aquesta escola, t’ordena que mostris la informació que amagues! —va insistir l’Snape, colpejant el mapa amb la vareta.

I a la llisa superfície del mapa van començar a aparèixer unes paraules com si una mà invisible hi estigués escrivint.

El senyor Enllunat saluda el professor Snape i li prega que no fiqui el seu monstruós nas en els assumptes d’altri.

L’Snape es va quedar parat. El Harry es va mirar el missatge desconcertat. Però la cosa no es va aturar allà: sota aquella frase en va aparèixer una altra:

El senyor Forcat està totalment d’acord amb el senyor Enllunat i afegeix que el professor Snape és un pallús.

Si no hagués estat perquè la situació era molt delicada, el Harry s’ho hauria passat molt bé. I és que encara n’hi va haver més:

El senyor Lladruc voldria fer constar que està molt sorprès que un idiota com aquest hagi arribat a ser professor.

El Harry estava tan horroritzat que va tancar els ulls. Quan els va tornar a obrir, el mapa havia dit les últimes paraules:

El senyor Cuapelada li desitja al professor Snape que tingui un bon dia, i li aconsella que es renti els cabells. Porc!

El Harry es va preparar per a la descàrrega.

—Bé… —va fer l’Snape impassible—. Ja veurem què en fem, d’això…

Se’n va anar cap a la llar de foc, va agafar un pessic d’unes pólvores brillants d’un pot que hi tenia a sobre i el va llençar a les flames.

—Llopin! —va cridar l’Snape al foc—. Vull parlar amb vós!

El Harry es va quedar mirant el foc completament perplex. Hi havia aparegut una silueta que girava en espiral a molta velocitat. Uns segons després, el professor Llopin va sortir de la llar de foc, espolsant-se les cendres del vestit atrotinat.

—M’heu cridat, Severus? —va preguntar el Llopin amb educació.

—I és clar —va fer l’Snape i, amb la cara desfigurada per la ràbia, va tornar cap al seu escriptori—. Li acabo de demanar al Potter que em mostrés què duia a les butxaques. N’ha tret això.

L’Snape va assenyalar el tros de pergamí, en què encara lluïen les paraules dels senyors Enllunat, Cuapelada, Lladruc i Forcat. El Llopin va fer una cara estranya.

—Què? —va fer l’Snape.

El Llopin seguia mirant el mapa fixament. El Harry va tenir la impressió que estava pensant a marxes forçades.

—Què? —va tornar a fer l’Snape—. És obvi que aquest pergamí està ple de màgia negra, i se suposa que en sou un expert, Llopin. D’on creieu que el pot haver tret?

El Llopin va aixecar la vista i amb una simple mirada de reüll va advertir el Harry que no l’interrompés.

—Ple de màgia negra? —va repetir amablement—. Voleu dir, Severus? A mi em sembla que tan sols és un tros de pergamí que insulta qualsevol que mira de llegir-lo. Una criaturada; no té res de perillós. Suposo que el Harry se’l va comprar en una botiga de bromes…

—N’esteu segur? —va preguntar l’Snape. Tenia les mandíbules rígides d’ira—. Creieu que es pot comprar una cosa així en una botiga de bromes? No creieu més probable que l’hagi obtingut «directament dels fabricants»?

El Harry no va entendre a què es referia i, aparentment, el Llopin tampoc.

—Voleu dir, del senyor Cuapelada o un d’aquests? —va preguntar—. Harry, coneixes cap d’aquests homes?

—No —va fer el Harry a l’acte.

—Ho veieu, Severus? —va dir el Llopin tornant a l’Snape—. Fa tota la pinta de ser una broma de les de Zonko’s…

I just en aquell moment va aparèixer corrent el Ron, esbufegant. Es va aturar davant de l’escriptori de l’Snape amb la mà al cor fent esforços per parlar.

—Això… Li vaig… Donar… Jo… —va dir sense alè—. Ho vaig… Comprar… A Zonko’s… Fa… Segles…

—Bé! —va exclamar el Llopin picant de mans i mirant al seu voltant tot content—. Això ho aclareix tot! Severus, m’ho enduc, d’acord? —va plegar el mapa i se’l va guardar a la butxaca—. Potter, Weasley, vinguin amb mi, he de parlar amb vostès sobre el treball dels vampirs. Disculpeu-nos…

El Harry no es va atrevir a mirar l’Snape. Tots tres van sortir del seu despatx i no van dir res fins que no van ser al vestíbul. Aleshores el Harry es va dirigir al Llopin.

—Professor, jo…

—No vull que em donis explicacions —el va tallar el Llopin, que va mirar al seu voltant i va prosseguir en veu baixa—: Sé que el senyor Filch va confiscar aquest mapa fa molts anys. Sí, sé que és un mapa —va afegir, en veure que el Harry i el Ron se sorprenien—. No vull saber com ha anat a parar a les teves mans. No obstant això, t’he de dir que no comprenc com és que no el vas lliurar. Especialment després del que va passar l’últim cop que un alumne va deixar informació sobre el castell a l’abast de qualsevol. Així que no te’l puc tornar, Harry.

El Harry ja s’ho havia imaginat, i tenia massa ganes de fer-li preguntes per protestar.

—Per què ha dit l’Snape que me’l podrien haver donat els fabricants?

—Perquè… —El Llopin va dubtar—. Perquè als fabricants els hauria agradat ajudar-te a escapar de l’escola. Ho haurien trobat molt divertit.

—Que els coneix? —va preguntar el Harry admirat.

—Més o menys —va dir sense aclarir-li res. Es mirava el Harry més seriós que mai.

—Harry, no et tornaré a encobrir. No sé què fer perquè et prenguis Sirius Black seriosament. La veritat és que pensava que el que sents quan un demèntor se t’acosta t’hauria fet reflexionar: els teus pares van donar la vida per tu, Harry, i tu els ho tornes arriscant el seu sacrifici per una bossa de bromes.

I se’n va anar. Havia posat el dit a la nafra i amb allò havia aconseguit que se sentís molt pitjor del que l’havia fet sentir l’Snape en cap moment. El Ron i ell van pujar arrossegant els peus per l’escala de marbre. Quan van passar per davant de la bruixa bòrnia, el Harry va pensar en la capa que fa invisible. Encara era allà baix, però no es va atrevir a baixar a buscar-la.

—Ha estat culpa meva —va dir el Ron de sobte—. Jo et vaig convèncer que hi anessis. El Llopin té raó, era una bestiesa, no ho hauríem hagut de fer…

Va callar; havien arribat al corredor on patrullaven els trolls de seguretat i l’Hermione es dirigia cap a ells. Només de mirar-la el Harry es va adonar que sabia què havia passat. Se li va encongir l’estómac. Ho devia haver explicat tot a la professora McGonagall?

—Has vingut a recrear-t’hi? —li va etzibar el Ron amb mala bava quan ella es va aturar davant seu—. O a esbroncar-nos?

—Ni una cosa ni l’altra —va fer l’Hermione. Duia una carta a la mà i se la veia molt afectada—. Tan sols he cregut que ho havíeu de saber… El Hagrid va perdre el judici. El Becbrau serà executat.





15. La final de quidditch


—M’ha enviat això —va dir l’Hermione, i els va mostrar la carta.

El Harry la va agafar. El pergamí estava humit i ple de llàgrimes que havien fet córrer la tinta, de manera que era molt difícil de llegir.

Estimada Hermione,

Hem perdut. De moment, me’l deixen tenir a Hogwarts. Encara no ban fixat la data de l’execució.

Al Brau li ha agradat molt Londres.

Mai no oblidaré el que has fet per nosaltres.

HAGRID



—No pot ser —va dir el Harry—. No pot ser que el matin, el Becbrau no és perillós.

—El pare del Malfoy ha amenaçat el Comitè perquè prengués aquesta decisió —va explicar l’Hermione eixugant-se els ulls—. Ja sabeu com és. I els del Comitè són tots una colla de vells que repapiegen i li tenen por. Es pot apel·lar, és clar, sempre es pot. Però jo he perdut l’esperança… Tot seguirà igual.

—No, tot no —va assegurar el Ron—. Aquest cop no faràs la feina sola, Hermione. Jo t’ajudaré.

—Ron!

L’Hermione se li va llançar a sobre i es va desfer en llàgrimes. El Ron, que va fer cara d’espant, li va acariciar el cap maldestrament. Al cap d’una estona l’Hermione el va deixar anar.

—Ron, sento molt el que li va passar a l’Scabbers… —va dir entre plors.

—No hi fa res… Ja era vell… —va dir el Ron; se’l veia molt alleugerit que finalment l’Hermione s’hagués disculpat—. I ja no servia gaire per a res. No se sap mai, potser ara els meus pares em compren un mussol.

Les mesures de seguretat que havien de prendre els alumnes d’ençà que en Black havia entrat per segon cop al castell impedien al Harry, al Ron i a l’Hermione anar a visitar el Hagrid als vespres. L’única possibilitat que tenien de parlar amb ell era durant les classes de Criança de Criatures Màgiques.

El xoc que li havia provocat el veredicte l’havia deixat atordit.

—És culpa meva. Em vaig fer un embolic. Ells em miraven tots vestits de negre i em vaig posar nerviós, em van caure els apunts i em vaig oblidar les dades que m’havies buscat, Hermione. I llavòrens el Lucius Malfoy se va aixecar, va dir el que havia de dir i els del Comitè van fer exactament allò que ell els havia dit…

—Encara tenim l’apel·lació! —va apuntar el Ron convençut—. No et donis per vençut, hi estem treballant.

Pujaven al castell amb els companys de classe. Una mica endavant hi havia el Malfoy, que anava amb el Crabbe i el Goyle, i es girava contínuament, rient amb desdeny.

—No t’hi escarrassis, Ron —va dir el Hagrid entristit quan van arribar al peu de les escales—. El Lucius Malfoy els té a la butxaca. L’únic que puc fer és assegurar-me que el Becbrau sigui feliç els dies que li queden. Li ho dec…

El Hagrid es va girar i se’n va anar de pressa cap la seva cabana amb la cara enfonsada al mocador.

—Mireu com plora!

El Malfoy, el Crabbe i el Goyle s’havien quedat a les portes del castell escoltant-los.

—Quin desgraciat! —va exclamar el Malfoy—. I se suposa que és professor nostre!

El Harry i el Ron s’hi van voler llançar a sobre amb fúria, però l’Hermione hi va arribar abans… Plaf!

Li havia donat una bufetada al Malfoy amb totes les seves forces. El Malfoy va trontollar. El Harry, el Ron, el Crabbe i el Goyle se la van mirar amb uns ulls com unes taronges i ella va tornar a alçar la mà.

—Com t’atreveixes a dir que el Hagrid és un desgraciat! Em fas fàstic… Ets un pudent…

—Hermione! —va exclamar el Ron, i la va agafar pel braç quan ella va iniciar el gest per clavar-li una altra cleca.

—Ron, deixa’m!

L’Hermione va treure la vareta. El Malfoy va fer una passa enrere. El Crabbe i el Goyle se’l van mirar esperant que els donés instruccions, completament atordits.

—Anem —va dir el Malfoy a mitja veu, i tots tres se’n van anar corrent cap a les masmorres.

—Hermione! —va tornar a fer el Ron, desconcertat i impressionat alhora.

—Harry, val més que els guanyeu a la final de quidditch! —va xisclar l’Hermione—. Perquè si guanya Slytherin, em moro!

—Ei, que tenim Encanteris! —els va recordar el Ron, que encara es mirava l’Hermione molt sorprès—. Val més que ens afanyem.

Van pujar corrent l’escala de marbre per anar a la classe del professor Flitwick.

—Fan tard, nois! —va protestar el professor Flitwick quan el Harry va obrir la porta de l’aula—. Ràpid, entrin i treguin les varetes, avui estem fent Bruixeria de l’Alegria. Ja ens havíem posat per parelles…

El Harry i el Ron se’n van anar de pressa cap a un pupitre que hi havia al fons de l’aula i van obrir la cartera. El Ron va mirar enrere.

—On és l’Hermione?

El Harry també va mirar al seu voltant. L’Hermione no havia entrat a la classe i això que era rere seu quan havia obert la porta.

—Que estrany —va dir el Harry, mirant-se el Ron—. Deu haver anat al lavabo…

Però l’Hermione no va aparèixer en tota la classe.

—Doncs li hauria anat bé una mica de Bruixeria de l’Alegria… —va insinuar el Ron quan van sortir de classe, tots somrient de valent. La Bruixeria de l’Alegria els havia posat a tots molt contents.

L’Hermione tampoc no va anar a dinar. Després del pastís de poma, els efectes de la Bruixeria de l’Alegria ja s’esvaïen i el Harry i el Ron es van començar a preocupar una mica.

—Creus que el Malfoy li pot haver fet alguna cosa? —va preguntar el Ron ansiós quan pujaven de pressa cap a la Torre de Gryffindor.

Van passar els trolls de seguretat, li van dir la contrasenya (Capesflorada) a la Senyora Grassa i van entrar a la sala comuna pel forat del retrat.

L’Hermione era allà, adormida sobre el llibre de Magimàtica. Se li van asseure cada un a un costat. El Harry la va despertar.

—Què passa? —va fer l’Hermione, que va alçar el cap sobresaltada i va mirar al seu voltant—. Ja és hora d’anar-se’n? Quina classe tenim, ara?

—Futurologia, però no comença fins d’aquí a vint minuts —va dir el Harry—. Hermione, per què no has vingut a Encanteris?

—Què? Oh, no! —va fer l’Hermione—. M’he oblidat d’anar a Encanteris.

—Com que te n’has oblidat? —li va preguntar el Harry—. Però si has vingut amb nosaltres fins a la porta!

—No m’ho puc creure! —es va lamentar l’Hermione—. S’ha enfadat, el professor Flitwick? És culpa del Malfoy, estava pensant en ell i se me n’ha anat del cap!

—Hermione, saps què? —va fer el Ron, mirant-se l’enorme llibre de Magimàtica que l’Hermione havia fet servir de coixí. Que penso que t’estàs tornant boja. Això que fas és massa…

—No és veritat! —va exclamar l’Hermione, apartant-se els cabells de la cara per buscar desesperada la seva bossa—. Només he comès un error, això és tot! I ara val més que vagi a disculpar-me amb el professor Flitwick… Ens veiem a Futurologia!

Vint minuts després l’Hermione es va unir a ells als peus de l’escaleta que duia a l’aula de la professora Trelawney i se la veia molt estressada.

—És increïble que m’hagi perdut la Bruixeria de l’Alegria! M’hi jugo el que vulgueu que sortirà a l’examen. El professor Flitwick va deixar caure una pista…

Van pujar junts per l’escaleta i van entrar en aquella sala fosca i olorosa. A cada tauleta brillava una bola de cristall que tancava un fum perlat. El Harry, el Ron i l’Hermione es van asseure a la mateixa taula de fireta.

—Però no va dir que no faríem bola de cristall fins al proper trimestre? —va xiuxiuejar el Ron, mirant al seu voltant per comprovar que la professora Trelawney no fos a prop.

—No et queixis, això vol dir que ja no farem més quiromància —va replicar el Harry—. Ja n’estava fart de la cara que feia cada vegada que em mirava les mans.

—Bon dia a tots! —va dir la veu pastosa que els era tan coneguda, i la professora Trelawney va sortir tan teatralment com sempre de la penombra. La Parvati i la Lavender es van estremir d’exaltació, tenien la cara il·luminada per la resplendor lletosa de la seva bola de cristall.

—He decidit començar amb la bola de cristall una mica abans del que tenia previst —va anunciar la professora Trelawney, i es va asseure d’esquena al foc per observar tothom—. Els fats m’han informat que a l’examen de juny hauran de llegir la bola i vull que estiguin ben preparats.

L’Hermione va esbufegar.

—Vaja… «Els fats l’han informat»… I, doncs, qui posa l’examen? Ella! Quina predicció més sorprenent! —va exclamar, sense preocupar-se d’abaixar la veu.

Era difícil saber si la professora Trelawney l’havia sentida perquè tenia la cara a les fosques. Fos com fos, va continuar com si res.

—Predir el futur amb la bola de cristall és tot un art —va afirmar intrigant—. No espero que percebin res el primer cop que mirin en la profunditat infinita de l’esfera. Començarem practicant la relaxació de la part conscient de la ment i dels ulls externs… —El Ron es va posar a riure descontroladament i es va haver de tapar la boca amb la mà per sufocar el soroll—. Així aconseguirem esclarir l’ull intern i l’inconscient. Amb una mica de sort, alguns percebran alguna cosa cap al final de la classe.

I van començar. El Harry se sentia ximple mirant fixament la bola de cristall i intentant buidar la ment; sobretot quan tenia el cap ple de pensaments de l’estil d’«això són bajanades». I no l’ajudava el fet que el Ron deixés anar una rialleta sufocada de tant en tant i que l’Hermione no parés de fer tut-tut.

—Heu vist res? —els va preguntar el Harry després d’observar la bola en silenci durant un quart d’hora.

—Sí, a la taula hi ha una cremada —va dir el Ron, i la hi va assenyalar—. A algú li va caure l’espelma.

—Això és una pèrdua de temps —va xiuxiuejar l’Hermione—. Tinc coses més importants a fer. Com ara posar-me al dia amb la Bruixeria de l’Alegria…

La professora Trelawney els va passar pel costat.

—Algú vol que l’ajudi a interpretar els averanys que s’amaguen a la seva bola? —va xiuxiuejar per sobre la dringadissa dels seus braçalets.

—A mi no em cal —va murmurar el Ron—. Està molt clar què vol dir això: aquesta nit hi haurà molta boira.

El Harry i l’Hermione es van recargolar de riure.

—Però, què és això! —va exclamar la professora Trelawney, i tots els caps es van girar en direcció a ells. La Parvati i la Lavender estaven escandalitzades—. Estan fent malbé les vibracions dels clarividents! Llavors es va acostar a la seva taula i va mirar a la bola de cristall. Al Harry se li va encongir l’estómac. Estava convençut que sabia què passaria…

—Aquí hi ha alguna cosa! —va murmurar la professora Trelawney acostant-se més a l’esfera, de manera que se li reflectia per duplicat a les ulleres—. Alguna cosa que es mou… Però, què és?

El Harry s’hauria pogut jugar tot el que tenia, inclosa la Raigdefoc, que, fos el que fos, no seria bo. I com era d’esperar…

—Mare meva… —la professora Trelawney va inspirar profundament i va mirar el Harry—. Torna a aparèixer, més clar que mai… Mare meva, va cap a tu, cada vegada més gran… El Lú…

—Per l’amor de Déu! —va exclamar l’Hermione en veu alta—. Un altre cop la ximpleria aquesta del Lúgubre no!

La professora Trelawney va alçar els seus enormes ulls cap a l’Hermione. La Parvati li va dir alguna cosa a la Lavender a cau d’orella i totes dues també van mirar l’Hermione. La professora Trelawney es va incorporar observant-la molt enfadada.

—Em sap greu comunicar-li que des del primer dia de classe se m’ha fet evident que vostè no té el que es requereix per al noble art d’endevinar el futur. De fet, no crec que mai m’hagi trobat un alumne amb una ment tan vulgar.

Hi va haver un instant de silenci. I aleshores…

—Molt bé, doncs! —va exclamar l’Hermione de sobte. Es va aixecar de la cadira i es va guardar Desemboirar el futur a la bossa—. Molt bé! —va tornar a exclamar, i es va penjar la bossa a l’espatlla amb un moviment tan ampul·lós que gairebé va fer caure el Ron de la cadira—. Me’n vaig! Abandono!

I per sorpresa de tots els presents, l’Hermione se’n va anar cap a la trapa amb pas decidit, la va aixecar i va desaparèixer per l’escala.

Els va costar uns quants minuts recuperar l’alè. La professora Trelawney es va oblidar completament del Lúgubre; se’n va anar sense dir res de la taula del Harry i el Ron, respirant amb dificultat mentre s’aferrava al seu xal brillant.

—Oooooh! —va fer de cop i volta la Lavender, i tothom es va tombar cap a ella—. Professora Trelawney, me n’acabo de recordar! Vostè va veure que marxava, oi? «Pels volts de Setmana Santa, un de nosaltres ens deixarà per sempre». Ho va dir fa mesos, professora, al principi de curs!

La professora Trelawney li va fer un somriure feble.

—Sí, és cert que sabia que la senyoreta Granger ens deixaria. Però, quan veu aquestes coses, una sempre espera haver-se equivocat interpretant els signes… Tenir ull interior pot arribar a ser una càrrega, sap?

La Lavender i la Parvati se la van mirar amb admiració i es van apartar perquè la professora Trelawney es pogués asseure a la seva taula.

—Quin dia que té avui l’Hermione! —li va dir el Ron al Harry, impressionat.

—Sí, Déu n’hi do…

El Harry va mirar dins la bola de cristall i no va veure res més que aquella boira blanca. Realment la professora Trelawney havia tornat a veure el Lúgubre? El veuria, ell? L’últim que li faltava era tenir un altre accident, a pocs dies de la final de quidditch.

Les vacances de Setmana Santa no van ser precisament relaxants. Als alumnes de tercer no els havien posat mai tants deures. El Neville Longbottom semblava que estigués a punt de tenir un xoc nerviós, i no era l’únic.

—I d’això en diuen vacances! —va exclamar de mal humor un dia el Seamus Finnigan a la sala comuna—. Encara falta molt pels exàmens, què es pensa, aquesta gent?

Però ningú no tenia tanta feina com l’Hermione. Fins i tot sense Futurologia, feia més assignatures que qualsevol altre. Normalment era l’ultima d’abandonar la sala comuna a la nit, i la primera d’arribar a la biblioteca al matí; feia unes ulleres com les del Llopin, i semblava que estigués sempre a punt de plorar.

El Ron havia agafat responsabilitat en el judici d’apel·lació del Becbrau. Quan no feia la seva feina, es dedicava a estudiar-se volums gruixudíssims de llibres com ara Manual de psicologia de l’hipogrif o Diable o domable? Estudi de la brutalitat dels hipogrifs. Estava tan absort en allò, que fins i tot va oblidar-se de ser desagradable amb el Malifet.

Al seu torn, el Harry havia de compaginar la feina amb els entrenaments diaris de quidditch, i això sense comptar les interminables discussions tàctiques a què els sotmetia el Roure. El partit Gryffindor-Slytherin tindria lloc el primer dissabte després de les vacances. Els de Slytherin lideraven el campionat amb dos-cents punts d’avantatge sobre la resta d’equips. Allò volia dir (tal com els recordava el Roure constantment) que per guanyar-lo havien de guanyar el partit per una diferència de punts superior. També volia dir que la tasca de guanyar requeia principalment en el Harry, perquè capturar la papallona valia cent cinquanta punts.

—Només has de caçar la papallona si guanyem de cinquanta punts —li deia el Roure al Harry un i altre cop—. Només si guanyem de cinquanta punts, Harry, perquè si no, guanyarem el partit però perdrem el campionat. Ho has entès, oi? Només has de caçar la papallona si…

—Ja ho sé, Marc! —li va cridar al final el Harry.

Tots els alumnes de Gryffindor estaven obsessionats amb el partit. Gryffindor no havia guanyat el campionat de quidditch d’ençà que el llegendari Charlie Weasley (el segon fill de la família Weasley) havia deixat de ser el caçador de l’equip. Tot i així, el Harry dubtava que hi hagués algú, ni tan sols el Roure, que tingués més ganes de guanyar que ell. L’enemistat entre el Malfoy i el Harry era més forta, que mai. El Malfoy la hi tenia jurada des de l’incident de Hogsmeade i encara estava més furiós perquè havia aconseguit sortir-se’n sense càstig. El Harry no havia oblidat l’intent del Malfoy de sabotejar el partit contra Ravenclaw, però era l’assumpte del Becbrau el que més l’impulsava a voler batre’l davant de l’escola sencera.

Ningú no recordava un partit que s’hagués acostat envoltat d’una atmosfera tan carregada. Quan es van acabar les vacances, la tensió entre els dos equips i els alumnes de les respectives residències estava a punt d’esclatar. Als passadissos es van produir unes quantes batusses que van acabar amb un episodi escabrós: un alumne de quart de Gryffindor i un de sisè de Slytherin van haver d’anar a la infermeria perquè els creixien porros a les orelles.

I al Harry li feien la vida impossible: no podia anar a una classe sense que algú de Slytherin li intentés fer la traveta perquè es trenqués algun os; el Crabbe i el Goyle apareixien a tot arreu on anava i se n’anaven amb el cap cot i l’expressió decebuda si se’l trobaven amb algú. El Roure havia ordenat que el Harry havia d’estar sempre envoltat de gent, per si de cas els de Slytherin intentaven deixar-lo fora de joc. Tots els de Gryffindor s’ho van prendre a la valenta i li era impossible arribar a l’hora a les classes perquè sempre anava envoltat d’una munió de gent entusiasmada. En canvi, el Harry estava més preocupat per la seguretat de la Raigdefoc que per la seva pròpia. Quan no la feia servir, la tenia tancada al bagul amb pany i clau i sovint aprofitava els descansos per anar a comprovar si encara hi era.

La nit abans del partit a la sala comuna de Gryffindor tothom va abandonar les seves activitats usuals. Fins i tot l’Hermione va haver de deixar els llibres.

—No em puc concentrar! —va dir tota nerviosa.

L’ambient era molt sorollós. El Fred i el George Weasley intentaven superar la tensió a força de ser més escandalosos que mai. El Marc Roure era en un racó, inclinat sobre una maqueta d’un camp de quidditch, dirigint figuretes amb la vareta i parlant amb si mateix. L’Angelina, l’Alícia i la Katie es distreien amb les bromes del Fred i el George. El Harry era amb el Ron i l’Hermione, lluny del centre d’atenció, mirant de no pensar en l’endemà perquè cada cop que hi pensava li venien ganes de vomitar.

—Tot anirà bé —el va intentar reconfortar l’Hermione, tot i que ella mateixa estava histèrica.

—Tens una Raigdefoc! —va dir el Ron.

—Ja… —va fer el Harry amb un nus a l’estómac.

Va ser un descans que finalment el Roure s’aixequés i cridés:

—Jugadors, al llit!

El Harry va dormir molt malament. Primer va somiar que s’havia quedat adormit i que el Roure li cridava: «On eres? Hem hagut de jugar amb el Neville!». Llavors va somiar que el Malfoy i la resta de l’equip de Slytherin jugaven el partit muntats en dracs. Volava a la velocitat del vent, intentant esquivar una flamarada que sortia de la boca del drac que muntava el Malfoy, i de sobte es va adonar que s’havia descuidat la seva escombra. Va començar a caure, i es va despertar sobresaltat.

Van passar uns segons abans que el Harry s’adonés que el partit encara no s’havia jugat, que era fora de perill al llit i que als de l’equip de Slytherin no els deixarien jugar muntats en dracs. Tenia molta set. Va sortir del llit sense fer soroll i se’n va anar a beure un got d’aigua de la gerra de plata que hi havia al costat de la finestra.

Els jardins estaven quiets i silenciosos. No hi havia vent que destorbés les capçades dels arbres del Bosc Prohibit; el picabaralla estava tranquil i semblava innocent. Faria un temps perfecte per al partit.

El Harry va deixar el got i estava a punt de tornar al llit però alguna cosa li va cridar l’atenció. Alguna mena d’animal es passejava furtivament per la gespa de plata.

El Harry va córrer cap a la tauleta de nit, va agafar les ulleres, se les va posar i va tornar de pressa cap a la finestra. No podia ser que fos el Lúgubre… Aquell dia no… No, just abans del partit no…

Va escodrinyar els jardins, i, després d’un minut de recerca desesperada, el va veure. Caminava a la vora del bosc… No era el Lúgubre… Era un gat… Es va agafar a l’ampit de la finestra d’alleujament quan va reconèixer aquella cua en forma de raspall de netejar ampolles. Només era el Malifet…

Era només el Malifet? El Harry va enganxar el nas al vidre de la finestra i va forçar la vista. Li va semblar que el Malifet s’aturava. Estava convençut que hi havia una altra cosa que es movia en l’ombra dels arbres.

I tot seguit va sortir: un gos gegantesc i pelut es movia furtivament pel jardí i el Malifet anava al seu costat. Què era allò? Si el Malifet també veia el gos, com podia ser un presagi de la mort del Harry?

—Ron! —va xiuxiuejar el Harry—. Ron! Desperta!

—Eh?

—M’has de dir si veus una cosa!

—Harry, estic dormint… —va murmurar el Ron mig en somnis—. Què fas?

—Allà.

El Harry va tornar a mirar per la finestra.

El Malifet i el gos s’havien esvaït. El Harry va pujar a l’ampit de la finestra per poder mirar avall a tocar del castell, però tampoc no els va veure. On havien anat?

Un fort ronc li va indicar que el Ron s’havia tornat a quedar adormit.

Quan el Harry i la resta de l’equip de Gryffindor van entrar al Gran Saló l’endemà a l’hora d’esmorzar, els van rebre amb un fort aplaudiment. El Harry no va poder evitar un somriure quan va veure que els de les taules de Ravenclaw i Hufflepuff també aplaudien. Quan van passar per la taula de Slytherin els van xiular i el Harry es va fixar que el Malfoy estava més blanc del que era habitual.

El Roure es va passar tot l’esmorzar dient als components de l’equip que mengessin, mentre ell no tastava res, i després els va fer baixar al camp abans que els altres haguessin acabat perquè poguessin fer-se una idea de les condicions climàtiques en què haurien de jugar. Quan van abandonar el Gran Saló tothom va tornar a aplaudir.

—Bona sort, Harry! —li va cridar la Xo Xang. El Harry es va posar vermell.

—Molt bé… No hi ha vent… El sol brilla una mica massa, aneu amb compte que us pot enlluernar… El terreny està dur, això ens anirà bé: podrem agafar una bona embranzida…

El Roure va fer una volta al camp mirant al seu voltant amb l’equip al darrere. Finalment van veure que s’obrien les portes del castell i que la resta de l’escola començava a baixar.

—Als vestuaris! —va dir el Roure secament.

Ningú no va dir res mentre es canviaven. El Harry es preguntava si els altres se sentien igual que ell: com si s’hagués menjat un cuc per esmorzar. El temps li va passar volant; en un instant el Roure ja deia:

—Nois, al camp!

Van sortir al terreny de joc envoltats d’una cridadissa fenomenal. Tres quartes parts de la gentada duia escarapel·les escarlates, onejava banderes escarlata amb el lleó de Gryffindor o alçava pancartes amb eslògans que deien coses com «Amunt Gryffindor!» o «Els lleons venceran». I en canvi, rere les perxes de Slytherin, dues-centes persones anaven de verd i la serp platejada de Slytherin brillava a les seves banderes. El professor Snape estava assegut a la primera fila, vestit de verd com la resta, somrient desagradablement.

—Ja surten els de Gryffindor! —va exclamar el Lee Jordan, que, com sempre, retransmetia el partit—. Potter, Bell, Johnson, Spinnet, Weasley, Weasley i Roure. Altrament coneguts com el millor equip que hi ha hagut a Hogwarts en una bona pila d’anys…

La locució del Lee va quedar ofegada per un buu generalitzat de la graderia de Slytherin.

—I aquí tenim l’equip de Slytherin, encapçalat pel seu capità, Flint. Ha fet alguns canvis en l’alineació habitual i sembla que s’ha decantat més per la força que per la tècnica…

Els aficionats de Slytherin van rebre el comentari amb més buus. En canvi, el Harry va pensar que el Lee tenia raó. El Malfoy era de bon tros el més petit de l’equip; els altres eren enormes.

—Capitans, encaixin! —va dir Madame Hooch.

El Flint i el Roure es van acostar i tots dos van agafar molt fort la mà de l’altre; semblava que volguessin trencar-se els dits.

—Pugin a les escombres! —va ordenar Madame Hooch—. Tres… Dos… Un…

El so del xiulet es va perdre en el bram que van fer els seguidors quan les catorze escombres es van enlairar. El Harry sentia el vent que li tirava enrere els cabells; amb l’excitació del vol li van passar els nervis; va mirar al seu voltant, va veure que tenia el Malfoy als peus i va accelerar a la recerca de la papallona.

—És Gryffindor qui té la pilota. L’Alícia Spinnet, encistelladora dels lleons, se’n va directa cap a les perxes amb la bomba; està ben situada, vinga, Alícia! Oh, no… Warrington ha interceptat la bomba; l’agafa i, volant cap a l’altra banda del camp! Bum! Una bona jugada del George Weasley amb la bala a l’atura. Warrington deixa caure la bomba, que l’agafa… El Johnson, així que Gryffindor torna a tenir la pilota. Som-hi, Angelina! Esquiva amb habilitat el Montague… Ajupa’t, Angelina, que et ve una bala! I marca!!! Deu a zero per a Gryffindor!

L’Angelina va alçar el puny tancat enlaire, va fer la volta a les perxes de Slytherin, mentre la graderia escarlata embogia.

—Au!

L’Angelina va estar a punt de caure de l’escombra; el Mike Flint se li havia tirat a sobre.

—Perdó! —es va excusar el Flint i la graderia va fer buu—. Ho sento, no l’he vist!

A continuació el Fred Weasley s’hi va tornar i li va clavar un cop de bat al clatell. El Flint va caure endavant, va tocar amb el nas al mànec de l’escombra i li va començar a sagnar.

—Però què és això?! —va xisclar Madame Hooch, i se’n va anar volant cap a ells—. Penal contra Slytherin per haver xocat sense voler contra una encistelladora de l’equip contrari! Penal contra Gryffindor per haver agredit deliberadament un encistellador de Slytherin!

—És injust! —va cridar el Fred Weasley, però Madame Hooch va bufar el xiulet i l’Alícia va sortir volant a llançar el penal.

—Vinga, Alícia! —va rugir el Lee enmig del silenci sepulcral que regnava a l’estadi—. Sí! Ha batut el porter! Vint a zero per a Gryffindor!

El Harry va girar la Raigdefoc bruscament per veure com el Flint, que encara sagnava molt, volava cap a l’altre extrem del camp per llançar el penal. El Roure estava immòbil davant les perxes de Gryffindor, amb la mandíbula closa.

—És clar que el Roure és un porter magnífic! —va dir el Lee quan el Filch s’esperava que Madame Hooch xiulés—. Magnífic! És molt difícil de passar, molt difícil de debò… Sí! Increïble! L’ha aturat!

Alleugerit, el Harry se’n va anar volant, atent per si veia la papallona, i encara més atent a les paraules del Lee. Era essencial que mantingués el Malfoy allunyat de la papallona fins que Gryffindor no portés cinquanta punts d’avantatge…

—Gryffindor té la pilota, no, la hi pren Slytherin… Doncs no, Gryffindor recupera i aquest cop és la Katie Bell la que vola amb la bomba cap a l’altra banda del camp… Ei, això és falta!

El Montague, un dels encistelladors de Slytherin, li havia fet una entrada, però, en lloc d’agafar-li la bomba, li havia agafat el cap. La Katie va fer una volta de 360 graus i va aconseguir mantenir-se sobre l’escombra, però li va caure la bomba.

Madame Hooch va tornar a bufar el xiulet, va frenar en sec davant del Montague i el va escridassar. Un minut després la Katie havia marcat un altre penal al porter de Slytherin.

—Trenta a zero! Us foteu, desgraciats!

—Jordan, si no pot retransmetre imparcialment…!

—Però si és cert, professora McGonagall!

Al Harry se li va aturar el cor. Havia vist la papallona, aletejava als peus d’una de les perxes de Gryffindor… Però encara no la podia caçar. I si el Malfoy la veia?

El Harry va fer girar la Raigdefoc, va fingir tenir la vista concentrada en un punt i se’n va anar com un llamp cap a les perxes de Slytherin. El truc li va funcionar. El Malfoy va sortir disparat rere seu, pensant-se que el Harry havia vist la papallona allà…

Bzzzum!

Una bala que havia picat el Derrick, el monstruós batedor de Slytherin, va passar arran d’orella del Harry. I immediatament…

Bzzzum!

L’altra bala havia fregat el Harry al colze. El Bole, l’altre batedor, se li acostava.

El Harry va veure de cua d’ull que el Bole i el Derrick es dirigien cap a ell, cada un per un costat, amb els bats alçats…

Va sortir disparat cap amunt a l’últim segon i el Bole i el Derrick van xocar de ple.

—Ha, ha, ha! —va riure el Lee Jordan pel megàfon, mentre els batedors de Slytherin se n’anaven cada un per una banda, fregant-se el cap—. Ho sento, nois! Haureu de reaccionar abans si voleu guanyar la Raigdefoc! Johnson agafa la bomba per a Gryffindor… El Flint vola al seu costat. Angelina, clava-li un cop de colze a l’ull! Era una broma, professora, era una broma… Oh, no, el Flint li pren la bomba, s’escapa cap a les perxes de Gryffindor, vinga, Roure, a veure si…

Però el Flint va marcar; a baix a la graderia els de Slytherin van esclatar i el Lee va dir tantes paraules grolleres que la professora McGonagall li va intentar treure el megàfon màgic.

—Perdoni, professora, perdoni! No tornarà a passar! Bé, doncs guanya Gryffindor per trenta punts a deu, i té la pilota…

Allò s’estava convertint en el partit més brut que el Harry havia jugat mai. Enrabiats perquè Gryffindor els duia un gran avantatge ja de bon començament, els de Slytherin recorrien a qualsevol mètode per fer-se amb la bomba. El Bole va colpejar l’Alícia amb el bat i va dir que es pensava que era una bala. El George Weasley li va clavar un cop de colze per venjar-se’n. Madame Hooch va concedir un penal a cada equip i el Roure va fer una altra aturada espectacular, així que el marcador va quedar quaranta a deu.

La papallona havia tornat a desaparèixer. El Malfoy seguia de prop el Harry, que volava per sobre del partit, intentant localitzar-la. Un cop Gryffindor guanyés de cinquanta punts…

La Katie va marcar. Cinquanta a deu. El Fred i el George Weasley es van posar a volar al seu voltant, per si de cas algú de Slytherin tingués intenció de venjar-se’n. El Bole i el Derrick van aprofitar l’absència dels Weasley per llançar-li les bales al Roure, que li van anar a l’estómac una rere l’altra i el van fer caure de l’escombra, però ell s’hi va poder aferrar, gairebé sense respiració.

Madame Hooch estava a punt de perdre els estreps.

—No poden atacar el porter si la bomba no és dins de l’àrea! —els va escridassar—. Penal a favor de Gryffindor!

L’Angelina el va marcar. Seixanta a deu. Poc després el Fred Weasley va llançar una bala al Warrington que li va fer perdre la bomba; l’Alícia la va agafar i va marcar: setanta a deu.

A la graderia, els de Gryffindor estaven perdent la veu de tant cridar: Gryffindor guanyava de seixanta punts i si el Harry caçava la papallona en aquells moments, guanyaven el campionat. El Harry sentia que tenia centenars d’ulls clavats en ell que el seguien mentre feia voltes pel camp volant per sobre del joc, amb el Malfoy als peus.

I llavors la va veure. La papallona brillava uns sis metres per sota seu.

El Harry va accelerar brutalment, el vent li bramava a les orelles; va allargar el braç… Però, de sobte, la Raigdefoc es va aturar.

Horroritzat, va mirar al seu voltant. El Malfoy se li havia abalançat, li havia agafat l’escombra per la cua i l’estirava cap a ell.

—Ets un…

El Harry estava tan emprenyat que volia pegar el Malfoy, però no hi arribava. El Malfoy esbufegava de l’esforç que havia de fer per retenir la Raigdefoc, però els ulls li brillaven amb malícia. Havia aconseguit el que volia… La papallona havia tornat a desaparèixer.

—Penal! Penal a favor de Gryffindor! Déu meu, què són aquestes tàctiques! —va xisclar Madame Hooch, volant cap al Malfoy, que s’incorporava de nou en la seva Nimbus 2001.

—Tramposos de merda! —cridava el Lee Jordan pel megàfon, corrent per posar-se fora de l’abast de la professora McGonagall—. Fastigosos fills de…

Però la professora McGonagall no li va dir res. De fet, ella havia alçat el puny en contra del Malfoy i, amb el barret caigut, també cridava furiosa.

L’Alícia va llançar el penal, però estava tan rabiosa què el va fallar de molt. L’equip de Gryffindor havia perdut la concentració i el de Slytherin, encantat amb la falta que li havia fet el Malfoy al Harry, havia tornat a entrar en el partit.

—La pilota és en mans de Slytherin, el Montague entra en zona de perxes… I marca —es va lamentar el Lee—. Setanta a vint per a Gryffindor…

El Harry va començar a marcar el Malfoy de tan a prop que contínuament es fregaven els genolls. No volia que veiés la papallona ni de lluny…

—Fot el camp, Potter! —li va cridar el Malfoy frustrat un cop que va intentar girar i es va trobar que el Harry li bloquejava el pas.

—L’Angelina Johnson agafa la bomba per a Gryffindor… Vinga, Angelina, som-hi!

El Harry va mirar al seu voltant. Inclòs el porter, tots els jugadors de Slytherin excepte el Malfoy volaven veloçment en direcció a l’Angelina… Se li anaven a llançar tots a sobre…

El Harry va fer virar la Raigdefoc, es va estirar sobre el mànec i li va fer una estrebada. Va sortir disparat cap als de Slytherin com una bala.

—Aaaaaaaaa!

En veure venir la Raigdefoc, els de Slytherin van escampar-se; l’Angelina tenia la via lliure.

—I marca! I marca! Gryffindor guanya per vuitanta punts a vint!

El Harry, que havia estat a punt de xocar contra la graderia, es va aturar de sobte, va fer la volta i va tornar cap al centre del camp.

I llavors va veure una cosa que li va glaçar el cor. El Malfoy es llançava en picat amb expressió de triomf. Allà a baix, a menys d’un metre de terra, resplendia una cosa daurada.

El Harry va forçar la Raigdefoc; el Malfoy li portava molt avantatge.

—Vinga! Vinga! —li deia a l’escombra. Estaven reduint distància. El Harry es va estirar pla sobre la Raigdefoc per eludir una bala que li havia llançat el Bole… Era als peus del Malfoy… Era a la mateixa altura…

Es va llançar endavant amb els braços estirats. Va apartar la mà del Malfoy i…

—Meva!

Va sortir de la caiguda amb el braç alçat i l’estadi va esclatar. Es va enlairar per sobre de la gentada, alguna cosa li brunzia a l’orella. Al puny duia la piloteta daurada que batia les ales desesperada.

El Roure va volar cap al Harry amb els ulls tan plens de llàgrimes que gairebé no s’hi veia. Va abraçar-lo pel coll i li va plorar desconsoladament sobre l’espatlla. El Harry va sentir dos cops forts: el Fred i el George havien arribat, i llavors les veus de l’Angelina, l’Alícia i la Katie: «Hem guanyat, hem guanyat el campionat!». Abraçats els uns als altres, l’equip de Gryffindor va aterrar, deixant-se la veu de tant com cridaven.

Una gran onada de seguidors de Gryffindor va saltar la barrera. Un munt de mans els van picar a l’esquena. El Harry nedava entre cossos i crits d’alegria. I llavors els van pujar a tots a collibè. Des d’allà dalt, el Harry va veure el Hagrid, cobert d’escarapel·les escarlates.

—Harry, els heu guanyat, els heu guanyat! El Becbrau es posarà molt content!

També va veure el Percy, saltant com un boig, la dignitat oblidada. La professora McGonagall encara plorava més fort que el Roure i s’eixugava els ulls amb una enorme bandera de Gryffindor. I llavors va veure el Ron i l’Hermione que lluitaven per arribar fins on era ell. Es van quedar sense paraules, simplement somreien d’orella a orella mentre s’enduien el Harry cap a la llotja, on hi havia el Dumbledore amb la fenomenal copa de quidditch.

Tant de bo hi hagués hagut un demèntor per allà a la vora… Quan el Roure, plorós, li va passar la copa i la va alçar, el Harry va sentir que hauria pogut conjurar el patronus més gran del món.





16. La predicció de la professora Trelawney


L’eufòria per haver guanyat el campionat li va durar al Harry una setmana. Fins i tot el temps semblava que ho celebrés; el juny s’acostava i els dies eren menys ennuvolats i més calorosos. L’únic que tenia ganes de fer tothom era passejar-se pel jardí, estirar-se a la gespa amb unes quantes gerres de suc de carabassa glaçat, i potser jugar alguna partida a balabaves o contemplar com el calamar gegant nedava per la superfície del llac.

Però no podien. Gairebé tenien els exàmens a sobre i, en lloc de fer el dropo a fora, els alumnes havien de quedar-se a dins intentant concentrar-se mentre per les finestres entraven bafarades d’aire estiuenc perfumat. Fins i tot el Fred i el George estudiaven; estaven a punt de passar els exàmens de GNOM (Graduació de Nivell Ordinari en Màgia). I al Percy li quedava poc per haver de fer els de MAG (Màgia d’Alta Graduació), la titulació més alta que oferia Hogwarts. Com que el Percy volia entrar a la Conselleria d’Afers Màgics, havia de treure unes notes excel·lents. Com més anava, més irritable estava, així que castigava molt severament qualsevol que gosés destorbar la pau de la sala comuna als vespres. De fet, l’única persona que estava més nerviosa que el Percy era l’Hermione.

El Harry i el Ron ja feia temps que havien deixat de preguntar-li com s’ho feia per anar a més d’una classe a l’hora, però no es van poder contenir quan van veure el calendari d’exàmens que tenia. A la primera columna deia:


DILLUNS

9.00: Magimàtica

9.00: Transfiguració

Dinar

13.00: Encanteris

13.00: Runes Antigues



—Hermione? —va fer el Ron amb cautela, perquè aquells dies esclatava si algú gosava interrompre-la—. Estàs segura que has copiat bé les hores?

—Què dius? —va fer l’Hermione, i va agafar el calendari d’exàmens i el va revisar—. Sí, és clar que sí.

—Em contestaràs si et pregunto com t’ho faràs per fer dos exàmens alhora?

—No —va fer l’Hermione, seca—. Algú ha vist Numerologia i gramàtica, per aquí?

—Sí, te l’he agafat jo per llegir-lo abans d’anar-me’n a dormir —va dir el Ron, gairebé sense atrevir-s’hi. L’Hermione va començar a moure grans piles de pergamí per buscar el llibre. Però just en aquell moment van sentir un rum-rum a la finestra i van veure que entrava la Hedwig amb una nota al bec.

—És del Hagrid —va dir el Harry després d’obrir-la—. Han fixat el judici d’apel·lació del Becbrau per al dia sis.

—És el dia que acabem els exàmens! —va exclamar l’Hermione, sense parar de buscar el seu llibre de Magimàtica.

—I vindran aquí a fer-lo —va dir el Harry, que seguia llegint—. Algú de la Conselleria d’Afers Màgics i… I un botxí.

L’Hermione va alçar la vista, esbalaïda.

—Portaran el botxí al judici? Veig que ja ho tenen tot decidit…

—Això sembla… —va dir el Harry a poc a poc.

—No pot ser! —va rugir el Ron—. Fa segles que llegeixo coses per al judici! No poden ignorar-ho tot!

Però el Harry tenia el terrible pressentiment que el senyor Malfoy ja ho havia decidit tot pel Comitè per a l’Eliminació de Bèsties Perilloses. El Draco, que d’ençà del triomf de Gryffindor en la final de quidditch havia estat remarcablement apocat, va recuperar una mica de la seva antiga altivesa en els dies posteriors. I per alguns comentaris sorneguers que el Harry li havia sentit fer, el Malfoy estava convençut que executarien el Becbrau i, a més, se sentia orgullós de ser-ne la causa. En aquelles ocasions, al Harry li venien ganes de fer com l’Hermione i donar-li al Malfoy una bufetada. I el pitjor de tot és que no tenien ni temps ni possibilitats d’anar a veure el Hagrid perquè les estrictes mesures de seguretat noves seguien en vigor i el Harry no s’atrevia a anar a buscar la capa que fa invisible sota la bruixa bòrnia.

Finalment va arribar la setmana d’exàmens i un silenci molt poc natural va envair el castell. El dilluns a l’hora de dinar els alumnes de tercer van sortir de l’examen de Transfiguració esgotats i amb la cara grisa comparant resultats i queixant-se de la dificultat de les tasques que els havien fet fer, com ara transformar una tetera en una tortuga terrestre. L’Hermione va irritar la resta de la classe perquè es lamentava que la seva semblava més aviat una tortuga aquàtica, un detall que era l’últim que preocupava els seus companys.

—Quin malson, la meva encara tenia broc, en comptes de cua…

—Les tortugues exhalen vapor d’aigua?

—La meva encara tenia floretes a la closca… Creieu que em baixarà molts punts?

Després d’un dinar fugisser, se’n van anar directes a l’examen d’Encanteris. L’Hermione tenia raó, el professor Flitwick els va demanar que fessin Bruixeria de l’Alegria. Amb els nervis, el Harry es va passar una mica amb l’encanteri i el Ron, que era la seva parella, va acabar per terra rient com un histèric i va haver de passar-se una hora en una habitació per tranquil·litzar-se abans de poder fer l’examen. Després de sopar, tots van tornar ràpidament a la sala comuna, però no per descansar, sinó per repassar per als exàmens de l’endemà: Criança de Criatures Màgiques, Pocions i Astronomia.

Al matí, el Hagrid va aparèixer a l’examen de Criança de Criatures Màgiques amb cara de preocupació; se li notava que no era del tot allà. Havia portat una galleda amb cucsbruts, els en va donar un a cada un i els va dir que per aprovar l’examen l’hi havien de tornar viu al final de l’hora. Com que la millor manera de tenir cura d’un cucbrut és deixar-lo al seu aire, va ser l’examen més fàcil de tots, i a més, el Harry, el Ron i l’Hermione van tenir tot el temps del món per parlar amb el Hagrid.

—El Brau s’està posant trist —els va dir, inclinant-se sobre el cucbrut del Harry per fer veure que comprovava si encara estava viu—. Fa massa temps que està tancat. És clar que, demà passat, sigui com sigui…

A la tarda van tenir Pocions, que va ser un desastre general. Per molt que s’hi va esforçar, el Harry no va aconseguir que la Infusió de la Confusió se li espessís i l’Snape, que se’l mirava amb cara d’estar assaborint la venjança, va fer un gargot a la seva llibreta que s’assemblava sospitosament a un zero.

A mitjanit van fer l’examen d’Astronomia a la torre més alta del castell; el dimecres al matí a l’examen d’Història de la Màgia, el Harry va escriure tot el que el Florean Fortescue li havia explicat sobre la caça de bruixes a l’edat mitjana i hauria donat el que fos per tenir un dels gelats de xocolata amb avellanes del Fortescue al seu costat en aquella aula xafogosa. Dimecres a la tarda tocava Botànica a l’hivernacle, que semblava un forn sota el sol de juny. Van tornar a la sala comuna amb el clatell cremat, desitjant que fos l’endemà a aquella hora, quan tot hauria acabat.

Dijous al matí van fer el penúltim examen: Defensa Contra les Forces del Mal. El professor Llopin havia preparat l’examen mes extraordinari que havien fet mai: una espècie de gimcana a l’aire lliure amb proves que consistien a passar per una piscina inflable on hi havia un ganyotus, creuar un descampat amb sots plens de capells vermells, travessar una maresma amb herbes de dos metres i no fer cas de les indicacions enganyoses d’un despistaire, i finalment entrar en un gran armari vell i enfrontar-se amb un impostorus.

—Perfecte, Harry —va xiuxiuejar el Llopin quan el Harry va sortir de l’armari amb un somriure—. Un deu.

El Harry es va posar vermell i es va quedar per allà per veure com ho feien el Ron i l’Hermione. El Ron ho va fer molt bé fins que va arribar al despistaire, que el va enganyar per complet i el va fer caure en un fangar de mig metre d’altura. L’Hermione va passar totes les proves a la perfecció, però no va poder amb l’impostorus. Es va estar un minut a l’armari i va sortir corrents, molt espantada.

—Hermione! —va exclamar el professor Llopin, sorprès—. Què ha passat?

—Era la professora McGonagall! —va dir l’Hermione sense respiració, assenyalant l’armari—. M’ha dit que ho havia suspès tot!

Els va costar una estona tranquil·litzar-la. Quan finalment es va calmar, el Harry, el Ron i ella van tornar al castell. El Ron encara se’n fumia de l’impostorus de l’Hermione, i no es van discutir perquè el que van veure a la porta d’entrada els va aturar.

Allà a dalt, contemplant els jardins, suant amb la seva capa de ratlles, hi havia el Cornelius Fudge, que es va sorprendre en veure el Harry.

—Ah, hola, Harry! —va fer—. Què, surts d’un examen? A punt d’acabar?

—Sí —va fer el Harry. L’Hermione i el Ron, que estaven empipats amb el conseller d’Afers Màgics, es van quedar incòmodes en segon terme.

—Fa un dia preciós —va continuar el Fudge, mirant el llac—. És una llàstima que…

Va sospirar i es va mirar el Harry.

—Harry, he vingut per un assumpte molt desagradable. El Comitè per a l’Eliminació de Bèsties Perilloses necessitava un testimoni en l’execució d’un hipogrif boig. I com que jo havia de venir a Hogwarts per veure com anava l’afer Black, em van demanar que ho fos jo.

—Què vol dir, que ja s’ha fet el judici d’apel·lació? —va intervenir el Ron, acostant-s’hi.

—Oh, no, no, es farà aquesta tarda —va dir el Fudge, mirant encuriosit el Ron.

—Doncs llavors potser no haurà de fer de testimoni! —va observar el Ron amb fermesa—. Potser el declaren innocent!

I abans que el Fudge pogués dir res, del castell van sortir dos bruixots. Un d’ells era tan ancià que estava a punt d’apagar-se; l’altre era alt i fort i duia un bigotet negre. El Harry va suposar que eren els representants del Comitè per a l’Eliminació de Bèsties Perilloses perquè el bruixot vell va mirar en direcció a la cabana del Hagrid i va dir amb un fil de veu:

—Ai, ai, ai… Sóc massa vell per a aquestes coses… A les dues, oi, Fudge?

L’home del bigoti acariciava amb els dits alguna cosa que duia al cinturó, el Harry el va mirar i va veure que passava el dit gros per la fulla d’una destral ben esmolada. El Ron va obrir la boca per queixar-se, però l’Hermione li va clavar un cop de colze a les costelles i amb el cap li va indicar que marxessin.

—Per què m’has fet callar? —li va preguntar el Ron molest quan entraven al Gran Saló per dinar—. Els has vist? Fins i tot tenen la destral a punt! I això és justícia?

—Ron, el teu pare treballa a la Conselleria. No pots dir-li segons què al seu cap! —va dir l’Hermione, tot i que a ella també se la veia afectada—. Si el Hagrid no perd els nervis i argumenta bé la defensa, no pot ser que executin el Becbrau…

Però el Harry es va adonar que l’Hermione no es creia el que deia. Al menjador tothom parlava animadament, feliços que els exàmens s’acabessin aquella tarda, però el Harry, el Ron i l’Hermione, preocupats pel Hagrid i el Becbrau, no van participar en la conversa.

L’últim examen del Harry i el Ron era Futurologia; el de l’Hermione Muggleologia. Van pujar junts per l’escala de marbre. L’Hermione els va abandonar al primer pis i el Harry i el Ron van pujar al setè, i allà van trobar la majoria dels seus companys fent l’última revisió als apunts, envaint l’escala de cargol que duia a la classe de la professora Trelawney.

—Ens examina un per un —els va informar el Neville quan es van asseure al seu costat. Tenia Desemboirar el futur obert a la falda per les pàgines dedicades a la lectura de la bola de cristall—. Vosaltres heu vist mai res a la bola? —els va preguntar preocupat.

—No —va dir el Ron, com si res. No parava de mirar el rellotge; el Harry estava convençut que comptava els minuts que quedaven perquè comencés el judici d’apel·lació del Becbrau.

Lentament la cua es va anar fent més curta. Quan baixava algú per l’escala platejada els que esperaven l’assetjaven:

—Què t’ha preguntat? Era difícil?

Però ningú no va voler contestar.

—M’ha assegurat que la bola de cristall li havia dit que si us ho explico tindré un accident molt greu! —va xisclar el Neville quan va baixar per l’escala i se’n va anar cap al Harry i el Ron, que ja havien arribat al replà.

—Que bé s’ho ha fet venir —va grunyir el Ron—. Saps?, començo a pensar que l’Hermione tenia raó —va assenyalar la trapa que tenien a sobre—: és una estafadora.

—Segurament —va fer el Harry, i ara era ell qui mirava el rellotge. Eren les dues en punt—. Tant de bo anés més ràpida…

La Parvati va baixar l’escaleta radiant i els va mirar amb arrogància.

—M’ha dit que tinc dots de futuròloga —va anunciar al Harry i al Ron—. He vist un munt de coses… Bona sort!

I va baixar corrent per l’escala de cargol per dir-li-ho a la Lavender.

—Ronald Weasley! —va cridar des de dalt la veu pastosa que els era tan coneguda. El Ron li va fer una ganyota al Harry i va desaparèixer per l’escaleta platejada. El Harry es va quedar sol al replà. Es va asseure a terra amb l’esquena recolzada a la paret i es va dedicar a escoltar una mosca que brunzia a la finestra assolellada, amb la ment a l’altra banda dels jardins, posada en el Hagrid.

Finalment, uns vint minuts després, el Ron va reaparèixer per l’escala.

—Com t’ha anat? —li va preguntar el Harry, alçant-se de terra.

—Fatal —va fer el Ron—. No veia res, així que m’ho he inventat tot. Però em sembla que no l’he convençut…

—Ens veiem a la sala comuna —va xiuxiuejar el Harry quan la professora Trelawney va cridar—: Harry Potter!

A l’aula de la torre feia més calor que mai; les cortines estaven corregudes, el foc estava encès i l’encens marejant de sempre va fer tossir el Harry mentre s’obria camí entre la munió de taules i de cadires fins a arribar on l’esperava la professora Trelawney amb la bola de cristall.

—Bon dia —va dir ella suaument—. Si és tan amable de mirar dins la bola… Prengui’s el temps que calgui… Quan estigui a punt, digui’m què hi veu…

El Harry es va acostar a la bola i la va mirar fixament, tan concentrat com podia, desitjant que li mostrés alguna cosa més que fum blanc, però no hi veia res.

—I bé? —va fer la professora Trelawney amb delicadesa—. Què hi veu?

Feia una calor horrorosa i s’estava marejant amb el fum perfumat que emanava del foc que tenien al darrere. Va recordar el que li havia dit el Ron i va decidir inventar-se alguna cosa.

—Mmm… —va fer el Harry—. Veig una silueta fosca…

—Quina forma té? —va xiuxiuejar la professora Trelawney—. Vinga, concentra’t…

El Harry hi va fer voltes i finalment va pensar en el Becbrau.

—És un hipogrif —va dir amb fermesa.

—Molt bé! —el va animar la professora Trelawney, gargotejant entusiasmada al pergamí que tenia a la falda—. És possible que estigui veient com s’acaba la història del pobre Hagrid amb la Conselleria d’Afers Màgics! Fixi-s’hi bé… Digui’m, l’hipogrif…? Té cap?

—Sí —va dir el Harry convençut.

—N’està segur? —va insistir la professora Trelawney—. N’està convençut? No es retorça a terra? No veu una figura fosca amb una destral?

—No! —va fer el Harry totalment marejat.

—No hi ha sang? No plora el Hagrid?

—No! —va tornar a fer el Harry, desitjant més que mai sortir d’aquell lloc—. Està bé… S’escapa volant…

La professora Trelawney va sospirar.

—Bé, em sembla que ho podem deixar aquí… Una llàstima… Bé, s’hi ha esforçat…

Alleugerit, el Harry es va aixecar, va agafar la bossa i es va girar per marxar, però llavors va sentir una veu forta i penetrant rere seu.

—Serà aquesta nit.

El Harry es va tornar a girar. La professora Trelawney estava rígida a la butaca; tenia els ulls absents i li penjava la mandíbula.

—Q-q-què? —va fer el Harry.

Però la professora Trelawney no el sentia. Tenia els ulls en blanc. El Harry es va esverar, semblava que a la professora li estava a punt d’agafar un atac. Va dubtar si córrer a la infermeria… I llavors la professora Trelawney va tornar a parlar, amb aquella veu forta i profunda tan diferent de la seva.

—El Senyor de les Forces del Mal està sol, els seus seguidors el van abandonar. El seu servidor ha estat presoner durant dotze anys. Avui, abans de la mitjanit, el servidor s’alliberarà i podrà unir-se al seu senyor. Aleshores el Senyor de les Forces del Mal tornarà a alçar-se amb l’ajut del seu servidor, i serà més poderós i terrible que mai. Avui… abans de la mitjanit… el servidor… s’alliberarà… per unir-se… al seu senyor…

El cap li va caure endavant. Va fer un so gutural i, de cop i volta, va tornar a alçar el cap.

—Ho sento —va dir atordida—. Fa tanta calor avui… M’he quedat adormida…

El Harry estava paralitzat i la seguia mirant amb els ulls fora de les òrbites.

—Et passa res?

—Acaba de dir… Acaba de dir que…, que el Senyor de les Forces del Mal es tornarà a alçar…, que el seu servidor tornarà a ell…

La professora Trelawney estava profundament sorpresa.

—El Senyor de les Forces del Mal? «Aquell a qui no hem d’anomenar»? Noi, sobre això no es pot fer broma… Alçar-se de nou?

—Ho acaba de dir… Acaba de dir que el Senyor de les Forces del Mal…

—Vostè també devia estar somiant! —va exclamar la professora Trelawney—. Jo mai no m’atreviria a predir una cosa tan inversemblant com aquesta!

Meditabund, el Harry va baixar per l’escaleta i després per l’escala de cargol… ¿Havia fet la professora Trelawney una predicció de debò? ¿Potser havia pensat que era una manera espectacular d’acabar el curs?

Cinc minuts més tard, el Harry corria pel passadís on hi havia els trolls de seguretat en direcció a la Torre de Gryffindor; les paraules de la professora Trelawney encara li ressonaven al cap. Va trobar un munt de gent que anaven rient i fent broma en sentit contrari: cap als jardins i la llibertat anhelada; així que quan va travessar el forat del retrat i va entrar a la sala comuna, ja gairebé no hi quedava ningú. De totes maneres, en un racó, hi havia el Ron i l’Hermione.

—La professora Trelawney —va dir esbufegant— m’ha dit…

Però es va aturar en sec en veure la cara que feien tots dos.

—El Becbrau ha perdut —va dir el Ron amb un fil de veu.

—El Hagrid ens acaba d’enviar això.

Aquest cop la nota del Hagrid estava seca, el paper no estava esquitxat de llàgrimes, però tot i així l’escriptura era il·legible: era evident que quan l’escrivia li havia tremolat molt la mà.

Apel·lació perduda. L’executaran quan es pongui el sol. No hi podeu fer res. No baixeu. No vull que ho vegeu.

—Hi hem d’anar —va dir el Harry a l’acte—. No pot estar-se tota la tarda sol esperant que vingui el botxí!

—Harry, la nota diu que ho faran quan es pongui el sol… —va dir el Ron, que mirava per la finestra com absent—. No ens hi deixaran anar… I molt menys a tu…

El Harry va enfonsar el cap entre les mans i es va posar a pensar.

—Si tinguéssim la capa que fa invisible…

—On és? —va preguntar l’Hermione.

El Harry li va explicar per què l’havia hagut de deixar al passatge sota l’estàtua de la bruixa bòrnia.

—Si l’Snape em torna a veure per allà, em ficaré en un bon embolic —va dir al final.

—Cert —va dir l’Hermione, i es va posar dreta—. Si et veu «a tu»… Com vas dir que s’obria la gepa de la bruixa?

—Donant un copet amb la vareta i dient «Dissendium» —va respondre el Harry—. Però no…

L’Hermione no va esperar que acabés la frase; va creuar la sala amb pas decidit, va obrir el retrat de la Senyora Grassa i va desaparèixer.

—Però, que ha anat a buscar-la? —va preguntar el Ron, perplex.

Hi havia anat. Un quart d’hora més tard l’Hermione va aparèixer amb la capa platejada sota el vestit.

—Hermione, no sé què et passa últimament! —va exclamar el Ron, atònit—. Primer pegues al Malfoy, després abandones la classe de la professora Trelawney…

L’Hermione semblava afalagada.

Van baixar a sopar amb tothom, però després no van tornar a la Torre de Gryffindor. El Harry duia la capa amagada sota el vestit; havia d’estar amb els braços creuats perquè no es notés el bony. Van entrar clandestinament en una sala buida que hi havia al costat del vestíbul i es van quedar escoltant fins que van estar segurs que no quedava ningú. Van sentir les petjades de les últimes persones i una porta que es tancava. L’Hermione va treure el cap per la porta.

—Ja no queda ningú —va xiuxiuejar—. La capa…

Van travessar el vestíbul caminant de puntetes sota la capa, ben junts perquè els tapés a tots tres, van sortir i van baixar les escales de pedra que duien al jardí. El sol es ponia rere el Bosc Prohibit i feia que les fulles més altes dels arbres semblessin daurades.

Van arribar a la cabana i van picar a la porta. El Hagrid va trigar una estona a obrir i quan ho va fer va mirar al seu voltant, buscant el visitant, tot pàl·lid i tremolós.

—Hagrid, som nosaltres —va dir a mitja veu el Harry—. Portem posada la capa que fa invisible. Deixa’ns entrar perquè ens la puguem treure.

—No hauríeu d’haver vingut! —va exclamar el Hagrid, però es va apartar i ells van entrar. El Hagrid va tancar la porta ràpidament i el Harry va estirar la capa.

El Hagrid no plorava, ni tampoc no se’ls va llançar al coll. Simplement semblava un home que no sabia on era ni què havia de fer. Veure’l tan desemparat era molt pitjor que veure’l plorar.

—Voleu un te? —els va preguntar. Se’n va anar a buscar la tetera amb les mans tremoloses.

—Hagrid, on és el Becbrau? —va preguntar l’Hermione gairebé sense gosar.

—L’he… L’he tret a fora —va dir el Hagrid, i va esquitxar tota la taula de llet en l’intent d’omplir la gerra—. L’he lligat a l’hort de carabasses. He pensat que li aniria bé veure els arbres i…, i respirar aire fresc abans que…

Al Hagrid li tremolava la mà tan violentament que li va caure la gerra a terra i es va fer miques.

—Ja ho faig jo, Hagrid —es va oferir l’Hermione amatent, i de seguida es va posar a netejar el mullader.

—N’hi ha una altra a l’armari —va dir el Hagrid, que es va asseure i es va eixugar el front amb la màniga. El Harry va mirar el Ron, que estava desesperat.

—Hagrid, segur que ningú no pot fer-hi res? —va preguntar el Harry amb energia, i s’hi va asseure al costat—. I el Dumbledore?

—Ja ho ha intentat —va fer el Hagrid—. Però ell no té poder sobre el Comitè. Els ha dit que al Becbrau no li passa res, però tenen por… Ja sabeu com és el Lucius Malfoy… Els deu haver amenaçat… I a més el MacNair, el botxí, és un vell amic seu… En fi, com a mínim tot serà ràpid i net… I jo seré al seu costat…

El Hagrid va empassar saliva. Movia els ulls àvidament per l’habitació, com si busqués un bri d’esperança o de consol en algun lloc.

—El Dumbledore serà aquí mentre…, mentre passa. M’ha escrit aquest matí. M’ha dit que volia…, que volia estar amb mi. És un gran home, el Dumbledore…

A l’Hermione, que havia estat regirant l’armari del Hagrid buscant l’altra gerra, se li va escapar un sanglot contingut. Va tornar amb la gerra, lluitant perquè no se li escapessin les llàgrimes.

—Hagrid, nosaltres també serem amb tu —li va dir, però el Hagrid va fer que no amb el cap.

—Vosaltres heu de tornar al castell. Ja us ho he dit, no vull que ho vegeu. Per començar, ja no hauríeu de ser aquí… Si el Fudge i el Dumbledore t’enxampen aquí sense permís, Harry, tindràs molts problemes…

L’Hermione plorava silenciosament i, com que no volia que el Hagrid ho veiés, se’n va anar a fer el te. Va agafar l’ampolla de llet per posar-ne una mica a la gerra, i de sobte va fer un crit.

—Ron! És increïble! És l’Scabbers!

El Ron se la va quedar mirant bocabadat.

—Què dius?

L’Hermione va portar la gerra de la llet a la taula i la va tombar. Xisclant desesperadament i lluitant per tornar a la gerra, l’Scabbers va lliscar avall i finalment va caure a la taula.

—Scabbers! —va exclamar el Ron molt sorprès—. Scabbers, què fas aquí?

Va agafar la rata desbocada i la va posar sota un llum. L’Scabbers feia una pinta terrible. Estava més prim que mai, li havien caigut grans clapes de pèl que deixaven al descobert una pell rosa i es retorçava a les mans del Ron com si volgués alliberar-se’n.

—Scabbers, tranquil! —li va dir el Ron—. Ningú no et farà mal! Aquí no hi ha gats!

De sobte el Hagrid es va aixecar per mirar per la finestra. La seva cara, habitualment vermella, s’havia posat del color del pergamí.

—Ja vénen…

El Harry, el Ron i l’Hermione s’hi van acostar de pressa. Un grup d’homes baixava les llunyanes escales del castell. Al davant hi anava l’Albus Dumbledore, a qui li brillava la barba amb el sol ponent. El Cornelius Fudge anava al seu costat. Al darrere hi havia el vellet del Comitè i MacNair, el botxí.

—Us n’heu d’anar —va dir el Hagrid. Tremolava de cap a peus—. No us poden trobar aquí… Vinga, marxeu…

El Ron es va entaforar l’Scabbers a la butxaca i l’Hermione va agafar la capa.

—Val més que sortiu per la porta del darrere —va dir el Hagrid.

Els va obrir la porta i els va conduir al jardí del darrere. El Harry se sentia estrany, i encara s’hi va sentir més quan va veure el Becbrau a uns metres, lligat a un arbre a l’hort de carabasses. Semblava com si el Becbrau pressentís alguna cosa: agitava el cap i esgarrapava el terra violentament.

—Tranquil, Brau —va dir el Hagrid amb dolçor—. Tranquil… —I, dirigint-se al Harry, el Ron i l’Hermione, va afegir—: Vinga, fugiu!

Però no van moure ni un dit.

—Hagrid, no podem…

—Els explicarem què va passar…

—No el poden matar!

—Us he dit que marxeu! —va fer el Hagrid amb fermesa—. Ja és prou dur sense que vosaltres us fiqueu en problemes!

No tenien alternativa. Just quan l’Hermione va llançar la capa sobre el Harry i el Ron van sentir veus a la porta del davant. El Hagrid va mirar al lloc on eren abans de desaparèixer i va dir amb veu ronca:

—No us entretingueu! No us quedeu a escoltar!

I va tornar a entrar a la cabana just quan algú picava a la porta.

A poc a poc, com hipnotitzats per l’horror, el Harry, el Ron i l’Hermione es van posar a fer la volta a la casa. Quan van arribar a l’altra banda, la porta d’entrada es tancava amb un fort cop.

—Sisplau, afanyem-nos —va xiuxiuejar l’Hermione—. Això és horrorós, és horrible…

I van començar a pujar per la gespa cap al castell. El sol baixava ràpidament en aquells moments; la volta del cel s’havia tenyit de violeta, però a l’oest encara es veia una resplendor vermella.

El Ron es va aturar.

—Sisplau, Ron, anem… —li va suplicar l’Hermione.

—És l’Scabbers, que no s’està quiet…

El Ron s’havia vinclat, intentava que l’Scabbers no se li escapés de la butxaca, però la rata es comportava d’una manera que semblava que no fos ella; esgüellava com una boja, es retorçava, movia les potes sense parar i volia mossegar el Ron.

—Scabbers, què et passa? Sóc jo, burro, el Ron —va xiuxiuejar el Ron.

La porta es va tornar a obrir i van sentir veus d’home.

—Vinga Ron, sisplau, moguem-nos, estan a punt de fer-ho! —va dir l’Hermione amb un fil de veu.

—Sí. Scabbers, estigue’t quiet!

Van engegar de nou; el Harry, com l’Hermione, tractava de no sentir la remor de veus que els arribava pel darrere. El Ron es va tornar a aturar.

—No puc amb ell… Scabbers, calla, que ens sentirà tothom…

La rata esgüellava fort, però no prou fort per tapar els sons que venien de l’hort del Hagrid. Van sentir un enrenou de veus d’home indistingibles, llavors es va fer un silenci i després, tot d’una, el brunzit i el xac inconfusible d’una destral.

L’Hermione es va estremir.

—Ho han fet! —li va xiuxiuejar al Harry—. No m’ho puc creure… Ho han fet!





17. Gat, gos i rata


El Harry es va quedar atordit del xoc. Tots tres es van quedar paralitzats d’horror sota la capa que feia invisible. Els últims raigs de sol donaven una resplendor vermellosa, sagnant, als jardins en penombra. Rere seu van sentir un udol.

—El Hagrid —va murmurar el Harry. Sense saber ben bé què feia, es va girar per tornar, però el Ron i l’Hermione el van aturar.

—No podem tornar —va dir el Ron, que estava blanc com el paper—. Encara li complicarem més les coses si s’assabenten que l’hem anat a veure…

L’Hermione havia perdut l’alè.

—Com han pogut? —va dir sense veu—. Com han pogut?

—Vinga, som-hi —va fer el Ron, que petava de dents.

I van fer cap al castell, caminant a poc a poc perquè ningú no quedés al descobert. S’estava fent fosc molt de pressa; quan van arribar a l’esplanada ja s’havia fet de nit com per art de màgia.

—Scabbers, estigue’t quiet —va xiuxiuejar el Ron, i es va posar la mà a la butxaca. La rata es movia frenèticament. El Ron es va aturar de sobte per obligar l’Scabbers a restar a la butxaca—. Què et passa, rata burra? Estigue’t quieta… Auuu! M’ha mossegat!

—Calla, Ron! —va xiuxiuejar l’Hermione—. Ens hem d’afanyar, sortiran d’aquí a no res…

—No para de moure’s…

L’Scabbers estava aterrit. Lluitava amb totes les seves forces per deslliurar-se del Ron.

—Però què li passa?

I aleshores el Harry va veure… la silueta d’un animal que se’ls acostava furtivament, amb uns ulls grocs molt oberts que brillaven en la foscor que feien por… Era el Malifet. El Harry es va preguntar si era que el gat els veia malgrat la capa, o si simplement seguia els esgüells de l’Scabbers.

—Malifet! —va gemegar l’Hermione—. Malifet, què fas aquí? Vés-te’n!

Però el gat va seguir acostant-se.

—No, Scabbers!

Ja era massa tard… La rata havia aconseguit esmunyir-se entre els dits del Ron, va caure a terra i va sortir corrent. El Malifet va fer un bot i li va anar al darrere i, abans que el Harry i l’Hermione poguessin aturar-lo, el Ron havia sortit de la capa que fa invisible i havia desaparegut en la foscor.

—Ron! —va rondinar l’Hermione.

El Harry i ella es van mirar i van sortir darrere seu; però era impossible córrer amb la capa. Se la van treure i es van posar a perseguir el Ron amb la capa onejant com si fos una bandera; sentien els seus passos i els crits que li feia al Malifet.

—Deixa en pau l’Scabbers… Deixa’l en pau… Scabbers, vine aquí…

Van sentir un fort estrèpit.

—Ja ets meu! Fuig, gat fastigós…

El Harry i l’Hermione van estar a punt de caure sobre el Ron; es van aturar just abans d’ensopegar amb ell. El Ron estava pla a terra, havia aconseguit tornar-se a ficar l’Scabbers a la butxaca i el subjectava amb les dues mans.

—Ron… Vinga… Toma sota la capa… —va dir l’Hermione esbufegant—. El Dumbledore… El conseller… Estan a punt de sortir de la cabana…

Però abans que poguessin tornar a tapar-se, abans que poguessin recuperar l’alè, van sentir les passes d’un ésser gegantí. Alguna cosa enorme, d’ulls pàl·lids i de color negre se’ls acostava en la foscor… Era un gos.

El Harry va treure la vareta, però ja era massa tard… El gos va fer un salt bestial i se li va llançar sobre el pit. El Harry va caure enrere sota el pes d’aquella massa peluda; va sentir el seu alè, li va veure els ullals…

Però l’envestida havia estat tan forta que el gos va rodolar per sobre del Harry; atordit i amb un dolor intens, com si se li haguessin trencat les costelles, el Harry va intentar aixecar-se; sentia el grunyit del gos que es preparava per a un nou atac.

El Ron ja s’havia posat dret. El gos es va abalançar sobre ells i va empènyer el Harry a un costat; però, en lloc d’atacar-lo, va clavar-li els ullals al Ron. El Harry es va llançar sobre el gos però tan sols va aconseguir arrencar-li un manyoc de pèls negres, perquè el gos ja s’enduia el Ron pel braç com si fos una nina de drap…

Aleshores alguna cosa va donar al Harry un cop tan fort a la cara que va tornar a caure a terra. L’Hermione va xisclar de dolor i també va caure a terra. El Harry va buscar la vareta a les palpentes, tenia un trau a la cella…

—Lumos! —va murmurar.

La llum de la vareta va il·luminar el tronc gruixut d’un arbre: perseguint l’Scabbers havien arribat al pi cabaralla. Les branques del pi cruixien com si fes un vent molt fort i fuetejaven l’aire per evitar que s’hi acostessin.

I allà, a la base del tronc, hi havia el gos, que arrossegava el Ron cap a un gran forat que hi havia entre les arrels. El Ron lluitava aferrissadament, però tot i així el cap i el tronc van desaparèixer de la vista.

—Ron! —va cridar el Harry, i va intentar anar cap a ell, però una branca gruixuda que batia l’aire li va barrar el pas de nou.

Del Ron ja només veien una cama, amb la qual s’aferrava a una arrel per evitar que el gos se l’endugués més avall. Llavors van sentir un cruixit esgarrifós que va sonar com un tret; la cama del Ron s’havia trencat i acte seguit tot ell va desaparèixer pel forat.

—Harry, hem d’anar a buscar ajut! —va cridar l’Hermione; ella també sagnava: el pi cabaralla li havia fet un tall a l’espatlla.

—No! No tenim temps, la bèstia aquesta se’l pot menjar…

—Però sense ajut no podrem passar…

Una altra branca els va intentar fuetejar, tenia els branquillons tancats en forma de puny.

—Si el gos ha pogut passar, nosaltres també —va dir el Harry esbufegant, movent-se àgilment per defugir les branques que semblaven tentacles; però no va poder acostar-s’hi ni un centímetre sense arriscar-se que l’arbre li donés un bon cop.

—Socors, necessitem ajut… —xisclava l’Hermione frenèticament, saltironejant—. Sisplau…

El Malifet va passar com una fletxa. Es va esmunyir entre les branques fuetejadores com si fos una serp i va posar una pota sobre un nus del tronc.

De cop i volta l’arbre va deixar de moure’s, com si s’hagués tornat de marbre. No se’n movia ni una fulla.

—Malifet! —va xisclar l’Hermione estupefacta. Va agafar el Harry pel braç tan fort que li va fer mal—. Com ho sabia…?

—És amic del gos —va dir el Harry secament—. Els he vist junts. Som-hi… Prepara la vareta…

Van recórrer la distància que els separava del tronc en un segon, però, abans que arribessin ai forat que hi havia entre les arrels, el Malifet ja s’hi havia esmunyit. El Harry va passar després de quatre grapes i amb el cap endavant; va lliscar per un pendent de terra fins que va arribar a un túnel de molt poca altura. El Malifet era una mica endavant, els ulls li brillaven amb la llum de la vareta del Harry. Poc després l’Hermione va aparèixer al seu costat.

—On és el Ron? —va xiuxiuejar amb veu tremolosa.

—Per allà —va dir el Harry, i es va posar a caminar rere el Malifet amb l’esquena corbada.

—On s’acaba aquest túnel? —va preguntar l’Hermione sense alè darrere seu.

—No ho sé… Apareixia assenyalat al Mapa de Magatotis, però el Fred i el George em van dir que ningú no l’havia fet servir mai. Se sortia del mapa i jo diria que s’acaba a Hogsmeade…

Avançaven tan ràpid com podien, totalment vinclats; davant seu el Malifet apareixia i desapareixia. El túnel seguia i seguia; al Harry li va semblar que era com a mínim igual de llarg que el que portava a Ducsdemel. No pensava en res més que en el Ron, i en el que aquell enorme gos li podia estar fent… Li costava respirar corrent d’aquella manera, gairebé ajupits…

En un moment determinat el túnel va començar a pujar; després va girar, i el Malifet va desaparèixer. I al seu lloc van veure una llum tènue que sortia d’una petita obertura.

Es van aturar, van agafar aire i van seguir lentament. Tots dos van alçar la vareta per veure què hi havia a l’altra banda de l’obertura.

Era una habitació, una habitació plena de pols i molt desordenada. El paper de les parets queia a trossos; el terra era ple de taques; tots els mobles estaven trencats, com si algú els hagués esclafat. Les finestres estaven barrades amb fustes.

El Harry va mirar interrogatiu l’Hermione, que, tot i que estava molt espantada, va assentir amb el cap.

El Harry es va donar impuls amunt i va saltar a l’habitació atent al que pogués passar. Estava deserta, però a la dreta hi havia una porta oberta que duia a un vestíbul fosc. De sobte l’Hermione va tornar a agafar el Harry pel braç. Mirava les finestres barrades amb fustes.

—Harry —va xiuxiuejar—, em penso que som a Ca l’Alfred.

El Harry va mirar al seu voltant i es va fixar en una cadira de fusta que tenien a prop. Estava destrossada i li faltava una pota.

—Això no ho ha fet cap fantasma —va dir a poc a poc.

Aleshores van sentir un cruixit al pis de dalt. Alguna cosa s’hi havia mogut. Tots dos van aixecar el cap i van mirar el sostre. L’Hermione s’agafava tan fort al braç del Harry que li estava tallant la circulació. Ell la va tornar a interrogar amb la mirada, ella va assentir de nou amb el cap i el va deixar anar.

Van sortir al vestíbul de puntetes i van pujar les escales tan silenciosament com van poder. Tot estava cobert amb una capa de pols gruixuda excepte el terra, on hi havia un caminet lluent netejat per alguna cosa que havia estat arrossegada.

Finalment van arribar al replà de l’escala.

—Nox! —van fer tots dos a una veu, i la llum de les varetes es va apagar. Només una habitació tenia la porta oberta. Mentre caminaven de puntetes cap allà van sentir sorolls a l’habitació i després un gemec de dolor i un miol dolç. Van intercanviar una última mirada i un últim gest afirmatiu amb el cap.

Amb la vareta preparada, el Harry va donar una puntada a la porta i la va obrir de cop.

A l’habitació hi havia un llit amb baldaquí magnífic amb les cortines plenes de pols. A sobre el llit hi havia el Malifet, que es va posar a miolar content en veure’ls. I al costat del llit, assegut a terra, hi havia el Ron, agafant-se la cama, que li feia un angle molt estrany.

El Harry i l’Hermione van córrer cap a ell.

—Ron, estàs bé?

—On és el gos?

—No és un gos —va gemegar el Ron. Tenia la cara deformada de dolor—. Harry, és una trampa…

—Què…?

—El gos és ell… És un animàgic…

El Ron tenia la vista clavada en algun punt per damunt del Harry. El Harry es va girar i un home que va sortir de l’ombra va tancar la porta de cop.

Duia unes grenyes que li arribaven fins als colzes. Si no hagués estat perquè en aquelles conques fosques i enfonsades hi brillaven uns ulls, s’hauria dit que era un cadàver. Tenia la pell de color cera tan arrapada als ossos de la cara, que semblava una calavera amb potes. I unes dents grogues li apareixien sota el somriure. Era el Sirius Black.

—Expulsiarmus! —va dir amb veu ronca, apuntant-los amb la vareta del Ron.

Les varetes del Harry i de l’Hermione van saltar pels aires i el Black les va agafar. Llavors va fer una passa endavant. Tenia els ulls clavats en el Harry.

—Sabia que vindries a ajudar el teu amic —va dir. Feia una veu estranya, com si fes temps que hagués perdut l’hàbit de ferla servir—. El teu pare hauria fet el mateix per mi. Has estat molt valent de no haver anat a buscar un professor. T’ho agraeixo… Així serà tot molt més fàcil.

El comentari sobre el seu pare va ressonar a les orelles del Harry com si el Black l’hagués fet cridant. Va sentir un odi tan intens al pit que ja no li quedava lloc per tenir por. Per primer cop a la vida volia una vareta, no per defensar-se, sinó per atacar… Per matar. Sense saber què feia, va fer una passa endavant, però ràpidament dos parells de mans el van agafar pels costats i el van aturar.

—No, Harry! —va xisclar l’Hermione, aterrida.

En canvi el Ron es va dirigir al Black.

—Si vols matar el Harry, també ens hauràs de matar a nosaltres! —va dir amb fermesa, tot i que l’esforç d’aixecar-se l’havia fet empal·lidir encara més i va trontollar una mica.

Els ulls enfonsats del Black guspirejaven.

—Seu —li va dir al Ron serenament—, o encara et faràs més mal a la cama.

—Que no m’has sentit? —va dir el Ron amb un fil de veu, recolzant-se en el Harry per mantenir-se dret—. Ens hauràs de matar a tots tres!

—Aquesta nit només morirà una persona —va replicar Black, amb un somriure encara més gran.

—I com és això? —va deixar anar el Harry, intentant alliberar-se del Ron i l’Hermione—. L’últim cop no t’hi vas mirar tant. No et va importar assassinar tots aquells muggles per acabar amb el Babbaw… Què et passa? T’has estovat a Azkaban?

—Harry! —va gemegar l’Hermione—. Vés amb compte!

—Va matar els meus pares! —va rugir el Harry, i amb un gran esforç va aconseguir alliberar-se del Ron i l’Hermione i se’n va anar cap a ell…

Sense pensar en la màgia… Sense pensar que era baixet i prim i que tenia tretze anys, mentre que el Black era un home fet i dret. Només pensava que volia fer-li tant de mal com pogués i que li era igual quant de mal li fes a ell a canvi…

No se sap si va ser perquè era inimaginable que el Harry fes una ximpleria com aquella, però el cas és que el Black no va alçar les varetes a temps. El Harry el va agafar pel canell amb una mà i va desviar les puntes de les varetes cap a un costat; amb l’altra mà li va clavar un cop de puny al cap i tots dos van caure enrere, cap a la paret…

L’Hermione xisclava; el Ron cridava; hi va haver un flaix encegador: les varetes que el Black tenia a la mà van deixar anar un raig d’espurnes que va passar arran de la cara del Harry, que subjectava amb força el braç bellugadís del Black amb una mà mentre amb l’altra el colpejava al primer lloc que trobava.

Però la mà lliure del Black va trobar la gola del Harry…

—No —va murmurar el Black—. He esperat massa…

I va estrènyer els dits; el Harry es va ennuegar, les ulleres li penjaven d’una orella.

Llavors va aparèixer el peu de l’Hermione del no-res i patapam, li va clavar al Black una puntada. El Black va deixar anar el Harry xisclant de dolor. El Ron es va llançar sobre la mà del Black que agafava les varetes i el Harry va sentir com li queien a terra.

Es va alliberar del manyoc de cossos i va veure la seva vareta rodolar per terra; s’hi va llançar però…

—Aaau!

El Malifet havia decidit intervenir en la batalla; li va clavar les urpes al braç; el Harry se’l va treure de sobre, però llavors el Malifet va sortir com una exhalació cap a la vareta…

—Ni parlar-ne! —va rugir el Harry, i va clavar un cop de peu en direcció al Malifet que va fer que el gat fes un bot enrere, escopint; el Harry va agafar la vareta i es va girar…

—Sortiu del mig! —els va cridar al Ron i l’Hermione.

No s’ho van fer dir dos cops. L’Hermione, sense alè i amb el llavi sagnant, es va apartar gatejant i va aprofitar per agafar del terra la vareta del Ron i la seva. El Ron se’n va anar de quatre grapes cap al llit i s’hi va recolzar, esbufegant, amb la cara pàl·lida d’un color verdós, subjectant-se amb les dues mans la cama trencada.

El Black estava eixarrancat a terra, a tocar de la paret. Respirava acceleradament mentre observava com el Harry se li acostava a poc a poc amb la vareta apuntant-li directa al cor.

—Harry, em vols matar? —va xiuxiuejar.

El Harry es va aturar al seu costat i el va mirar sense deixar d’apuntar-li al pit. Al Black se li estava posant un ull blau i li sagnava el nas.

—Tu vas matar els meus pares —va dir el Harry. La veu li tremolava una mica, però la vareta la subjectava amb fermesa.

El Black el va mirar des de terra amb aquells ulls enfonsats.

—No ho nego —va dir serenament—. Però si sabessis tota la història…

—Tota la història? —va repetir el Harry, sentia un brunzit terrible a les orelles—. Els vas vendre a Voldemort, no em cal saber res més!

—M’has d’escoltar —va dir el Black, aquest cop en un cert to d’urgència—. Te’n penediràs si no m’escoltes… No saps de què va…

—En sé molt més del que et penses —va dir el Harry; la veu li tremolava més que mai—. Tu no la vas sentir, oi? No vas sentir la meva mare… Quan intentava salvar-me de Voldemort… I tot va ser culpa teva… Vas ser tu…

Abans que cap dels dos pogués dir res més, una taca de color taronja va passar com una fletxa pel costat del Harry; el Malifet va saltar sobre el pit del Black i allà es va quedar, just a sobre del seu cor. El Black va parpellejar i es va mirar el gat.

—Fuig —va murmurar, i va intentar treure’s el Malifet de sobre.

Però el Malifet es va aferrar a la seva roba i no es va voler moure. Va tombar la seva cara xafada i lletja cap al Harry i se’l va mirar amb aquells enormes ulls grocs. A la dreta del Harry, l’Hermione va sanglotar.

El Harry se’ls va mirar a tots dos amb la vareta ben subjecta. I què si també havia de matar el gat? S’havia posat de banda del Black… Si volia morir per protegir-lo, no era el seu problema… I el fet que el Black volgués salvar-lo indicava que li importava més el Malifet que els seus pares…

El Harry va alçar la vareta. Era el moment per fer-ho. Era el moment de venjar els seus pares. Mataria el Black. Havia de matar el Black. Era la seva oportunitat…

El temps passava, i el Harry seguia allà paralitzat, amb la vareta preparada; el Black el mirava amb el Malifet al pit. Se sentia la respiració tallada del Ron; l’Hermione estava en silenci.

I llavors es va sentir un altre soroll…

Es va sentir l’eco d’unes petjades… Al pis de baix hi havia algú.

—Som aquí dalt! —va cridar de sobte l’Hermione—. Som aquí dalt! Hi ha el Sirius Black! Ràpid!

El Black va fer un bot sobtat a terra que gairebé va fer caure el Malifet; el Harry s’aferrava a la vareta convulsivament… Una veueta dins seu li deia: «Fes-ho ara!»… Però les petjades pujaven veloçment per les escales i el Harry encara no ho havia fet.

La porta de l’habitació es va obrir de bat a bat amb una pluja d’espumes vermelles, el Harry es va girar i va veure entrar el professor Llopin a grans passos amb la cara blanca i la vareta alçada i a punt. Va mirar el Ron, que estava assegut a terra; l’Hermione, que estava feta una boleta al costat de la porta; el Harry, que estava dret amb la vareta apuntant cap al Black, i llavors el Black, que estava eixarrancat a terra i sagnant als peus del Harry.

—Expulsiarmus! —va cridar el Llopin.

La vareta del Harry va tornar a sortir pels aires, i també ho van fer les dues que subjectava l’Hermione. El Llopin les va caçar totes tres al vol amb habilitat i llavors va entrar a l’habitació amb els ulls fixos en el Black, que encara tenia el Malifet protegint-li el pit.

El Harry es va quedar palplantat; se sentia buit. No ho havia fet, li havia mancat determinació. Ara el Black tornaria amb els demèntors.

I llavors el Llopin va parlar amb una veu estranya, una veu que tremolava d’emoció continguda:

—Sirius, on és, ell?

El Harry se’l va quedar mirant amb els ulls ben oberts. No havia entès què havia volgut dir. De qui parlava el Llopin? Es va girar per tornar a mirar el Black.

La cara del Black va restar inexpressiva. Es va quedar quiet uns segons i després va alçar una mà molt lentament i va assenyalar cap al Ron. Desconcertat, el Harry va mirar el Ron, que estava garratibat.

—Però llavors… —va murmurar el Llopin, mirant tan fixament el Black que semblava que estigués intentant llegir-li el pensament—, per què no s’ha mostrat mai? Excepte que… —De sobte al Llopin se li van obrir molt els ulls, com si veiés alguna cosa per sobre del Black, alguna cosa que els altres no veien—. Excepte que ell fos qui… Excepte que us intercanviéssiu… Sense dir-me res!

Molt lentament, sense deixar de mirar el Llopin amb aquells ulls enfonsats, el Black va assentir amb el cap.

—Professor Llopin —va interrompre el Harry—, què pa…?

Però no va acabar la pregunta perquè el que va veure llavors el va deixar sense veu. El Llopin va abaixar la vareta. Se’n va anar cap al Black, el va agafar de la mà, el va ajudar a aixecar-se, de manera que el Malifet va caure a terra, i el va abraçar com si fos un germà.

El Harry es va sentir com si s’hagués quedat sense sang.

—No m’ho puc creure! —va xisclar l’Hermione.

El Llopin va deixar anar el Black i es va girar cap a l’Hermione. L’Hermione s’havia posat dreta i assenyalava el Llopin amb uns ulls salvatges.

—Vostè… Vostè…

—Hermione…

—Vostè i ell…

—Hermione, tranquil·litza’t…

—No ho vaig dir a ningú! —va xisclar l’Hermione—. Li he estat guardant el secret…

—Hermione, sisplau, escolta’m… —va cridar el Llopin—. T’ho puc explicar…

El Harry es va posar a tremolar, però no de por, sinó de ràbia.

—Vaig confiar en vostè —li va cridar al Llopin, totalment fora de control—, sense saber que eren amics!

—T’equivoques, Harry —va dir el Llopin—. Llavors no era amic del Sirius, no ho he estat durant dotze anys, però ara ho torno a ser… Deixa’m que t’ho expliqui…

—No! —va cridar l’Hermione—. Harry, no te’l creguis, ha estat ajudant el Black a entrar al castell, ell també et vol mort… És un home llop!

Es va fer un silenci sepulcral. Tots es van girar cap al Llopin, que va restar serè, tot i que pàl·lid.

—Hermione, has estat molt per sota del teu nivell habitual —va dir—. Ho sento, però només n’has encertat una de tres. No he ajudat el Sirius a entrar al castell, i per descomptat que no vull veure el Harry mort… —Li va venir un calfred—. Ara, no et negaré que sóc un home llop.

El Ron va tractar d’alçar-se amb valentia, però va caure enrere i va xisclar de dolor. El Llopin s’hi va acostar, preocupat, però el Ron va cridar:

—Deixa’m, home llop!

El Llopin es va aturar. I llavors, fent un gran esforç, es va girar cap a l’Hermione i li va preguntar:

—Fa molt que ho saps?

—Fa segles —va dir l’Hermione a mitja veu—. D’ençà que vaig fer el treball que ens va posar el professor Snape…

—Ah, estarà encantat —va dir el Llopin alegrement—. Us va fer fer aquell treball amb l’esperança que algú comprengués què volien dir els meus símptomes… Vas mirar la carta lunar i vas veure que sempre que estava malalt hi havia lluna plena? Et vas adonar que l’impostorus es transformava en la lluna quan em veia?

—Totes dues coses —va dir l’Hermione amb un fil de veu.

El Llopin va fer una rialla forçada.

—Hermione, ets la bruixa més llesta que he conegut mai.

—No, no ho sóc —va murmurar l’Hermione—. Si hagués estat una mica més llesta li hauria dit a tothom el que vostè és!

—Però si ja ho saben —va dir el Llopin—. Bé, el personal docent ho sap.

—El Dumbledore el va llogar sabent que era un home llop? —va preguntar el Ron atònit—. Que està boig?

—Part del personal s’ho va pensar —va dir Llopin—. Li va costar molt convencer-los que es pot confiar en mi…

—Doncs s’equivocava! —va cridar el Harry—. L’ha estat ajudant tot aquest temps! —va exclamar, assenyalant el Black, que se n’havia anat cap al llit. S’hi va asseure i es va tapar la cara amb una mà tremolosa. El Malifet va pujar al llit d’un bot i se li va posar a la falda, miolant. El Ron es va allunyar d’ells arrossegant la cama per terra.

—No he estat ajudant el Sirius —va dir el Llopin—. Si em permeteu, us ho explicaré. Teniu…

Va destriar les tres varetes que tenia a la mà i les va tornar als propietaris; desconcertat, el Harry va agafar la seva.

—Ja està —va dir el Llopin, i es va posar la seva vareta al cinturó—. Vosaltres esteu armats i nosaltres no. I ara, m’escoltareu?

El Harry no sabia què pensar. I si era una trampa?

—Si no l’ha estat ajudant —va dir, mirant furiosament Black—, com sabia que era aquí?

—Pel mapa —va dir el Llopin—. Pel Mapa de Magatotis. Era al meu despatx, observant-lo…

—Sap com fer-lo servir? —va preguntar el Harry, recelós.

—És clar que sé com fer-lo servir —va respondre el Llopin, movent la mà amb impaciència—. Jo vaig ser un dels que el va fer. Sóc l’Enllunat… Així és com em deien els amics a l’escola…

—Vostè va fer…?

—Tant és. El cas és que aquest vespre l’estava observant perquè m’imaginava que tu, el Ron i l’Hermione intentaríeu escapar-vos del castell per visitar el Hagrid abans que executessin l’hipogrif. I tenia raó, oi?

Mentre parlava, caminava amunt i avall per l’habitació, observant-los. A cada passa que feia s’aixecava polsim de terra.

—Suposo que heu fet servir la capa del teu pare…

—Com sap que el meu pare tenia una capa?

—La de vegades que vaig veure el James desaparèixer sota aquella capa… —va respondre el Llopin, movent un altre cop la mà amb impaciència—. Però tornem a la història d’avui. El fet és que, per molt que algú porti la capa que fa invisible, igualment apareix al Mapa de Magatotis. Així que he vist que creuàveu els jardins i que entràveu a la cabana del Hagrid. Uns vint minuts després, heu sortit de la cabana i heu començat a pujar cap al castell. Però llavors anàveu amb algú més.

—Què diu? —va fer el Harry—. No, no anàvem amb ningú més!

—No m’ho podia creure —va continuar el Llopin, amunt i avall, sense fer cas del Harry—. M’he pensat que el mapa estava espatllat. Com podia ser que ell fos amb vosaltres?

—Amb nosaltres no hi havia ningú! —va exclamar el Harry.

—I llavors he vist un altre punt negre que es movia ràpidament cap a vosaltres, un punt que deia «Sirius Black»… He vist que xocàveu, i que s’enduia dos de vosaltres cap al pi cabaralla…

—Un de nosaltres! —va exclamar el Ron furiós.

—No, Ron —va fer el Llopin—. Dos de vosaltres.

Havia parat de caminar, es mirava el Ron de dalt a baix.

—Em permets que li doni una ullada a la teva rata? —va preguntar-li el Llopin amb veu calmada.

—Per què? —va fer el Ron—. Què té a veure l’Scabbers amb tot això?

—Tot —va respondre el Llopin—. Sisplau, me la deixes veure?

El Ron va dubtar, i llavors es va ficar la mà dins el vestit. Va treure l’Scabbers, que es retorçava com un histèric; el Ron el va haver d’agafar per la cua per evitar que s’escapés. El Malifet es va incorporar a la falda del Black i va deixar anar un marrameu.

El Llopin es va acostar al Ron. Va examinar l’Scabbers atentament, semblava que se li hagués tallat la respiració.

—Què passa? —va dir el Ron, subjectant l’Scabbers, espantat, i va tornar a preguntar—: Què té a veure la meva rata amb tot això?

—Això no és una rata —va dir de sobte el Black amb veu ronca.

—Què vols dir? I és clar que és una rata…

—No, no ho és —va dir el Llopin tranquil·lament—. És un bruixot.

—És un animàgic —va afegir el Black— que es diu Ben Babbaw.





18. Enllunat, Cuapelada, Lladruc i Forcat


Van trigar uns segons a digerir l’absurditat d’aquella afirmació. Llavors el Ron va expressar en veu alta el que el Harry pensava.

—Esteu bojos!

—Això no té ni cap ni peus! —va dir l’Hermione en veu baixa.

—El Ben Babbaw és mort! —va exclamar el Harry—. Ell el va matar fa dotze anys!

I va assenyalar Black, que va fer una ganyota.

—Ja m’hauria agradat —va grunyir, amb les dents grogues closes—, però el petit Ben se’m va avançar… Ara, aquest cop serà meu!

Es va abalançar contra l’Scabbers i el Malifet va anar a parar a terra; el Ron va xisclar de dolor quan el pes del Black li va caure sobre la cama trencada.

—No, Sirius! —va cridar el Llopin, i es va llançar endavant per apartar el Black del Ron un altre cop—. Espera! No pots fer-ho d’aquesta manera! Ho han d’entendre… Els ho hem d’explicar…

—Ja els ho explicarem després! —va rugir el Black, intentant desfer-se del Llopin amb la mà alçada per agafar l’Scabbers, que esgüellava com una truja i esgarrapava el Ron a la cara i al coll en el seu intent de fugida.

—Tenen. Dret. A saber. La veritat! —va cridar el Llopin esbufegant, sense deixar anar el Black—. És la mascota del Ron! Ni jo mateix ho acabo d’entendre! I el Harry… Al Harry li deus una explicació!

El Black va deixar de lluitar, tot i que no va apartar els seus ulls enfonsats de l’Scabbers, que s’havia arraulit a les mans mossegades, esgarrapades i sagnants del Ron.

—D’acord —va accedir el Black, sense treure els ulls de la rata—. Explica’ls el que vulguis. Però fes-ho ràpid, Remus. Vull cometre l’assassinat pel qual vaig anar a la presó…

—Esteu pirats, tots dos —va dir el Ron tremolant, buscant suport en el Harry i en l’Hermione amb la mirada—. Ja en tinc prou d’això, me’n vaig.

Va provar d’aixecar-se amb la cama bona, però el Llopin va alçar la vareta, apuntant l’Scabbers.

—No, Ron, et quedaràs aquí i m’escoltaràs —va dir, tranquil—. I mentre ho fas, agafa bé el Ben.

—No es diu Ben, es diu Scabbers! —va cridar el Ron, i va intentar ficar-se la rata a la butxaca, però l’Scabbers lluitava aferrissadament; el Ron es va desequilibrar i el Harry el va haver de subjectar perquè no caigués i el va fer asseure al llit. Aleshores, ignorant la presència del Black, el Harry es va dirigir al Llopin.

—Hi ha testimonis que van veure morir el Babbaw —li va dir—. Tot un carrer ple de gent…

—La vista els va enganyar! —va dir el Black, furiós, sense treure els ulls de l’Scabbers, que seguia retorçant-se a les mans del Ron.

—Tothom es va pensar que el Black havia mort el Babbaw —va reconèixer el Llopin—. Jo també m’ho vaig pensar… Fins aquest vespre, que he vist el mapa. El Mapa de Magatotis no s’equivoca mai. El Ben està viu. El Ron el té a les mans, Harry.

El Harry i el Ron es van mirar i van acordar en silenci que el Black i el Llopin havien perdut la xaveta. Allò que els explicaven no tenia cap mena de sentit. Com podia ser que l’Scabbers fos el Ben Babbaw? Certament, el Black s’havia tornat boig a Azkaban… Però el Llopin, per què li seguia el joc?

Llavors va intervenir l’Hermione amb veu tremolosa i en un to com instant el professor Llopin a entrar en raó.

—Però professor Llopin… L’Scabbers no pot ser el Babbaw… Vostè sap que és impossible…

—Per què és impossible? —va preguntar el Llopin tranquil·lament, com si fossin a classe i l’Hermione acabés de descobrir que hi havia un problema amb l’experiment dels ganyotus.

—Doncs perquè… Perquè si el Ben Babbaw hagués estat un animàgic, se sabria. Vam estudiar els animàgics a classe de Transfiguració amb la professora McGonagall i quan vaig fer els deures vaig buscar molta informació. Resulta que la Conselleria d’Afers Màgics té un registre de les bruixes i els bruixots que es poden transformar en animals en què s’indica en quin animal es transformen, les marques per reconèixer-los i un munt de coses més… Allò em va encuriosir i vaig buscar la professora McGonagall al registre. Em vaig fixar que aquest segle només hi ha hagut set animàgics, i el Babbaw no era cap d’ells…

El Harry es va quedar al·lucinat de veure l’esforç que esmerçava l’Hermione a fer els deures, i el Llopin es va posar a riure.

—Tens raó, Hermione! —va exclamar—. Però és que la Conselleria mai no va saber que a Hogwarts hi havia tres animàgics sense registrar.

—Remus, si els has d’explicar tota la història, val més que comencis ja —va deixar anar el Black, que continuava observant tots els moviments de l’Scabbers—. Fa dotze anys que espero aquest moment, i no vull esperar més.

—D’acord, però m’hauràs d’ajudar, Sirius —va dir el Llopin—. Jo només sé com va començar…

El Llopin es va aturar. Havia sentit un cruixit rere seu. La porta de l’habitació s’havia obert sola. Tots cinc se la van quedar mirant. El Llopin s’hi va acostar i va mirar enfora.

—No hi ha ningú…

—En aquest lloc hi ha fantasmes! —va fer el Ron.

—No, no hi ha fantasmes —va dir el Llopin, que seguia mirant la porta estranyat—. A Ca l’Alfred no hi ha hagut mai fantasmes… Els crits i els udols que sentia la gent del poble els feia jo.

Es va apartar els cabells canosos de la cara, va reflexionar un moment, i llavors va continuar:

—Aquí és on comença tot… En el moment en què em vaig convertir en home llop. Res de tot això no hauria passat si no m’haguessin mossegat… I si no hagués estat tan temerari…

Se’l veia cansat i amoïnat. El Ron va fer un gest per interrompre’l, però l’Hermione el va fer callar. S’escoltava el Llopin atentament.

—Era molt petit quan em van mossegar. Els meus pares ho van intentar tot, però en aquella època no hi havia cura. La poció que em fa el professor Snape es va descobrir fa poc. Gràcies a aquesta poció sóc inofensiu: si me la prenc la setmana abans que hi hagi lluna plena, conservo el cap quan em transformo… I em puc quedar tranquil·lament a l’habitació, convertit en un llop mans, a esperar que minvi la lluna.

»Però abans que es descobrís el xarop antilupòric, un cop al mes em convertia en un monstre, així que semblava impossible que m’admetessin a Hogwarts. Els pares dels altres nens difícilment accedirien que els seus fills estiguessin en contacte amb mi.

»Aleshores el Dumbledore va passar a ser director, i ell es va mostrar molt comprensiu. Va dir que, mentre prenguéssim les precaucions necessàries, no hi havia motiu per no deixar-me anar a l’escola… —El Llopin va sospirar i va mirar el Harry—. Fa uns mesos et vaig dir que el pi cabaralla l’havien plantat l’any que jo havia vingut a Hogwarts. En realitat, el van plantar perquè jo havia vingut a Hogwarts. Tot, la casa —el Llopin va mirar al seu voltant melangiós—, el túnel que hi porta, ho van construir per a mi. Un cop al mes em portaven aquí d’amagat perquè em transformés. I van plantar l’arbre a la boca del túnel perquè ningú no pogués arribar-hi mentre jo fos perillós.

El Harry no veia on volia arribar el Llopin amb aquella història, però igualment l’escoltava embadalit. A part de la veu del Llopin, només se sentien els esgüells de por de l’Scabbers.

—En aquella època les meves transformacions eren horribles. És molt dolorós transformar-se en home llop. I com que m’aïllaven i no podia mossegar humans, em mossegava i m’esgarrapava a mi mateix. Els habitants del poble sentien els sorolls i els udols que feia i es van pensar que els provocaven fantasmes perillosos. I, és clar, el Dumbledore va alimentar el rumor… Fins i tot ara, que fa anys que no se senten sorolls a la casa, la gent no s’atreveix a acostar-s’hi…

»Però, deixant de banda les meves transformacions, jo era més feliç que mai. Per primer cop a la vida, tenia amics, tres grans amics. El Sirius Black… El Ben Babbaw… I, és clar, el teu pare, Harry: el James Potter.

»Evidentment, els meus tres amics van notar que desapareixia un cop al mes. Em vaig haver d’inventar un munt d’històries. Els vaig dir que la meva mare estava molt malalta i que l’havia d’anar a veure… Tenia molta por que deixessin de ser amics meus si descobrien la veritat. Però, és clar, com tu, Hermione, ho van acabar descobrint…

»I no van deixar de ser amics meus. Al contrari, van fer una cosa que va aconseguir que les meves transformacions no només fossin més suportables, sinó que a més es convertissin en les millors estones de la meva vida. Es van fer animàgics.

—El meu pare també? —va preguntar el Harry, atònit.

—Sí, és clar —va fer el Llopin—. Els va costar gairebé tres anys descobrir com es feia. El teu pare i el Sirius eren els alumnes més intel·ligents de l’escola, i sort que ho eren, perquè la transformació de l’animàgic és molt perillosa. Aquest és un dels motius pels quals la Conselleria controla els qui ho intenten. El Ben va necessitar molta ajuda del James i el Sirius. Finalment, quan fèiem cinquè, ho van aconseguir. Cada un es convertia en un animal diferent a voluntat.

—I això com l’ajudava? —va preguntar l’Hermione, estupefacta.

—Si eren humans no podien estar amb mi, però si es transformaven en animals sí —va respondre el Llopin—. L’home llop només ataca les persones. Així que cada mes s’escapaven del castell amb la capa que fa invisible del James. Aleshores es transformaven. El Ben, com que era petitet, s’esmunyia entre les branques salvatges del pi cabaralla i premia el nus que el paralitza. Llavors ja podien entrar al túnel i arribar fins on era jo. Amb la seva presència jo ja no era tan perillós. Seguia tenint cos d’home llop, però no perdia tant el cap quan era amb ells.

—Remus, espavila —va grunyir el Black, que seguia mirant-se l’Scabbers voraçment.

—Ja va, Sirius, ja va… Bé, un cop tots vam ser capaços de transformar-nos, se’ns van obrir un munt de possibilitats. Ben aviat vam deixar Ca l’Alfred i vam començar a voltar pels jardins de l’escola i pel poble quan es feia de nit, perquè el Sirius i el James es transformaven en uns animals tan grans que podien controlar perfectament un home llop. Dubto que cap alumne de Hogwarts hagi arribat a conèixer l’escola i Hogsmeade tant com nosaltres… I així és com vam poder escriure el Mapa de Magatotis, que vam signar amb els nostres sobrenoms: el Sirius era Lladruc, el Ben era Cuapelada i el James era Forcat.

—En quin animal…? —va començar a preguntar el Harry, però l’Hermione el va tallar.

—Però això que feien seguia sent molt perillós! Voltar amb un home llop de nit! I si vostè s’hagués aconseguit escapar i hagués mossegat algú?

—Tens raó, Hermione, i encara ara tinc remordiments per allò —va dir el Llopin amb pesar—. He de reconèixer que uns quants cops ens va anar de poc. Però després ens en rèiem. Érem joves, eixelebrats… Ens deixàvem endur per l’aventura.

»De tant en tant em sentia culpable per abusar de la confiança del Dumbledore… M’havia admès a Hogwarts, cosa que cap altre director no hauria fet, i no sabia que jo estava trencant les normes que ell havia fixat per a la seguretat de tothom, jo inclòs. Mai no va saber que jo havia induït tres companys a convertir-se en animàgics il·legalment. Però quan ens posàvem a planejar l’aventura del mes següent, se m’esvaïen els remordiments. I no he canviat…

Al Llopin se li havia endurit l’expressió; es notava que no estava gens orgullós d’ell mateix.

—Tot aquest curs he estat batallant contra mi mateix, preguntant-me si li havia de dir al Dumbledore que el Sirius era un animàgic. Però no li ho he dit. Per què? Doncs perquè he estat un covard. Si li ho hagués dit, li hauria hagut d’explicar que quan era alumne vaig abusar de la seva confiança i que havia induït d’altres a fer el mateix… I la confiança que m’ha mostrat el Dumbledore significa molt per a mi. De petit em va admetre a Hogwarts i ja de gran m’ha donat feina, mentre que els altres sempre m’han rebutjat i m’ha estat impossible trobar feina remunerada per culpa del que sóc. Per això em vaig convèncer a mi mateix que el Sirius entrava a l’escola amb màgia negra que havia après de Voldemort, que el fet que fos un animàgic no hi tenia res a veure… Així que, en certa manera, l’Snape tenia raó de desconfiar de mi.

—L’Snape? —va preguntar Black asprament, i, per primer cop en deu minuts, va deixar de mirar l’Scabbers i va alçar la vista cap al Llopin—. Què té a veure l’Snape amb tot això?

—És a l’escola, Sirius —va dir el Llopin pesarós—. Ell també és professor. —I llavors es va tornar a dirigir al Harry, el Ron i l’Hermione.

—El professor Snape va ser company nostre d’escola. L’estiu passat va lluitar de valent perquè no em nomenessin professor de Defensa Contra les Forces del Mal. I s’ha passat tot l’any insistint-hi al Dumbledore, que no es pot confiar en mi. I té els seus motius… Resulta que quan érem estudiants el Sirius li va fer una broma que hauria pogut acabar amb la seva vida, una broma en la qual jo estava involucrat…

En Black va fer un gest de desdeny.

—Li va estar bé —va dir amb menyspreu—. Ens seguia d’amagat, volia saber què fèiem… per veure si aconseguia que ens expulsessin…

—El Severus estava molt interessat a saber on anava jo cada mes —va seguir el Llopin—. Fèiem el mateix curs, i no… Mmm… No ens quèiem gaire bé, que diguem. Al James li tenia una tírria especial. Suposo que li tenia enveja perquè era molt bo en quidditch… Sigui com sigui, el cas és que un vespre l’Snape em va veure creuar els jardins amb Madame Pomfrey, que em duia al pi cabaralla perquè em transformés. I el Sirius va pensar que seria… Mmm… Que seria graciós dir-li a l’Snape que per seguir-me l’únic que havia de fer era prémer el nus del tronc amb un pal llarg. I, és clar, l’Snape ho va fer… Si hagués arribat fins aquí, s’hauria trobat amb un home llop totalment transformat… Però el teu pare, que es va assabentar del que havia fet el Sirius, va sortir rere l’Snape i el va aturar, arriscant-hi la pròpia vida… De totes maneres, l’Snape em va veure de lluny. El Dumbledore li va prohibir que ho expliqués a ningú, però el mal ja estava fet i ell ja sabia el meu secret…

—I és per això que l’Snape l’odia? —va preguntar el Harry a poc a poc—. Perquè es va pensar que vostè havia participat en allò?

—Exacte —va dir una veu amb desdeny darrere del Llopin.

El Severus Snape s’havia tret la capa que fa invisible i apuntava directament el Llopin amb la vareta.





19. El servidor de Lord Voldemort


L’Hermione va xisclar. El Black es va posar dret a l’acte. El Harry va fer un bot, com si hagués rebut una descàrrega elèctrica.

—M’he trobat això al costat del pi cabaralla —va dir l’Snape, i es va desempallegar de la capa, sense deixar d’apuntar directament al pit del Llopin—. Moltes gràcies, Potter, m’ha estat molt útil…

A l’Snape li faltava una mica d’aire, però duia una expressió de triomf contingut a la cara.

—Voleu saber com sabia que éreu aquí? —va preguntar amb els ulls encesos—. Doncs resulta que he anat al vostre despatx, Llopin. Avui no us havíeu pres la poció, i he anat a portarvos-en un got. I sort que ho he fet… Sort per a mi, és clar. Al vostre escriptori hi havia un mapa… Amb una simple ullada he esbrinat tot el que volia saber. Us he vist córrer pel túnel i sortir del mapa.

—Severus… —va començar a dir el Llopin, però l’Snape no el va deixar continuar.

—Li he dit un munt de cops al director que ajudàveu el vostre amic Black a entrar a l’escola, Llopin, i aquí en tenim la prova. Però ni tan sols jo m’imaginava que tindríeu els nassos de fer servir aquest lloc com a amagatall…

—Severus, us equivoqueu —va dir el Llopin amb urgència—. No sabeu què ha passat… I us ho puc explicar… El Sirius no ha vingut a matar el Harry…

—Dos clients més per a Azkaban —va dir l’Snape amb ulls de maníac—. M’agradarà veure com s’ho pren el Dumbledore… Estava tan convençut que éreu inofensiu, Llopin… Un home llop dòcil…

—Com pot ser que sigueu tan mesquí? —va preguntar-li el Llopin serenament—. Per un ressentiment que ve de l’època que anàveu a l’escola sou capaç d’enviar un home innocent a Azkaban?

Bang! De la punta de la vareta de l’Snape van sortir unes cordes que, com si fossin serps, es van entortolligar a la boca, els canells i els turmells del Llopin, que va perdre l’equilibri i va caure a terra, immobilitzat. Amb un xiscle de ràbia, el Black es va abalançar sobre l’Snape, però l’Snape li va apuntar la vareta a l’entrecella.

—Dóna’m motius —va murmurar—, dóna’m motius per fer-ho i et juro que ho faré.

El Black es va quedar quiet. Hauria estat impossible dir en quina de les dues cares hi havia més odi.

El Harry estava paralitzat, no sabia què fer ni a qui creure. Va mirar el Ron i l’Hermione. El Ron, que estava tan confós com ell mateix, seguia batallant amb l’Scabbers perquè no s’escapés. En canvi l’Hermione va fer una passa insegura cap a l’Snape i li va dir amb un fil de veu:

—Professor Snape, no perdem res escoltant la història, oi?

—Senyoreta Granger, amb el que ha fet n’hi ha prou per expulsar-la de l’escola —li va engegar l’Snape—. Vostè, el Potter i el Weasley són fora dels límits permesos, en companyia d’un assassí i d’un home llop. Per primer cop a la vida, calli!

—Però i si… Però i si realment es va cometre un error…

—Li he dit que calli, estúpida! —va cridar l’Snape, que semblava que s’havia tornat boig—. No parli del que no coneix! —De la vareta, que encara apuntava al Black, van sortir unes quantes espumes. L’Hermione no va dir res més.

—Ah, que dolça que és la venjança… —li va dir al Black—. Quines ganes que tenia de ser jo qui et capturés…

—Tomes a fer el ridícul, Severus —va rugir el Black—. Però si aquest noi puja amb la seva rata al castell —i va assenyalar el Ron amb el cap—, vindré amb tu sense problemes…

—Pujar al castell? —va dir l’Snape amb escami—. No cal anar tan lluny. L’únic que he de fer és cridar els demèntors quan sortim del pi cabaralla. Es posaran molt contents de veure’t… Tan contents, que potser et fan un petó i tot…

El poc color que li quedava al Black a la cara es va esvair totalment.

—M’has… M’has d’escoltar… —va dir sense veu—. És la rata… Mira la rata…

Però a l’Snape li brillaven els ulls d’una manera que el Harry no havia vist mai. Semblava que hagués perdut la xaveta.

—Vinga, som-hi tots —va dir. Va fer petar els dits i les puntes de les cordes que lligaven el Llopin li van anar a les mans—. Jo m’encarrego de l’home llop. Potser els demèntors li faran un petonet a ell també…

Aleshores, sense saber ben bé què feia, el Harry va creuar l’habitació amb tres grans passes i va barrar la porta.

—Potter, surti del mig; ja s’ha buscat prou problemes avui —va bramar l’Snape—. Si no hagués estat aquí per salvar-li la pell…

—El professor Llopin em podria haver matat mil cops si hagués volgut —va replicar el Harry—. He estat a soles amb ell un munt de vegades; m’ensenyava a protegir-me dels demèntors. Si era còmplice del Black per què no em va matar aleshores?

—No em demani que intenti entendre com funciona el cap d’un home llop —va cridar l’Snape—. Potter, surti del mig.

—És un desgraciat! —va cridar el Harry—. No els escolta només perquè es van riure de vostè quan eren joves…

—A callar! No penso tolerar que em parli d’aquesta manera! —va xisclar l’Snape, que cada cop semblava més boig—. És pastat al seu pare, Potter! Li acabo de salvar la vida, m’ho hauria d’agrair de genolls! Li hauria estat bé que l’hagués matat! Hauria mort com el seu pare, massa arrogant per creure’s que s’havia equivocat amb el Black… I ara, surti del mig, tant si vol com si no vol, surti del mig!

El Harry es va decidir en una dècima de segon. Abans que l’Snape pogués fer una sola passa cap a ell, va alçar la vareta.

—Expulsiarmus! —va cridar. I no va ser l’únic que ho va fer.

Es va produir una explosió que va fer trontollar la porta; l’Snape va sortir volant, va picar contra la paret i va caure per terra. Dels cabells li sortia un rajolinet de sang. L’havien deixat inconscient.

El Harry va mirar al seu voltant. El Ron i l’Hermione havien intentat desarmar l’Snape al mateix moment. La vareta de l’Snape havia sortit disparada, havia dibuixat una paràbola en l’aire i havia caigut al llit al costat del Malifet.

—No ho hauries hagut de fer —va dir el Black, mirant el Harry—. Me l’hauries hagut de deixar a mi…

El Harry va defugir la mirada del Black. No estava convençut que hagués actuat bé.

—Hem atacat un professor… Hem atacat un professor… —xisclava l’Hermione preocupada, mirant-se el cos inert de l’Snape amb ulls d’espant—. Oh, Déu meu, ens hem ficat en un bon embolic…

El Llopin lluitava per desfer-se de les cordes. El Black es va ajupir ràpidament i el va deslligar. El Llopin es va posar dret, fregant-se els braços allà on les cordes li havien estat tallant la circulació.

—Gràcies, Harry —va dir.

—Això no vol dir que els cregui —va replicar el Harry.

—Llavors ha arribat l’hora que us donem alguna prova —va dir el Black—. Noi, dóna’m el Ben.

El Ron es va prémer l’Scabbers contra pit.

—Vinga, home —va dir amb un fil de veu—. Com vols que em cregui que et vas escapar d’Azkaban només per posar-li les mans a sobre a l’Scabbers?! —I va mirar el Harry i l’Hermione perquè li donessin suport—. Molt bé, acceptem que el Babbaw es podia convertir en rata… Hi ha milions de rates al món… Com podia saber ell quina rata havia de buscar si estava tancat a Azkaban?

—Té tota la raó, Sirius —va acceptar el Llopin, que es va girar cap al Black amb les celles arrufades—. Com vas esbrinar on era?

El Black es va ficar una d’aquelles mans que semblaven urpes al vestit i va treure un tros de paper molt rebregat. El va aplanar i els el va ensenyar.

Era la fotografia de la família Weasley que havia sortit publicada al Periòdic Profètic l’estiu anterior, i allà, a l’espatlla del Ron, hi havia l’Scabbers.

—D’on has tret això? —li va preguntar el Llopin al Black, estupefacte.

—Del Fudge —va fer el Black—. Quan va visitar Azkaban l’any passat em va donar el seu diari. I allà, a la portada, vaig veure el Ben. A l’espatlla d’aquest noi… El vaig reconèixer a l’acte… L’havia vist transformar-se moltes vegades… I l’article deia que el noi aniria a Hogwarts passat l’estiu… On era el Harry…

—Déu meu! —va fer el Llopin a sota veu, mirant-se l’Scabbers i la fotografia del diari amb els ulls fora de les òrbites—. La pota del davant…

—Què li passa? —va preguntar el Ron desafiant.

—Que li falta un dit —va dir el Black.

—I és clar —va dir el Llopin corprès—. Tan simple, tan brillant… Se’l va tallar ell mateix?

—Just abans de transformar-se —va dir el Black—. Quan el vaig acorralar, es va posar a cridar com un boig que jo havia traït la Lily i el James perquè ho sentís tothom. I aleshores, abans que li pogués fer res, va fer saltar el carrer pels aires amb la vareta rere l’esquena i va matar tothom que hi havia a cinc metres a la rotllana… I va córrer cap al clavegueram a amagarse amb les altres rates…

—Ron, mai no has sentit a dir —li va preguntar el Llopin— que l’únic que van trobar del Babbaw era un dit?

—Escolteu, l’Scabbers es devia barallar amb una altra rata, jo què sé! Fa segles que és amb la meva família, val?

—Dotze anys, per ser més exactes —va dir el Llopin—. Mai no t’has preguntat com és que viu tant?

—L’hem… L’hem cuidat molt bé! —es va defensar el Ron.

—Doncs ara no fa gaire bona pinta, que diguem… —va insinuar el Llopin—. Suposo que ha anat perdent pes d’ençà que va sentir a dir que el Sirius s’havia escapat…

—Tenia por d’aquell gat boig! —va dir el Ron, assenyalant el Malifet, que seguia miolant al llit.

Però allò no era cert, va pensar de sobte el Harry… L’Scabbers ja estava malalt abans de trobar-se amb el Malifet… Havia començat a fer mala cara quan el Ron havia tornat d’Egipte… Que era quan el Black s’havia escapat…

—Aquest gat no està boig —va dir el Black amb veu profunda. Va allargar una d’aquelles mans ossudes i va acariciar el cap pelut del Malifet—. És el gat més intel·ligent que he conegut mai. Immediatament es va adonar que el Ben no era una rata. I quan em va trobar a mi, també va veure que jo no era cap gos. Li va costar una mica confiar en mi. Però al final vaig poder comunicar-me amb ell, explicar-li què era el que buscava, i m’ha estat ajudant…

—Què vols dir? —va dir l’Hermione sense alè.

—Va intentar portar-me el Ben, però no va poder… Així que va robar les contrasenyes perquè jo pogués entrar a la Torre de Gryffindor… Vaig entendre que les havia agafat de la tauleta de nit d’un noi…

Al Harry li estava a punt d’esclatar el cap. Tot era increïble… I en canvi…

—Però el Ben es va ensumar el que estava passant i va fugir… El gat (com heu dit que es diu? Malifet?) em va dir que el Ben havia deixat taques de sang als llençols… Suposo que es va mossegar a si mateix… Fingir la seva mort ja li havia funcionat un cop…

Aquestes paraules van fer que el Harry tornés a la realitat.

—I per què va fingir la seva mort? —va dir furiós—. Doncs perquè sabia que tu el volies matar, com havies fet amb els meus pares!

—No, Harry… —va fer el Llopin.

—I ara has vingut per matar-lo!

—Oh, i tant! —va dir el Black, mirant-se l’Scabbers amb ulls assassins.

—Aleshores hauria hagut de deixar que l’Snape se t’endugués! —va cridar el Harry.

—Harry —va fer el Llopin, prest—, que no ho veus? Tot aquest temps hem estat pensant que el Sirius havia traït els teus pares i que el Ben havia intentat capturar-lo… Però va ser al revés. Va ser el Ben qui va trair els teus pares, i el Sirius qui va intentar capturar-lo a ell…

—No és veritat! —va cridar el Harry—. Ell era el seu guardasecret! Ens ha dit que els havia matat! Ens ho ha dit abans que vostè arribés!

Assenyalava el Black, que va assentir amb el cap; tenia els ulls vidriosos.

—Harry… El que volia dir és que va ser com si els hagués matat —va dir amb un fil de veu—. Perquè vaig ser jo qui va convèncer els teus pares a l’últim moment que el guardasecret fos ell, els vaig convèncer perquè ho fos ell en lloc de jo… I per això sóc culpable, i en sóc conscient… La nit que van morir tenia pensat visitar el Ben per assegurar-me que estava bé, i quan vaig arribar al seu amagatall, havia desaparegut. Però no hi havia cap senyal de lluita. I allò em va estranyar, vaig tenir por, així que me’n vaig anar a casa dels teus pares immediatament. I quan vaig veure que la casa estava destrossada, quan vaig veure els seus cossos… Vaig entendre el que havia fet el Ben. El que havia fet per culpa meva.

Es va quedar sense veu. Va girar la cara.

—Ja n’hi ha prou —va dir el Llopin en un to agut que el Harry no li havia sentit mai—. Hi ha una manera segura de provar el que va passar en realitat. Ron, dóna’m la rata.

—Què li farà si la hi dono? —li va preguntar el Ron al Llopin tot tens.

—Forçar-lo perquè aparegui —va respondre el Llopin—. Si realment és una rata, no li farà cap mal.

El Ron s’ho va pensar, i finalment la hi va donar al Llopin.

L’Scabbers es va posar a esgüellar sense parar, retorçant-se com un boig, amb aquells ulls petits i negres que li sortien de les òrbites.

—Estàs a punt, Sirius? —va preguntar el Llopin.

El Black ja havia agafat la vareta de l’Snape de sobre del llit. Es va acostar al Llopin i a la rata histèrica; als seus ulls mullats semblava que estava a punt de calar-s’hi foc.

—Tots dos? —va dir a mitja veu.

—Sí, no? —va fer el Llopin, subjectant l’Scabbers amb força en una mà, la vareta en l’altra—. Quan digui tres. Un… Dos… Tres!

De les dues varetes va sortir un flaix de llum blava; durant un instant l’Scabbers es va quedar flotant en l’aire, retorçant-se descontroladament… El Ron va cridar… La rata va caure a terra. Es va produir un altre flaix encegador i llavors…

Va ser com veure la pel·lícula d’un arbre que creix a càmera ràpida. Del terra va sorgir un cap, després va pujar el cos i llavors li van créixer les extremitats; allà on hi havia hagut l’Scabbers, en un segon hi va haver un home que movia les mans desesperadament. El Malifet escopia i feia marrameus des del llit amb els pèls de l’esquena eriçats.

Era un home molt petit, no gaire més alt que el Harry o l’Hermione. Tenia uns cabells fins i descolorits que duia molt descuidats, i una gran calba. Semblava com pansit: tenia l’aparença d’un home gras que havia perdut molt de pes en poc temps. Tenia la pell bruta, gairebé tant com l’Scabbers, i alguna cosa de la rata traspuava en aquell nas punxegut i en els seus ulls transparents. Se’ls va mirar respirant amb dificultat. El Harry va notar que mirava de cua d’ull cap a la porta.

—Què tal, Ben? —va dir el Llopin amablement, com si fos la cosa més normal del món que les rates es convertissin de sobte en antics companys d’escola—. Feia un munt de temps que no ens vèiem…

—S-Sirius… R-Remus… —Tenia una veueta aguda que recordava els esgüells de la rata. Va tornar a mirar la porta de reüll—. Amics… Vells amics…

El Black va alçar la vareta, però el Llopin el va agafar pel canell, li va fer una advertència amb la mirada i es va tornar a dirigir al Babbaw amb veu despreocupada.

—Ben, hem estat xerrant sobre el que va passar la nit que la Lily i el James van morir. És una llàstima que t’hagis perdut les parts més interessants de la conversa quan t’has posat a xisclar aquí al costat del llit…

—Remus —va dir el Babbaw sobresaltat, i el Harry es va fixar que li suava la cara—, oi que no te’l creus? Em va intentar matar, Remus…

—Això diuen —va dir el Llopin, més fred—. Per això m’agradaria esclarir un parell de detalls, Ben, si ets tan amable…

—Ha vingut a matar-me! —va xisclar el Babbaw de sobte, assenyalant cap al Black, i el Harry va notar que ho feia amb el dit del mig perquè li faltava l’índex—. Va matar la Lily i el James, i ara vol matar-me a mi també! Remus, m’has d’ajudar…

El Black es va mirar el Babbaw amb ulls insondables i la seva cara semblava més que mai una calavera.

—Ningú no et tocarà un pèl fins que no ens expliquis algunes coses —va dir el Llopin.

—Que us expliqui algunes coses? —va xisclar el Babbaw, mirant desesperadament al seu voltant, a les finestres barrades i altre cop a l’única porta que hi havia a l’habitacio—. Sabia que vindria a buscar-me! Sabia que tornaria a intentar-ho! Fa dotze anys que l’espero!

—Sabies que el Sirius s’escaparia d’Azkaban? —va preguntar el Llopin arrufant les celles—. Quan no ho havia aconseguit mai ningú?

—La màgia negra li dóna poders en els quals els altres no podem ni somiar! —va xisclar el Babbaw—. Com s’explica que s’escapés d’Azkaban, si no? Suposo que «aquell a qui no hem d’anomenar» li va ensenyar alguns trucs!

El Black es va posar a riure, i aquell horrible riure histèric va omplir l’habitació.

—Que Voldemort em va ensenyar trucs? —va fer.

El Babbaw es va estremir, com si el Black l’hagués fuetejat.

—Què passa, et fa por sentir el nom del teu antic amo? —li va preguntar Black—. Ho comprenc. Els seus seguidors no deuen estar gaire contents amb tu, oi?

—No entenc què vols dir, Sirius… —va murmurar el Babbaw, amb la respiració encara més accelerada. La cara sencera li relluïa de la suor.

—No t’has estat amagant de mi aquests dotze anys —li va explicar el Black—. T’has estat amagant dels antics seguidors de Voldemort. Vaig sentir moltes coses a Azkaban, Ben… Es pensen que estàs mort, perquè si no, els agradaria molt passar comptes amb tu… Els he sentit cridar coses en somnis. Sembla que pensen que el traïdor els va trair. I no tots els seguidors de Voldemort van anar a parar a Azkaban, oi? N’hi ha un munt que són lliures, que esperen l’hora de retornar, que fan veure que es van adonar de l’error que van cometre… Si mai arribessin a saber que estàs viu, Ben…

—No sé de què em parles… —va dir el Babbaw, espantat. Es va eixugar la cara amb la màniga i va mirar el Llopin—. Remus, tu no et creus aquesta pel·lícula, oi?

—Ben, he de reconèixer que no veig per què un home innocent hauria volgut passar dotze anys transformat en rata —va dir el Llopin serenament.

—Innocent, però espantat! —va xisclar el Babbaw—. Si als seguidors de Voldemort els agradaria trobar-me és perquè vaig posar un dels seus millors homes a la presó! El Sirius Black, l’espia!

El Black va fer una ganyota.

—Com t’atreveixes? —va grunyir com si fos el gos enorme en què es transformava—. Jo, espia de Voldemort? Des de quan jo vaig al darrere de gent més forta i poderosa que jo? En canvi, tu, Ben… No entenc com és que no me’n vaig adonar que tu eres l’espia des del començament. Tota la vida t’ha agradat tenir amics que et poguessin protegir, oi? Abans érem nosaltres… El Remus i jo… I el James…

El Babbaw es va tornar a eixugar la cara; li costava respirar.

—Jo, l’espia… Estàs boig… Jo mai… No sé com pots dir una cosa…

—La Lily i el James et van fer guardasecret perquè jo els ho vaig suggerir —va dir el Black amb tant de verí a la veu que el Babbaw va fer una passa enrere—. Em pensava que era el pla perfecte… La manera ideal d’enganyar-lo… Vaig pensar que era obvi que Voldemort em buscaria a mi, que mai no se li acudiria que usarien un ésser feble i miserable com tu… Devia ser el moment més feliç de la teva desgraciada existència, quan li vas dir a Voldemort que li podies entregar els Potter…

El Babbaw parlava per a si mateix; el Harry va sentir algunes de les paraules que deia, com ara «increïble» i «boig», però li va cridar més l’atenció el color de cendra de la seva cara i la manera com es mirava les finestres i la porta.

—Professor Llopin? —va fer l’Hermione tímidament. Puc dir una cosa?

—I és clar, Hermione —va dir el Llopin afablement.

—Doncs que l’Scabbers… Vaja, vull dir, aquest home… Fa tres anys que dorm al mateix dormitori que el Harry. Si està de part de l’Irmominable, com és que mai no ha intentat fer-li mal?

—Exacte! —va xisclar el Babbaw, assenyalant l’Hermione amb la mà mutilada—. Gràcies! Ho veus, Remus? No li he fet res, al Harry! Per què no li hauria hagut de fer res?

—Vols que t’ho expliqui, Ben? Vols que et digui per què no li has fet res al Harry? —va dir el Black—. Doncs perquè tu mai no has fet res per ningú si no veies quin profit en podies treure. Per això. Voldemort fa dotze anys que està amagat, diuen que està mig mort. Tu, cometre un assassinat als nassos de l’Albus Dumbledore per un bruixot desfet que no és ningú? Mai de la vida! No, tu et volies assegurar que Voldemort fos el rei de la festa, abans de tornar al seu costat, oi? Per què, si no, et vas refugiar amb una família de bruixots? Per estar ben informat, oi, Ben? Per si de cas el teu vell protector guanyava força i tornava a ser segur posar-se de part seva…

El Babbaw va obrir i tancar la boca unes quantes vegades. Semblava haver perdut la capacitat de parlar.

—Mmm… Senyor Black?… —va dir l’Hermione amb timidesa.

El Black es va sobresaltar que se li dirigissin d’aquella manera i es va quedar mirant l’Hermione com si no estigués gens acostumat que li parlessin amb educació.

—Li fa res que li pregunti com és que es va escapar d’Azkaban, si no va usar màgia negra?

—Moltes gràcies! —va cridar el Babbaw, movent el cap frenèticament cap a ella—. Exacte! Això és el que jo li anava…

Però el Llopin el va fer callar amb una mirada. El Black havia arrufat les celles lleugerament, però no perquè li molestés la pregunta. Més aviat semblava que meditava la resposta.

—Doncs la veritat és que no sé com m’ho vaig fer —va dir a poc a poc—. Crec que el motiu pel qual no vaig perdre la raó és que sabia que era innocent, que sabia que era allà per culpa d’una injustícia. I allò no era un sentiment de felicitat, per això els demèntors no me’l van xuclar… I gràcies a això no vaig perdre l’enteniment i vaig seguir sabent qui era… Allò em va ajudar a no perdre els poders… I quan la cosa se’m feia… insuportable… em transformava a la cel·la… Em convertia en gos… Els demèntors són cecs, saps? —Va empassar saliva—. Saben on és la gent perquè senten les seves vibracions, les seves emocions… I, és clar, quan em transformava en gos s’adonaven que els meus sentiments eren menys… menys humans, menys complexos… Però es pensaven que estava perdent el cap, com tothom, així que no els preocupava. Em sentia feble, molt feble, i havia perdut tota esperança de desfer-me d’ells sense una vareta…

»Aleshores vaig veure el Ben en aquella fotografia… Em vaig adonar que era a Hogwarts, amb el Harry… Perfectament situat per actuar si li arribaven veus que les forces del mal guanyaven poder…

El Babbaw movia el cap i deia alguna cosa incomprensible, però se l’escoltava atentament, com si estigués hipnotitzat.

—Estava a punt per atacar quan estigués segur que tindria aliats… A punt per entregar-los l’últim Potter. Si els lliurava el Harry, qui podria dir que havia traït Lord Voldemort? El rebrien amb tots els honors…

»Així que vaig veure clar que havia de fer alguna cosa. Jo era l’únic que sabia que el Ben seguia viu…

El Harry va recordar el que el senyor Weasley li havia dit a la seva dona. «Els guardes diuen que parla en somnis, que sempre diu el mateix: “És a Hogwarts…”».

—Va ser com si algú m’hagués encès un foc al cap, i els demèntors no el podien apagar… No era un sentiment de felicitat… Era una obsessió… Però em va donar forces, em va aclarir la ment. Així que una nit, quan van obrir la porta de la cel·la per portar-me el sopar, vaig aconseguir sortir-ne, transformat en gos… Els costa tant percebre els sentiments dels animals que es van quedar desconcertats… Jo estava molt prim aleshores, tan prim que em vaig poder esmunyir entre els barrots… I, encara transformat en gos, vaig nedar fins a terra ferma… Vaig viatjar cap al nord fins a Hogwarts i hi vaig entrar un altre cop transformat en gos… Des de llavors que gairebé no he sortit del bosc… Excepte per veure el quidditch, és clar… Harry, voles tan bé com el teu pare…

Va mirar el Harry, i el Harry no va apartar la vista.

—Creu-me —va dir el Black amb aquella veu ronca—. Creu-me. No vaig trair la Lily i el James. Hauria preferit morir abans de fer-ho.

I, finalment, el Harry el va creure. Com que tenia un nus a la gola, va assentir amb el cap.

—No!

El Babbaw va caure de genolls, com si amb aquell gest el Harry hagués signat la seva sentència de mort. Humiliant-se, es va arrossegar per terra amb les mans juntes, com si estigués resant.

—Sirius… Sóc jo… Sóc el Ben… El teu amic… Oi que no…?

El Black va clavar una puntada de peu a l’aire i el Babbaw va recular.

—No em toquis, ja porto prou merda a la roba —va dir el Black.

—Remus! —va xisclar el Babbaw, dirigint-se al Llopin, implorós—. No te’l creus, oi que no? Si haguessin canviat de pla, el Sirius t’ho hauria dit, no?

—Si es pensava que jo era l’espia, no —va dir el Llopin—. Suposo que és per això que no m’ho vas dir, oi Sirius? —va dir, d’una manera despreocupada.

—Perdona’m, Remus —va dir el Black.

—No passa res, Lladruc, amic meu —va dir el Llopin, i es va arromangar—. I tu, em perdones que pensés que tu eres l’espia?

—És clar —va dir el Black, i el fantasma d’un somriure es va passejar per la seva cara cadavèrica. Ell també es va arromangar—. El matem tots dos alhora?

—Sí, no? —va dir el Llopin, trist.

—Sé que vosaltres mai no faríeu una cosa així… Ho sé… —va dir, sense aire. I se’n va anar de quatre grapes cap al Ron.

—Ron… Que no he estat un bon amic…? Una bona mascota? Ron, no deixaràs que em matin, oi que no? Estàs de part meva, oi?

Però el Ron se’l mirava completament repugnat.

—Ecs! Dormies al meu llit! —va exclamar.

—Ets un noi bo… Un amo comprensiu… —va dir el Babbaw, arrossegant-se—. No deixaràs que ho facin, oi? He estat la teva rata… He estat una bona mascota…

—Doncs deus haver estat millor rata que persona, però jo no hi veig el motiu per estar-ne orgullós —va dir el Black, impassible. El Ron, que cada vegada estava més blanc pel mal que li feia la cama, es va allunyar del Babbaw. El Babbaw es va girar sobre els genolls, va ensopegar cap endavant i es va agafar al vestit de l’Hermione.

—Noia bonica… Noia intel·ligent… Oi que no deixaràs que…? Ajuda’m…

L’Hermione li va arrencar el vestit de les mans i va recular contra la paret, horroritzada. El Babbaw va tocar de mans a terra.

Es va incorporar, tremolant, i va girar el cap lentament cap al Harry.

—Harry… Harry… Ets igual que el teu pare… Sou idèntics…

—Com t’atreveixes a parlar-li al Harry? —va bramar el Black—. Com t’atreveixes a mirar-lo a la cara? Com t’atreveixes a parlar-li del seu pare?

—Harry —va murmurar el Babbaw, arrossegant-se de genolls cap a ell, implorant-li amb els braços—. Harry, el James no m’hauria volgut mort… El James hauria estat comprensiu… M’hauria perdonat…

El Black i el Llopin van avançar cap a ell, el van agafar per les espatlles i el van empènyer enrere. El Babbaw es va quedar assegut a terra, retorçant-se de por, mirant-los fixament als ulls.

—Reconeixes que vas vendre la Lily i el James a Voldemort? —va preguntar el Black, que també tremolava.

El Babbaw es va posar a plorar. Era una visió horrible: semblava un infant molt gros que s’estava quedant calb, agemolit de por en un racó.

—Sirius, Sirius, què volies que fes? El Senyor de les Forces del Mal té uns poders inimaginables, creu-me… Tenia molta por, Sirius. Jo mai no he estat valent com tu, el Remus o el James. Jo no volia… Però «aquell a qui no hem d’anomenar» m’hi va obligar…

—Mentider! —va rugir el Black—. Feia un any que li passaves informació quan van morir la Lily i el James! Eres el seu espia!

—S’estava… S’estava fent amb el poder a tot arreu! —va dir el Babbaw esbufegant—. Q-què hauria aconseguit, rebutjant-lo?

—Què hauries aconseguit lluitant contra el bruixot més malèvol que ha existit mai? —va cridar el Black, furiós—. Salvar la vida a molts innocents, et sembla poc?

—Que no ho entens, Sirius? —va dir el Babbaw ploriquejant—. M’hauria mort!

—Doncs hauries hagut de morir! —va rugir el Black—. Morir, abans que trair els teus amics, igual que nosaltres hauríem fet per tu!

El Black i el Llopin estaven drets, espatlla amb espatlla, amb les varetes preparades.

—Hauries hagut de veure —va dir el Llopin serenament—, que si no et matava Voldemort, ho faríem nosaltres. Adéu, Ben.

L’Hermione es va tapar la cara amb les mans i es va tombar cap a la paret.

—No! —va cridar el Harry. Va córrer i es va posar davant del Babbaw, encarant les varetes—. No el mateu —va dir gairebé sense alè—. No el mateu.

—Harry, és per culpa d’aquesta sangonera que no tens pares —va objectar el Black—. Aquesta bèstia immunda i covarda t’hauria vist morir sense parpellejar. Ja has sentit què ha dit. La seva pell li importava molt més que la teva família sencera.

—Ja ho sé —va dir el Harry—. El portarem al castell. L’entregarem als demèntors. Que el tanquin a Azkaban… Però no el mateu.

—Harry! —va xisclar el Babbaw, i es va llançar als seus peus—. Ets… Moltes gràcies… No m’ho mereixo… Moltes gràcies…

—No em toquis —li va etzibar el Harry, i es va desempallegar del Babbaw amb fàstic—. No ho faig per tu. Ho faig perquè no crec que al meu pare li hagués agradat que els seus millors amics es convertissin en assassins… Per culpa teva.

Es va fer un silenci sepulcral, només se sentia el Babbaw, que s’estava ofegant i es premia el pit. El Black i el Llopin es van mirar. Tots dos van abaixar la vareta.

—Harry, tu ets l’únic que té dret a decidir —va dir el Black—. Però pensa… Pensa què va fer…

—Que el tanquin a Azkaban —va repetir el Harry—. Ningú no es mereix tant anar a aquell lloc com ell…

Rere el Harry, el Babbaw continuava respirant amb dificultat.

—Com vulguis —va dir el Llopin—. Aparta’t, doncs.

El Harry va dubtar.

—El vull lligar —va explicar el Llopin—. Res més, t’ho prometo.

El Harry es va apartar. De la vareta del Llopin van sortir unes cordes i un instant després el Babbaw es retorçava a terra, lligat i emmordassat.

—Però, Ben, si et transformes —va grunyir el Black, apuntant el Babbaw amb la vareta—, et matarem. Hi estàs d’acord, Harry?

El Harry va mirar-se el patètic ésser que hi havia a terra i va fer que sí de manera que el Babbaw el veiés.

—Doncs som-hi —va dir el Llopin, que volia anar per feina—. Ron, jo no arreglo ossos tan bé com Madame Pomfrey, així que val més que ens limitem a immobilitzar-te la cama i et portem a la infermeria.

Se’n va anar cap al Ron, es va ajupir, li va donar uns copets a la cama amb la vareta i va xiuxiuejar: «Fèrula». Immediatament van aparèixer unes benes que el van embenar soles. El Llopin el va ajudar a alçar-se; el Ron va posar el peu a terra amb cautela i va comprovar que la cama li aguantava el pes.

—Molt millor, ara —va dir—. Gràcies.

—Què fem amb el professor Snape? —va preguntar l’Hermione amb un fil de veu, mirant-se el cos de l’Snape, que estava estirat a terra de bocaterrosa.

—No té res greu —va dir el Llopin, que s’havia ajupit al seu costat i li estava comprovant el pols—. Només que heu estat una mica… massa entusiastes. Tan sols ha perdut la consciència. Mmm… Em sembla que serà millor que no el reanimem fins que siguem al castell. Ens l’endurem així…

I va dir: «Mobilicorpus» en veu baixa. El cos de l’Snape es va alçar com si tingués lligades unes cordes invisibles als canells, als genolls i al coll, però el cap li penjava, de manera que semblava un titella grotesc. Es va quedar flotant a un pam de terra amb els peus caiguts. El Llopin va agafar la capa que fa invisible i se la va guardar a la butxaca.

—I dos de nosaltres ens hauríem d’emmanillar a aquesta cosa —va dir el Black, i va tocar el Babbaw amb el peu—. Per si de cas.

—Jo mateix —va dir el Llopin.

—I jo —va dir el Ron, furiós, coixejant cap a ell.

El Black va fer aparèixer dos parells de manilles; en un moment el Babbaw va estar dret, amb la mà esquerra emmanillada a la mà dreta del Llopin i la mà dreta, emmanillada a la mà esquerra del Ron, que feia un posat de determinació. Semblava que s’hagués pres la veritable identitat de l’Scabbers com un insult a la seva persona. El Malifet va saltar del llit àgilment i es va posar en marxa amb la seva cua en forma de raspall de netejar ampolles alçada de content.





20. El petó dels demèntors


El Harry mai no havia format part d’un grup tan estrany. El Malifet va baixar el primer per les escales, rere seu anaven el Llopin, el Babbaw i el Ron, que semblava que participessin en una cursa amb les cames lligades. Després venia el professor Snape flotant en l’aire, xocant amb els peus amb cada esglaó, mogut per la força de la seva pròpia vareta, amb què el Sirius l’apuntava. I al darrere de tot, el Harry i l’Hermione tancaven el grup.

Els va costar molt refer el camí pel túnel. El Llopin, el Babbaw i el Ron havien de caminar de costat, però el Llopin no va deixar d’apuntar el Babbaw amb la vareta. Caminaven pel túnel en fila índia tan bonament com podien i anaven molt lents. El Malifet seguia encapçalant la marxa. El Harry anava just rere el Sirius, que seguia fent flotar l’Snape cap endavant. L’Snape xocava contínuament amb el cap al sostre, que era molt baix, i el Harry tenia la impressió que el Sirius no feia cap esforç per evitar-ho.

—Saps què significa, això? —li va dir el Sirius al Harry de sobte, mentre avançaven lentament pel túnel—. Saps què vol dir que entreguem el Ben?

—Que tu ets lliure —va dir el Harry.

—Sí… —va fer el Sirius—. Però també sóc… No sé si t’ho han dit… Sóc el teu padrí.

—Sí, ja ho sabia —va dir el Harry.

—Bé… Per si de cas als teus pares els passava alguna cosa… Em van fer tutor teu… —va continuar el Sirius, nerviós.

El Harry es va quedar parat. Volia dir el Sirius el que es pensava que volia dir?

—Però, és clar, entendré que et vulguis quedar amb els teus tiets —va prosseguir el Sirius—. Però bé… No ho sé, pensa-t’ho. Un cop tot s’hagi esclarit… Si volguessis… canviar de família…

El Harry va sentir un esclat d’alegria al cor.

—Què? Viure amb tu? —va fer, i es va donar un cop al cap amb una roca que sobresortia una mica—. Marxar de casa dels Dursley?

—Ja m’imaginava que no voldries —va afegir el Sirius ràpidament—. Ho entenc. Només que…

—Ets boig? —va fer el Harry, amb una veu tan ronca com la del Sirius—. És clar que vull marxar de casa dels Dursley! Tens casa? Quan m’hi puc mudar?

El Sirius es va girar de cop per mirar-lo; el cap de l’Snape anava fregant el sostre del túnel, però al Sirius no semblava que li importés gaire.

—De debò que vols? —va preguntar—. De debò?

—Oh, i tant! —va exclamar el Harry.

I a la cara cadavèrica del Sirius va aparèixer el primer somriure veritable que el Harry li havia vist fer. Li va canviar la cara per complet, com si sota aquella màscara famèlica hagués aparegut una persona deu anys més jove. Durant un instant, el Harry va reconèixer l’home que reia a la boda dels seus pares.

No van tornar a dir res fins que no van arribar al final del túnel. El Malifet va ser el primer de sortir, i era evident que havia premut el nus que hi havia a la base del tronc, perquè el Llopin, el Babbaw i el Ron van sortir i no es van sentir les branques salvatges del pi cabaralla.

El Sirius va fer sortir l’Snape pel forat, i es va apartar per deixar pas a l’Hermione i al Harry. Finalment, tots van ser fora.

Els jardins de l’escola estaven completament a les fosques, l’única llum que es veia sortia de les finestres distants del castell. Es van posar en marxa sense dir res. El Babbaw continuava respirant amb dificultat, i de tant en tant deixava anar un gemec. Al Harry li rodava el cap. Marxaria de casa dels Dursley. Se n’aniria a viure amb el Sirius Black, el millor amic del seu pare… Es va sentir com en un somni… Què passaria quan els digués als Dursley que se n’anava a viure amb el pres fugitiu que havien vist a la televisió?

—Ben, un pas en fals i… —va sentir que amenaçava el Llopin uns metres endavant, apuntant al pit del Babbaw amb la vareta.

Caminaven amb pas feixuc pels jardins, a poc a poc les llums del castell s’anaven fent més grans. L’Snape seguia flotant estranyament davant del Sirius amb el cap penjant. Però aleshores…

Al cel es va moure un núvol. De sobte van aparèixer ombres a la gespa. El grup havia quedat banyat de llum de lluna.

L’Snape va xocar amb el Llopin, el Babbaw i el Ron, que de cop i volta s’havien aturat. El Sirius es va quedar paralitzat. Va allargar un braç per aturar el Harry i l’Hermione.

El Harry va veure la silueta del Llopin a la llum de la lluna. S’havia posat rígid, les cames i els braços se li van estremir.

—Oh, Déu… —va xisclar l’Hermione—. Aquesta nit no s’ha pres la poció! Ja no és inofensiu!

—Correu! —va xiuxiuejar el Sirius—. Correu!

Però el Harry no podia córrer. El Ron estava emmanillat al Babbaw i al Llopin. S’hi va voler apropar, però el Sirius el va agafar pel pit i el va apartar amb força.

—Deixa-me’l a mi… Correu!

Van sentir un fort cruixit. Al Llopin se li estava deformant el cap. I el cos també. Les espatlles se li encorbaven. Li creixien els cabells a la cara i a les mans, que a més s’estaven transformant en grapes amb urpes. Al Malifet se li havia eriçat el pèl i feia marxa enrere…

El Llopin s’estava transformant en home llop i feia petar les mandíbules. El Sirius va desaparèixer del costat del Harry. Ell també s’havia transformat, l’enorme gos que semblava un ós va aparèixer al seu lloc. L’home llop es va alliberar de les manilles i el gos el va agafar pel coll i el va allunyar del Ron i el Babbaw, que seguien lligats i s’havien posat a barallar-se com a gossos…

El Harry estava garratibat, totalment atònit, massa absort en la batalla per adonar-se de res més. Va ser un xisclet de l’Hermione el que el va alertar…

El Babbaw s’havia llançat sobre la vareta que li havia caigut al Llopin. El Ron, que estava inestable sobre la cama embenada, va anar a petar a terra. Van sentir una explosió, un llamp de llum… I el Ron va quedar petrificat. Una altra explosió… I el Malifet va sortir volant pels aires.

—Expulsiarmus! —va cridar el Harry, apuntant cap al Babbaw amb la seva vareta; la vareta del Llopin va sortir volant i va desaparèixer—. No et moguis! —li va tornar a cridar, corrent cap a ell.

Però ja era massa tard. El Babbaw s’havia transformat. El Harry va veure com la seva cua pelada fuetejava la manilla que penjava del braç del Ron i va sentir que s’allunyava per la gespa.

Van sentir un udol i uns grunyits; el Harry es va girar i va veure l’home llop que corria; galopava cap al bosc…

—Sirius, el Babbaw s’ha transformat i s’ha escapat! —va cridar el Harry.

El Sirius sagnava; tenia uns talls molt profunds al morro i a l’espatlla, però en sentir les paraules del Harry es va posar a córrer i poc després el so de les seves petjades es perdia en la distància.

El Harry i l’Hermione van córrer cap al Ron.

—Què li ha fet? —va xiuxiuejar l’Hermione. El Ron tenia els ulls mig tancats i la boca oberta. Era clar que estava viu perquè el sentien respirar, però no els reconeixia.

—No ho sé.

El Harry va mirar al seu voltant desesperat. El Black i el Llopin havien desaparegut… Només els quedava l’Snape, que seguia penjat de l’aire, inconscient…

—Val més que els pugem al castell i avisem algú —va dir el Harry, apartant-se els cabells de la cara, en un intent de fer alguna cosa raonable—. Vinga…

Però aleshores van sentir uns lladrucs i un udol en la foscor; un gos que patia…

—El Sirius —va dir el Harry amb un fil de veu, escodrinyant la foscor.

Va tenir un moment d’indecisió, però pel Ron no podien fer res en aquells moments i, pel que semblava, el Black no s’ho estava passant bé…

El Harry es va posar a córrer, l’Hermione el va seguir. Els va semblar que els lladrucs provenien del llac i se’n van anar cap allà. El Harry, que corria tant com li era possible, va sentir un fred intens i no es va adonar del que significava.

Tot d’una van deixar de sentir els lladrucs. Quan van arribar a la vora del riu van veure per què… El Sirius tornava a ser home. Estava de quatre grapes a terra i es protegia el cap amb les mans.

—Nooo —suplicava—. Noooo… Sisplau…

I aleshores el Harry els va veure. Com a mínim hi havia un centenar de demèntors, que s’arrossegaven en massa al voltant del llac en direcció a ells. Aquell fred intens que coneixia tan bé va començar a penetrar-lo, se li estava ofuscant la visió; es va girar, i va veure que encara n’apareixien més per tots els voltants; els estaven encerclant…

—Hermione, pensa en un record feliç! —va cridar el Harry, i va alçar la vareta. Parpellejava intensament tractant de veure-hi millor, sacsejava el cap per desempallegar-se dels crits llunyans que havia començat a sentir…

«Me’n vaig a viure amb el meu padrí. Marxo de casa dels Dursley».

Es va forçar a pensar en el Sirius, i només en el Sirius, i va començar a cridar:

—Expecto patronum! Expecto patronum!

El Black es va estremir, va caure a terra i es va quedar immòbil, pàl·lid com si estigués mort.

—Expecto patronum! Hermione, ajuda’m! Expecto patronum!

—Expecto… —murmurava l’Hermione—. Expecto… Expecto…

Però no li sortia. Els demèntors estaven molt a prop, a poc més de tres metres d’ells. Van formar una sòlida barrera al voltant del Harry i de l’Hermione i s’acostaven cada cop més…

—Expecto patronum! —cridava el Harry, esforçant-se per no sentir els crits que li ressonaven al cap—. Expecto patronum!

Un fil de fum platejat li va sortir de la vareta i es va quedar flotant al seu voltant. Just en aquell instant va sentir que l’Hermione es desmaiava. S’havia quedat sol… Completament sol…

—Expecto… Expecto patronum!

El Harry va caure de genolls en la gespa humida. La boira l’encegava. Va fer un gran esforç per pensar… El Sirius és innocent… És innocent… Es troba bé… I jo me n’aniré a viure amb ell…

—Expecto patronum! —va dir, sense alè.

Gràcies a la feble llum que desprenia el seu patronus informe, va veure que un demèntor s’aturava molt a prop seu. No podia travessar el núvol de plata que el Harry havia conjurat. Una mà de mort llefiscosa va sortir de sota la capa. Va fer un gest com si volgués escampar el patronus.

—No… No… —feia el Harry—. És innocent… Expecto… Expecto patronum!

Notava que l’observaven, sentia la seva respiració profunda, com si l’envoltés un vent terrorífic. El demèntor que tenia més a prop semblava que s’ho estava pensant. Llavors va alçar les dues mans, aquelles mans nauseabundes… I es va treure la caputxa.

Allà on hi hauria hagut d’haver ulls, només hi havia una pell fina, grisa, crostada, tibant, sobre unes òrbites buides. Però tenia boca… Un forat deforme, cavernós, que xuclava aire i emetia un so com el d’un xerric-xerrac, un xerric-xerrac que anunciava la mort.

El Harry es va quedar garratibat, no es podia moure, no podia parlar. El seu patronus va pampalluguejar i es va esvair. No veia res, als ulls hi tenia una boira espessa. Havia de lluitar… Expecto patronum… No veia res… Va sentir aquells crits tan coneguts… Expecto patronum… Va buscar el Sirius a les palpentes, i va trobar el seu braç… No se l’endurien…

Però un parell de mans llefiscoses el van agafar pel coll amb força. El van alçar… Sentia el seu alè… El demèntor li anava a xuclar l’ànima… Sentia el seu alè putrefacte… Els crits de la seva mare li ressonaven al cap… Ja no tornaria a sentir mai més res…

I aleshores, a través de la boira que l’estava ofegant, va veure una llum platejada que cada cop brillava més i més… Va caure endavant sobre la gespa…

De bocaterrosa, massa dèbil per moure’s, marejat i tremolant, el Harry va obrir els ulls. Aquella llum enlluernadora ho il·luminava tot… Ja no sentia els crits, el fred s’esvaïa…

Alguna cosa que els envoltava a ells tres feia recular els demèntors… Els xerrics que feien en respirar se sentien cada cop més dèbils. Se n’anaven… Ja no feia fred…

Amb les poques energies que li quedaven, el Harry va aconseguir alçar el cap un parell de dits i va veure un animal que galopava cap a l’altra vora del llac, envoltat de llum. Amb els ulls enterbolits per la suor, el Harry va tractar d’esbrinar quin animal era… Brillava com un unicorn. Lluitant per mantenir-se conscient, el Harry va veure que s’aturava en arribar. Durant un instant, va veure, gràcies a la resplendor, que algú l’acollia amb la mà enlaire per donar-li uns copets… Algú que li era molt familiar… Però no podia ser que fos…

El Harry no entenia res. Era incapaç de pensar. Va sentir que es quedava definitivament sense forces i va caure rodó a terra.





21. El secret de l’Hermione


—Un esdeveniment esgarrifós… Esgarrifós… És un miracle que tots estiguin vius… Mai no m’havia passat una cosa així… Déu meu, quina sort que fóssiu allà, professor Snape…

—Gràcies, senyor conseller.

—Jo diria que us donaran l’Orde de Merlí de segona classe. De primera, si puc!

—De debò, moltes gràcies, senyor conseller.

—Teniu un tall molt lleig al cap… Suposo que és obra del Black, oi?

—Doncs no. De fet, han estat el Potter, el Weasley i la Granger, senyor conseller.

—No pot ser!

—El Black els havia embruixat, me n’he adonat a l’instant. Si s’ha de jutjar per com es comportaven, els havia fet Màgia de la Fal·làcia. Creien que era possible que el Black fos innocent. No eren responsables de les seves accions. És clar que gràcies a la seva intervenció, el Black hauria pogut escapar… És evident que pensaven que capturarien el Black tot solets. Se n’han sortit en nombroses ocasions… I em temo que s’ho tenen molt cregut… I, a més, el director té la màniga ampla amb el Potter…

—Home, professor Snape… És el Harry Potter… Tots li hem fet la vista grossa en algun moment…

—Doncs jo no crec que sigui bo per a ell que se’l tracti de manera especial. Jo el tracto com qualsevol altre. I a qualsevol altre alumne se l’expulsaria de l’escola per haver posat en perill els seus amics d’aquesta manera. Pensi-ho, senyor conseller: ha trencat totes les normes de l’escola (moltes de les quals s’havien instaurat per protegir-lo precisament a ell), era fora dels límits permesos, de nit, en companyia d’un home llop i un assassí… I a més, tinc motius per pensar que s’ha escapat a Hogsmeade diverses vegades…

—Bé… Ja ho veurem, professor Snape, ja ho veurem… És cert que el noi ha estat una mica eixelebrat…

El Harry els escoltava amb els ulls closos. Se sentia molt dèbil. Les paraules li anaven de les orelles al cervell tan lentament que li costava molt d’entendre-les. Els braços i les cames li pesaven molt, les parpelles també… No les podia obrir. No volia moure’s d’aquell llit tan còmode mai més…

—El que més em sorprèn és el comportament dels demèntors… De debò que no sabeu què els ha fet recular, professor Snape?

—No, senyor conseller. Quan he tornat en si ja se n’anaven cap als llocs de guàrdia…

—Increïble. I el Black, el Harry i la noia…

—Estaven tots inconscients quan hi he arribat. Aleshores he emmordassat el Black, l’he lligat, he fet aparèixer unes lliteres i els he pujat a tots al castell.

I allà es va aturar. Al Harry se li començava a espavilar el cervell i a mesura que ho feia se li despertava una sensació d’inquietud a l’estómac.

Va obrir els ulls.

Ho veia tot borrós. Algú li havia tret les ulleres. Es trobava en la foscor de la infermeria. A l’altre extrem de la sala va distingir la silueta de Madame Pomfrey, que estava d’esquena inclinada sobre un llit. El Harry va forçar la vista i va distingir els cabells pèl-rojos del Ron sota el braç de Madame Pomfrey.

El Harry va tombar el cap. Al llit de la dreta tenia l’Hermione, il·luminada per la llum de la lluna. Ella també havia obert els ulls, estava com petrificada, i quan es va adonar que el Harry s’havia despertat, es va posar un dit als llavis i li va assenyalar la porta de la infermeria. Estava oberta de bat a bat i els arribaven les veus del Cornelius Fudge i de l’Snape, que eren a fora al passadís.

Madame Pomfrey es dirigia al llit del Harry amb pas decidit. El Harry es va girar per mirar-la. Portava la rajola de xocolata més grossa que havia vist a la vida. Semblava un roc.

—Ja s’han despertat? —va dir amb energia. Va posar la xocolata a la tauleta de nit del Harry i va començar a trossejar-la amb un martell petit.

—Com està el Ron? —van preguntar el Harry i l’Hermione a una veu.

—Sobreviurà —va dir Madame Pomfrey, molt seriosa—. I vostès dos es quedaran aquí fins que jo ho cregui… Senyor Potter, què coi fa?

El Harry s’havia incorporat, s’havia posat les ulleres i havia agafat la vareta.

—He de parlar amb el director —va dir.

—Potter —va fer Madame Pomfrey en un to tranquil·litzador—, ja ha passat tot. Han capturat el Black. El tenen tancat a dalt. D’aquí a poc els demèntors li faran el petó…

—Què?

El Harry va sortir del llit d’un bot; l’Hermione havia fet el mateix. Però al corredor l’havien sentit xisclar i el Cornelius Fudge i l’Snape van entrar immediatament a la infermeria.

—Harry… Harry… Què fas? —va dir el Fudge, esverat—. Hauries de ser al llit… Ja ha pres xocolata? —li va preguntar a Madame Pomfrey ansiós.

—Senyor conseller, hem de parlar amb vostè! —va exclamar el Harry—. El Sirius Black és innocent! El Ben Babbaw va simular la seva mort! L’hem vist aquesta nit! No pot deixar que els demèntors li facin això al Sirius, és…

Però el Fudge movia el cap i somreia.

—Harry… Harry… Estàs ofuscat, acabes de passar per una experiència terrible. Estira’t al llit, que ho tenim tot controlat.

—No ho tenen tot controlat! —va cridar el Harry—. Tenen un innocent!

—Senyor conseller, sisplau, escolti’ns —va dir l’Hermione, que era al costat del Harry i es mirava el Fudge amb ulls imploradors—. Jo també he vist el Babbaw. Era la rata del Ron, és un animàgic. El Babbaw, és clar, i…

—Ho veu, senyor conseller? —va fer l’Snape—. Estan totalment ofuscats tots dos… El Black ha fet la feina a la perfecció…

—No estem ofuscats! —va rugir el Harry.

—Senyor conseller! Professor Snape! —va exclamar Madame Pomfrey, enfadada—. Facin el favor de marxar. El Potter és el meu pacient, està trastornat i ha de descansar!

—No estic trastornat, estic intentant explicar-los què ha passat! —va dir el Harry furiós—. Si m’escoltessin…

Però de sobte Madame Pomfrey li va empapussar un tros de xocolata enorme. El Harry es va ennuegar i ella va aprofitar l’ocasió per dur-lo al llit per la força.

—I ara, sisplau, senyor conseller, els prego que se’n vagin. Aquests nens han de descansar…

La porta es va tornar a obrir. Era el Dumbledore. El Harry es va empassar el tros de xocolata com va poder i es va tornar a aixecar.

—Professor Dumbledore, el Sirius Black…

—Per l’amor de Déu! —va xisclar Madame Pomfrey, histèrica—. Això és una infermeria, o què és? Senyor director, us prego que…

—Madame Pomfrey, us demano disculpes, però he de parlar urgentment amb el senyor Potter i la senyoreta Granger —va dir el Dumbledore amb veu serena—. He estat parlant amb el Sirius Black…

—Suposo que us ha explicat el mateix conte de fades que ha fet creure al Potter, oi? —li va etzibar l’Snape—. Una història sobre una rata i sobre que el Babbaw està viu…

—Certament, aquesta és la història del Black —va dir el Dumbledore observant atentament l’Snape a través de les seves ulleres de mitja lluna.

—I el meu testimoni no compta per a res? —va rugir l’Snape—. El Ben Babbaw no era a Ca l’Alfred, i tampoc no l’he vist al jardí.

—Perquè estava inconscient, professor Snape! —va dir l’Hermione amb fermesa—. S’ha perdut la…

—Senyoreta Granger, calli d’una vegada!

—Sisplau, professor Snape —va fer el Fudge, alarmat—, aquesta senyoreta està trastornada, hem de ser comprensius…

—M’agradaria parlar amb el Harry i l’Hermione a soles —va dir el Dumbledore, tallant—. Cornelius, Severus, Poppy, us agrairia molt que ens deixéssiu sols.

—Però, senyor director! —va esclatar Madame Pomfrey—. Han de seguir un tractament, han de descansar…

—Això no pot esperar —va dir el Dumbledore—. Insisteixo que ens deixeu sols.

Madame Pomfrey es va mossegar el llavi i se’n va anar a grans passos cap al fons de la sala, va entrar al seu despatx i va tancar la porta de cop. El Fudge va consultar el gran rellotge de butxaca d’or que li penjava de l’armilla.

—Els demèntors ja deuen haver arribat —va dir—. He d’anar a trobar-los. Dumbledore, us espero a dalt.

Se’n va anar cap a la porta i la va obrir perquè passés l’Snape, però l’Snape no s’havia mogut de lloc.

—Suposo que no us heu cregut una paraula de la història de Black —va dir l’Snape a mitja veu, mirant fixament el Dumbledore.

—M’agradaria parlar amb el Harry i l’Hermione a soles —va insistir el Dumbledore.

L’Snape va fer una passa cap a ell.

—A l’edat de setze anys el Sirius Black ja va demostrar que era capaç d’assassinar —va dir amb un fil de veu—. Us en recordeu, oi, senyor director? Recordeu que va intentar assassinar-me?

—Severus, continuo tenint bona memòria, gràcies —va dir el Dumbledore serenament.

L’Snape va fer mitja volta i va sortir per la porta que el Fudge mantenia oberta. Quan la van tancar, el Dumbledore es va girar cap al Harry i l’Hermione. Tots dos es van posar a parlar alhora.

—Professor, la història del Sirius és certa… Nosaltres hem vist el Babbaw…

—S’ha escapat quan el professor Llopin s’ha transformat en home llop…

—És una rata…

—Es va tallar un dit de la pota, vull dir, de la mà…

—Ha estat el Babbaw qui li ha fet això al Ron, no el Sirius…

Però el Dumbledore va alçar la mà per aturar aquell riu d’explicacions.

—Ara us toca escoltar a vosaltres, i us prego que no m’interrompeu perquè tenim molt poc temps —va dir, serè—. No hi ha cap prova que recolzi la història del Black, excepte la vostra paraula… I la paraula de dos bruixots de tretze anys no convencerà ningú. Un bon grapat de gent va jurar que havia vist com el Sirius assassinava el Babbaw. Jo mateix vaig declarar que el Sirius era el guardasecret dels Potter.

—El professor Llopin li ho pot confirmar… —el va interrompre el Harry, incapaç de contenir-se.

—El professor Llopin és al bosc i en aquests moments no li pot confirmar res a ningú. Quan torni a ser humà, ja serà massa tard, el Sirius estarà pitjor que mort. A més, em temo molt que la majoria de bruixots desconfien tant dels homes llop que la seva declaració serviria de ben poc… I si a això hi afegim que ell i el Sirius són amics de la infància…

—Però…

—Harry, escolta’m, sisplau. Ja és massa tard, m’entens? T’has d’adonar que la versió del professor Snape és molt més convincent que la vostra.

—Odia el Sirius —va dir l’Hermione desesperada—. I tot perquè el Sirius li va jugar una mala passada…

—El Sirius no ha actuat com un home innocent. Va atacar la Senyora Grassa… Va entrar a la Torre de Gryffindor amb un ganivet… Sense el Babbaw, viu o mort, no hi ha manera de revocar la sentència del Black.

—Però vostè ens creu, oi?

—Sí, us crec —va fer el Dumbledore—. Però no tinc manera de fer que els altres vegin la veritat, ni puc desacatar les decisions del conseller d’Afers Màgics…

El Harry es va quedar mirant la cara tan seriosa que feia el Dumbledore i de sobte va sentir que el terra que trepitjava havia desaparegut. Amb el temps, havia començat a pensar que el Dumbledore ho podia resoldre tot, i es pensava que es trauria del barret una solució meravellosa. Però no… Ja no els quedava cap esperança.

—El que necessitem —va dir el Dumbledore a poc a poc, i els seus ulls blaus van passar del Harry a l’Hermione— és més temps.

—Però… —va començar a dir l’Hermione. I tot d’una va obrir els ulls com unes taronges—. Ah!

—I ara, presteu-me atenció —va dir el Dumbledore, parlant en veu baixa i molt clara alhora—. El Sirius està tancat al setè pis, al despatx del professor Flitwick, que correspon a la finestra número tretze comptant des de la Torre Oest. Si tot va bé, salvareu més d’una vida innocent avui. Però no us oblideu d’això, cap dels dos: no us han de veure. Hermione, tu ja coneixes les normes, saps quin risc hi ha… No. Us. Han. De. Veure.

El Harry no entenia res. El Dumbledore havia fet mitja volta i quan va arribar a la porta els va dir:

—Ara us tancaré aquí a dins. —Va mirar el rellotge i va afegir: Falten cinc minuts per a la mitjanit. Senyoreta Granger, amb tres voltes n’hi hauria d’haver prou. Sort.

—Sort? —va repetir el Harry, quan el Dumbledore va tancar la porta—. Tres voltes? De què parla? Què se suposa que hem de fer?

Però l’Hermione es potinejava el coll del vestit i en va treure una cadena d’or molt llarga i fina.

—Harry, vine cap aquí —li va dir, en un to d’urgència—. Ràpid!

El Harry se’n va anar cap a ella, desconcertat. L’Hermione subjectava la cadena. El Harry va veure que hi penjava un rellotget lluent.

—Vine…

I li va passar la cadena pel coll a ell també.

—A punt? —li va fer a cau d’orella.

—Què estem fent? —va preguntar el Harry, completament perdut.

L’Hermione va fer fer tres voltes a les busques del rellotge. La sala de la infermeria es va dissoldre. El Harry va tenir la sensació que volava enrere a tota velocitat. Li van passar pel davant un munt de colors i de formes difuminades. Les orelles li estaven a punt d’esclatar. Va cridar, però no es va sentir la veu… Poc després va notar que trepitjava terra ferma i les imatges tornaven a ser nítides.

Es trobava al costat de l’Hermione al vestíbul de l’escola, que estava desert, i per les portes obertes entrava un munt de llum de sol daurada. Es va girar cap a l’Hermione i va notar que la cadena del rellotget li tibava al coll.

—Hermione, què…?

—Cap allà! —L’Hermione va agafar el Harry pel braç i el va arrossegar cap a l’armari de les escombres. El va obrir, el va empènyer cap a dins entre les galledes i els pals de fregar, el va seguir i va tancar la porta de cop.

—Què…? Com…? Hermione, què ha passat?

—Hem viatjat en el temps —va xiuxiuejar l’Hermione, i li va treure la cadena del coll—. Tres hores enrere.

El Harry es va pessigar fort a la cama i li va fer molt de mal, així que va descartar la possibilitat que ho estigués somiant.

—Però…

—Xxxt! Escolta! Ve algú! Crec… Crec que som nosaltres!

L’Hermione premia l’orella contra la porta de l’armari.

—Sento passos… Sí, em penso que som nosaltres que anem cap a la cabana del Hagrid!

—Què vols dir? —va xiuxiuejar el Harry—. Que som aquí en aquest armari i també allà fora al vestíbul?

—Sí —va fer l’Hermione, que seguia amb l’orella enganxada a la porta—. Estic convençuda que som nosaltres… No sembla que hi hagi més de tres persones… I caminem lentament perquè portem la capa que fa invisible…

Es va aturar per sentir-hi millor.

—Ja hem baixat les escales del davant…

L’Hermione es va asseure en una galleda que hi havia tombada del revés; el Harry estava ansiós perquè li contestés algunes preguntes.

—D’on has tret aquest rellotge, o el que sigui?

—És un reculatemps —va contestar l’Hermione amb un murmuri—, i me’l va donar la professora McGonagall el dia que vam arribar a l’escola perquè no em perdés cap classe. La professora McGonagall em va fer prometre que no ho diria a ningú. Va haver d’escriure un munt de cartes a la Conselleria perquè me’n deixessin tenir un. Els va haver d’explicar que era una alumna modèlica i que mai de la vida el faria servir per a res que no fossin els estudis… Així és com he pogut anar a totes les classes que em coincidien, girant el reculatemps i revivint les hores… Però…

»Harry, no entenc què vol que fem el Dumbledore. Per què ens ha dit que reculem tres hores en el temps? No veig com això pot ajudar el Sirius…

El Harry se la va mirar. Semblava molt preocupada.

—Deu ser que vol que canviem alguna cosa que ha passat pels volts d’aquella hora —va dir a poc a poc—. Què ha passat? Fa tres hores estàvem caminant cap a la cabana del Hagrid…

—Harry, parla en present. Fa tres hores és això i ara mateix estem caminant cap a la cabana del Hagrid —li va replicar l’Hermione—. Acabem de sentir com sortíem…

El Harry va arrufar les celles; notava que s’hi estava deixant el cervell de tant pensar.

—El Dumbledore ens ha dit… Ens ha dit que podíem salvar la vida de més d’un innocent… —I aleshores hi va caure—. Hermione, hem de salvar el Becbrau!

—Però… I això en què ajudarà el Sirius?

—El Dumbledore ens ha dit… Ens ha dit on era la finestra… La finestra del despatx del professor Flitwick! On hi ha tancat el Sirius! Hi hem de volar amb el Becbrau i rescatar el Sirius! El Sirius pot escapar-se amb el Becbrau… Es poden escapar junts!

Pel poc que veia el Harry de l’Hermione en la foscor de l’armari, ella estava horroritzada.

—Serà un miracle que aconseguim fer això sense que ens vegi ningú!

—Però ho hem d’intentar, no? —va dir el Harry. Es va alçar i ell també va prémer l’orella contra la porta.

—No sembla que hi hagi ningú… Vinga, som-hi…

El Harry va obrir la porta de l’armari. Al vestíbul no hi havia ningú. Tan ràpidament i silenciosament com van poder van sortir de l’armari del vestíbul i van baixar les escales de pedra de l’entrada. Les ombres ja s’estaven fent llargues, les fulles més altes dels arbres del Bosc Prohibit tornaven a ser daurades.

—I si hi ha algú mirant per la finestra…? —va dir l’Hermione, estremint-se, mirant el castell que tenien darrere.

—Ens haurem d’arriscar —va dir el Harry amb determinació—. Directes al bosc, d’acord? Ens amagarem rere un arbre des d’on tinguem una bona visió…

—Molt bé, però farem la volta pels hivernacles —va dir l’Hermione a sota veu—. Ens hem de mantenir allunyats de la porta de la cabana del Hagrid, o ens veurem a nosaltres mateixos! Ja hi devem haver arribat!

Sense acabar d’entendre què havia volgut dir l’Hermione amb allò, el Harry va sortir corrent i ella li va anar al darrere. Van creuar els horts, van arribar als hivernacles, s’hi van aturar un moment per descansar i van continuar; corrent tan veloçment com podien, van esquivar el pi cabaralla i se’n van anar a refugiar-se al bosc.

Un cop a l’empara de l’ombra dels arbres, el Harry va mirar enrere; uns segons més tard va arribar l’Hermione esbufegant.

—Bé —va dir sense alè—, ara ens hem d’acostar a la cabana. Harry, vigila que no et vegi ningú…

Van vorejar el bosc furtivament entre els arbres. Quan van arribar a un punt des del qual es veia la porta de la cabana, van sentir que algú hi picava. Van córrer a amagar-se rere un roure imponent i van treure el cap per veure què passava. El Hagrid va obrir la porta, pàl·lid i tremolós, i va mirar al seu voltant per veure qui havia picat. Aleshores el Harry va sentir la seva veu.

—Hagrid, som nosaltres. Portem posada la capa que fa invisible. Deixa’ns entrar perquè ens la puguem treure.

—No hauríeu d’haver vingut! —va dir el Hagrid. Es va apartar i va tancar la porta ràpidament.

—Això és la cosa més rara que hem fet mai —va dir el Harry entusiasmat.

—Ens hem de moure una mica més cap allà —va xiuxiuejar l’Hermione—. Ens hem d’acostar més al Becbrau.

Van avançar pels arbres silenciosament fins que van veure l’hipogrif, que estava molt nerviós, lligat a la tanca de l’hort de carabasses del Hagrid.

—Ara? —va preguntar el Harry a mitja veu.

—No! —va fer l’Hermione—. Si l’alliberem ara, els del Comitè es pensaran que ho ha fet el Hagrid! Hem d’esperar fins que l’hagin vist!

—Però aleshores ho haurem de fer en un minut… —va replicar el Harry. Allò s’estava posant cada cop més difícil.

En aquell moment van sentir que es trencava una peça de ceràmica dins la cabana del Hagrid.

—Això és el Hagrid que ja ha trencat la gerra de la llet —va xiuxiuejar l’Hermione—. D’aquí a poc jo trobaré l’Scabbers…

I evidentment, uns minuts després van sentir el xisclet de sorpresa de l’Hermione.

—Hermione —va dir el Harry de sobte—. I si…? I si entrem i agafem el Babbaw i ja està…?

—No! —va exclamar l’Hermione escandalitzada—. Però que no entens que estem trencant una de les lleis més bàsiques de la bruixeria? Ningú no està autoritzat a canviar el passat, ningú! Ja has sentit el que ha dit el Dumbledore! Si ens veuen…

—Però si només ens veuria el Hagrid i nosaltres mateixos!

—Harry, què creus que passaria si et veiessis a tu mateix entrant per la porta de la cabana del Hagrid? —li va preguntar l’Hermione.

—Mmm… Em pensaria que m’he tornat boig —va respondre el Harry—. O creuria que allò és producte de la màgia negra…

—Exacte! No ho entendries, i potser fins i tot t’atacaries a tu mateix! Ho veus? La professora McGonagall em va explicar que als bruixots que han jugat amb el temps els han passat coses horribles… La majoria han acabat matant-se en el passat o en el futur per equivocació!

—D’acord… —va fer el Harry—. Tan sols era una idea. Em pensava que…

Però l’Hermione li va donar un cop de colze i li va assenyalar el castell. El Harry es va desplaçar una mica per tenir més bona visió de les portes de sortida. El Dumbledore, el Fudge el vellet del Comitè i el MacNair, el botxí, baixaven per les escales de pedra.

—Estem a punt de sortir de la cabana! —va murmurar l’Hermione. I, òbviament, uns instants després la porta del darrere es va obrir i el Harry es va veure sortir amb el Ron, l’Hermione i el Hagrid. Sens dubte, allò d’estar rere un arbre i veure’s a l’hort de carabasses va ser la sensació més estranya que havia tingut en la vida.

—Tranquil, Brau. Tranquil… —li va dir el Hagrid al Becbrau. I, dirigint-se al Harry, el Ron i l’Hermione, va afegir—: Vinga, fugiu!

—Hagrid, no podem…

—Els explicarem què va passar…

—No el poden matar!

—Us he dit que marxeu! Ja és prou dur sense que vosaltres us fiqueu en problemes!

El Harry va veure com l’Hermione, a l’hort de carabasses, llançava la capa que fa invisible sobre el Ron i ell mateix.

—No us entretingueu! No us quedeu a escoltar!

Van picar a la porta del Hagrid. El Comitè d’Execució havia arribat. El Hagrid es va girar i va tornar a la cabana. Però no va tancar la porta. El Harry va notar que la gespa s’anava aixafant al voltant de la cabana del Hagrid i va sentir tres parells de peus que s’allunyaven. Ell, el Ron i l’Hermione havien marxat… Però el Harry i l’Hermione que hi havia rere l’arbre van poder sentir el que passava a la cabana perquè la porta del darrere era oberta.

—On és la bèstia? —van sentir que preguntava el MacNair.

—Fff… Fora —va dir el Hagnd sense esma.

El Harry va amagar el cap quan va veure que el MacNair es posava a mirar per la finestra. Aleshores va parlar el Fudge.

—Ehem… Hagrid… He de llegir el comunicat oficial de l’execució. Serà un moment. I després tu i el MacNair l’haureu de signar. MacNair, sisplau, les normes de procediment diuen que tu també has d’escoltar…

Així que el MacNair va deixar la finestra. Era ara o mai.

—Espera’m aquí —li va xiuxiuejar el Harry a l’Hermione—. Ho faré jo.

El Fudge va iniciar el seu discurs, el Harry va sortir de darrere l’arbre, va saltar la tanca de l’hort de carabasses i es va acostar al Becbrau.

El Comitè per a l’Eliminació de Bèsties Perilloses ha decidit que l’hipogrif Becbrau, d’ara endavant dit el condemnat, sigui executat el dia 6 de juny al capvespre…

Amb molt de compte de no parpellejar, el Harry va mirar fixament aquells ferotges ulls taronges del Becbrau que ja coneixia i li va fer una reverència. El Becbrau es va agenollar i es va tornar a alçar. Aleshores el Harry es va posar a deslligar la corda que el lligava a la tanca.

El condemnat serà executat pel mètode de decapitació, que durà a terme el botxí designat pel Comitè, el senyor Walden MacNair…

—Becbrau, tranquil —va xiuxiuejar el Harry—, hem vingut a ajudar-te. No facis soroll…

I perquè consti, firmen els testimonis.

—Hagrid, has de signar aquí…

El Harry va estirar la corda amb totes les seves forces, però el Becbrau s’havia quedat clavat sobre les potes del davant.

—Bé, doncs acabem ràpid amb això —va dir la veueta aflautada del membre del Comitè a la cabana del Hagrid—. Hagrid, potser seria millor que et quedessis a dins…

—No, vull estar al seu costat… No vull que es quedi sol…

A la cabana es van sentir passes.

—Becbrau, mou-te! —va murmurar el Harry.

El Harry va estirar la corda que el Becbrau tenia al voltant del coll. L’hipogrif es va posar a caminar, agitant les ales d’irritació. Eren a tres metres del bosc, perfectament visibles des de la porta del darrere de la cabana.

—Un moment. MacNair —va dir la veu del Dumbledore—, vostè també ha de signar. —Les passes es van aturar. El Harry va estirar més fort la corda. El Becbrau va tancar el bec i es va posar a caminar una mica més ràpid.

El cap de l’Hermione sobresortia del tronc d’un arbre; estava pàl·lida.

—Harry, de pressa! —va dir amb un xiuxiueig.

El Harry encara sentia la veu del Dumbledore a la cabana.

Li va fer una altra estrebada a la corda. El Becbrau es va posar a trotar a desgrat. Per fi havien arribat als arbres.

—Ràpid, ràpid! —va xisclar l’Hermione, i va sortir de darrere l’arbre per estirar ella també la corda i que el Becbrau es mogués més de pressa. El Harry va mirar enrere; els arbres els tapaven i ells tampoc no veien el jardí del Hagrid.

—Para! —va fer l’Hermione amb un xiu-xiu—. Ens podrien sentir…

La porta del darrere de la cabana del Hagrid s’havia obert de cop. El Harry, l’Hermione i el Becbrau es van quedar molt quiets; fins i tot l’hipogrif semblava estar escoltant amb atenció.

Hi va haver un silenci… I llavors…

—On és? —va fer la veueta aflautada del membre del Comitè—. On és la bèstia?

—Estava lligada aquí! —va dir el botxí, furiós—. Jo l’he vist! Aquí!

—Increïble —va dir el Dumbledore, que semblava que ho trobés molt divertit.

—Brau! —va exclamar el Hagrid amb veu rogallosa. Van sentir un brunzit i el xac d’una destral. Enfadat, el botxí l’havia clavada contra la tanca. Aleshores van sentir l’udol i aquell cop van entendre les paraules que el Hagrid havia dit sanglotant.

—S’ha escapat! S’ha escapat! Que Déu li beneeixi el bec, s’ha escapat! Que llest que has estat, Brau!

El Becbrau es va posar a estirar la corda; volia tornar amb el Hagrid. El Harry i l’Hermione van haver d’estirar fort i de clavar els talons al sotabosc per impedir-ho.

—Algú l’ha deslligat! —va rugir el botxí—. Hem de regirar els jardins i el bosc…

—MacNair, si realment algú s’ha endut el Becbrau, de debò pensa que el lladre se n’hauria anat caminant? —li va dir el Dumbledore, que continuava passant-s’ho molt bé—. Regiri el cel, si li ve de gust… A mi em ve més de gust una tassa de te. Fins i tot em podria prendre un conyac. Hagrid?

—El… El que vulgui, professor Dumbledore —va dir el Hagrid, que estava a punt de desmaiar-se d’alegria—. És a casa seva…

El Harry i l’Hermione escoltaven atentament. Van sentir passos, el botxí que renegava en la distància, el cop de la porta i de nou silenci.

—I ara, què? —va preguntar el Harry, mirant al seu voltant.

—Ens haurem de quedar aquí amagats —va dir l’Hermione, que estava molt esverada—. Hem d’esperar que tornin al castell. I que puguem volar amb el Becbrau fins a la finestra del Sirius. Això no serà fins d’aquí a un parell d’hores… Oh, Déu meu, això serà molt difícil…

Va mirar inquieta cap al bosc. El sol es ponia.

—Ens hem de moure —va dir el Harry, reflexionant—. Hem de veure el pi cabaralla, si no no sabrem què passa.

—Tens raó —va fer l’Hermione, estirant el Becbrau—. Però, Harry, recorda que no ens poden veure…

Van vorejar el bosc fins que van arribar a un grup d’arbres des d’on es veia el pi. S’estava fent ràpidament de nit.

—Mira, el Ron! —va dir de sobte el Harry.

Una silueta corria pel jardí, la seva veu va ressonar en l’aire tranquil de la nit.

—Deixa en pau l’Scabbers… Deixa’l en pau… Scabbers, vine aquí…

I aleshores van veure dues figures més que sortien del nores. El Harry va mirar com ell i l’Hermione sortien disparats rere el Ron. I després va veure com el Ron es llançava al terra.

—Ja ets meu! Fuig, gat fastigós…

—I ara ve el Sirius! —va exclamar el Harry. De les arrels del pi havia sortit la gran silueta del gos. Van veure que tirava a terra el Harry i després agafava el Ron…—. Des d’aquí encara és més horrible, oi? —va dir, mirant com el gos s’enduia el Ron—. Auu! Quin cop m’ha donat el pi… I a tu també… Això se’m fa molt estrany…

El pi cabaralla cruixia i movia les branques més baixes; ells intentaven esquivar-les movent-se àgilment, mirant d’arribar a la base del tronc. I aleshores l’arbre va quedar paralitzat.

—El Malifet ha premut el nus —va dir l’Hermione.

—I ara hi entrem nosaltres —va murmurar el Harry—. Ja som dins.

Tan bon punt van desaparèixer, l’arbre es va tornar a moure. Uns segons després van sentir passos. El Dumbledore, el MacNair, el Fudge i el vellet del Comitè pujaven cap al castell.

—Just després que entréssim al túnel! —va exclamar l’Hermione—. Només que el Dumbledore hagués vingut amb nosaltres…

—Però aleshores el MacNair i el Fudge també haurien vingut —va dir el Harry amargament—. I segur que el Fudge li hauria ordenat al MacNair que matés el Sirius a l’acte…

Van estar observant com els quatre homes pujaven les escales de pedra i desapareixien. Durant uns minuts l’escenari va quedar desert. I a continuació…

—Aquí tenim el Llopin! —va exclamar el Harry, quan van veure una altra figura que baixava corrent les escales de pedra i corria com un llamp cap al pi cabaralla. El Harry va mirar el cel. Els núvols tapaven completament la lluna.

Van observar el Llopin com agafava una branca trencada de terra i premia el nus del tronc. L’arbre es va relaxar i el Llopin també va desaparèixer pel forat entre les arrels.

—Si hagués agafat la capa… —va dir el Harry—. Mira-la, allà a terra…

Es va girar cap a l’Hermione.

—Si hi vaig corrent i l’agafo, l’Snape no se la trobaria i…

—Harry. No. Ens. Poden. Veure!

—Però com et pots quedar aquí tan tranquil·la observant el que passa? —va rugir el Harry. S’ho va pensar, i va afegir—: Jo me’n vaig a agafar la capa!

—Harry, no! L’Hermione va agafar el Harry pel vestit just a temps. A l’acte van sentir una cançó. Era el Hagrid, que pujava al castell fent esses i cantant a plens pulmons. A la mà duia una ampolla gran.

—Ho veus? —va xiuxiuejar l’Hermione—. Veus què hauria passat? Ens hem de quedar amagats. Becbrau, para!

L’hipogrif intentava frenèticament seguir el Hagrid; el Harry també es va posar a estirar fort la corda. Van contemplar com el Hagrid serpentejava cap al castell, fins que va desaparèixer i aleshores el Becbrau va deixar de lluitar per alliberar-se i va abaixar el cap entristit.

Ni dos minuts després, les portes del castell van tornar a obrir-se per deixar pas a l’Snape, que va sortir amb molta empenta i es va posar a córrer cap al pi.

El Harry va cloure els punys quan va veure que s’aturava al costat de l’arbre i mirava al seu voltant. Va veure la capa i la va agafar.

—Deixa això, gos fastigós! —va rugir el Harry per a si mateix.

—Xxxt!

L’Snape va agafar la branca que el Llopin havia fet servir per immobilitzar l’arbre, va prémer el nus, es va posar la capa i va desaparèixer.

—Doncs ja està —va dir l’Hermione en veu baixa—. Ja som tots allà baix… I ara només hem d’esperar que tornem a sortir…

Va agafar la punta de la corda i la va lligar a l’arbre que tenia més a la vora. En acabat, es va asseure a terra agafant-se els genolls amb els braços.

—Harry, hi ha una cosa que no entenc… Com és que els demèntors no s’han endut el Sirius? Recordo que ens han envoltat, i aleshores em sembla que m’he desmaiat… N’hi havia tants…

El Harry també es va asseure a terra. Li va explicar el que havia vist: que quan el demèntor que tenia més a prop s’havia tret la caputxa i havia acostat la boca a la seva, una gran cosa platejada havia creuat el llac al galop i havia obligat els demèntors a retirar-se.

Quan el Harry va acabar d’explicar la història, l’Hermione va quedar amb la boca una mica badada.

—Però, què era?

—Només una cosa podia fer que els demèntors marxessin —va dir el Harry—. Un patronus de veritat. Un patronus realment poderós.

—Però qui l’ha conjurat?

El Harry no va respondre. Estava pensant en la persona que havia vist a l’altra banda del llac. Recordava perfectament qui havia pensat que era… Però com podia ser que fos…?

—I no has vist qui era? —va preguntar l’Hermione encuriosida—. Un professor, potser?

—No —va fer el Harry—. No era un professor.

—Però havia de ser un bruixot molt poderós, per aconseguir que tots aquells demèntors marxessin… Si el patronus brillava tant, el deu haver il·luminat… No li has vist la…?

—Sí, li he vist la cara —va dir el Harry pausadament—. Però potser han estat imaginacions meves… No tenia el cap clar… Just després m’he desmaiat…

—Però digue’m qui t’has pensat que era!

—Crec… —El Harry va empassar saliva, conscient que el que anava a dir semblaria molt estrany—. Crec que era el meu pare.

El Harry es va mirar l’Hermione, que aleshores ja estava totalment bocabadada. Se’l mirava amb uns ulls alarmats que alhora expressaven una mica de pena.

—Harry, el teu pare… El teu pare és mort —va dir suaument l’Hermione.

—Ja ho sé —es va apressar a dir el Harry.

—Creus que era el seu fantasma?

—No ho sé… No, crec que no… Semblava de carn i ossos…

—Però aleshores…

—Potser ha estat un miratge —va dir el Harry—. Però jo el que he vist… No ho sé, tinc fotos seves… I semblava ell…

L’Hermione se’l continuava mirant com si estigués preocupada pel seu estat mental.

—Ja sé que és de bojos —va dir el Harry sense embuts. Es va girar cap al Becbrau, que gratava el terra amb el bec, segurament per buscar cucs. Però en realitat no mirava el Becbrau. Estava pensant en el seu pare, i en els seus tres amics de l’ànima… Enllunat, Cuapelada, Lladruc i Forcat… Era possible que tots quatre haguessin estat als jardins de l’escola aquella nit? Cuapelada havia reaparegut aquell vespre i això que tothom estava convençut que era mort… Així doncs, era tan impossible que el seu pare hagués fet el mateix? O potser havia estat una al·lucinació? La figura estava massa lluny per veure-la amb claredat… I tot i així, per un moment, abans de perdre la consciència…

Les fulles que tenien per sobre seu es movien amb la brisa. La lluna apareixia i desapareixia rere els núvols. L’Hermione esperava asseguda mirant el pi cabaralla.

Així es van estar més d’una hora, fins que…

—Ja sortim! —va xiuxiuejar l’Hermione.

Tots dos es van alçar. El Becbrau va aixecar el cap. Van veure el Llopin, el Ron i el Babbaw sortir com podien del forat de les arrels. Aleshores va sortir l’Snape, inconscient, flotant en l’aire d’una manera estranya. I després l’Hermione, el Harry i el Black.

Al Harry li anava el cor a cent. Va mirar el cel. En qualsevol moment aquell núvol es mouria i deixaria al descobert la lluna…

—Harry —va murmurar l’Hermione, com si li hagués llegit el pensament—, no ens podem moure. No ens poden veure. No podem fer-hi res…

—Així que hem de deixar que la rata s’escapi un altre cop… —va dir el Harry indignat.

—I com vols trobar una rata en la foscor? —li va etzibar l’Hermione—. No podem fer-hi res! Hem tornat per ajudar el Sirius. Se suposa que no hem de fer res més!

—Doncs vaja!

La lluna va aparèixer rere el núvol. Les figuretes que veien al jardí es van aturar. Després hi va haver molt enrenou…

—Ja està, el Llopin s’està transformant… —va murmurar l’Hermione.

—Hermione! —va xisclar el Harry de sobte—. Ens hem de moure!

—Que no, Harry, que t’he dit mil cops que…

—No intervingui! Però és que el Llopin està a punt de sortir corrent cap al bosc, i se’ns tirarà a sobre!

L’Hermione va fer un xisclet.

—Ràpid! —i d’una llampada va deslligar el Becbrau—. Ràpid! I ara on anem? On ens podem amagar? Els demèntors arribaran d’aquí no res…

—A casa del Hagrid! —va dir el Harry—. No hi és… Som-hi!

I es van posar a córrer tan ràpid com podien, el Becbrau els va seguir a mig galop. Sentien udolar l’home llop…

Ja veien la cabana. El Harry va fer un últim esprint i va obrir la porta perquè l’Hermione i el Becbrau passessin; ell va entrar després i va tancar la porta de cop. El gran danès es va posar a bordar.

—Calla, Ullal, que som nosaltres! —va dir l’Hermione, apressant-se a acariciar-li les orelles perquè es tranquil·litzés—. Ens ha anat de poc! —li va dir al Harry.

—Doncs sí… El Harry mirava per la finestra. Des d’allà era molt més difícil veure el que passava. El Becbrau estava molt content de tornar a ser a casa del Hagrid. Es va estirar davant del foc, va plegar les ales, satisfet, i semblava que tenia ganes de fer una migdiada.

—Em sembla que serà millor que surti —va dir el Harry—, des d’aquí no veiem què passa… I no sabrem quan és hora de… L’Hermione se’l va mirar amb recel.

—Que no intervindré… —va afegir el Harry volant—. Hermione, si no veiem què passa, com vols que sapiguem quan és hora de rescatar el Sirius?

—Molt bé… D’acord… Jo m’espero aquí amb el Becbrau. Però Harry, vés amb molt de compte… Allà fora hi ha un home llop… I els demèntors…

El Harry va tornar a sortir i va voltar la cabana. Va sentir uns lladrucs en la distància. Allò volia dir que els demèntors estaven acorralant el Sirius… En un no res l’Hermione i ell hi arribarien corrent…

El Harry es va mirar el llac, el cor li bategava fort. La persona que havia conjurat el patronus havia d’aparèixer en qualsevol moment.

Durant una fracció de segon va estar parat davant la porta del Hagrid sense saber què fer. «No. Us. Han. De. Veure». És clar que ell no volia que el veiessin. Volia veure. Havia de saber si…

Els demèntors ja havien arribat. N’apareixien de tot arreu en la foscor i s’arrossegaven per la vora del llac… Anaven cap a l’altra banda, s’allunyaven d’on era el Harry… No s’hi hauria d’exposar…

El Harry va començar a córrer. No pensava en res, només en el seu pare… Si havia estat ell… Si realment era ell… Ho havia de saber, ho havia d’esbrinar…

Ja era molt a prop del llac, i no hi veia ningú. A l’altra banda veia uns reflexos platejats… El seu intent de conjurar un patronus…

A tocar de l’aigua hi havia un matoll. El Harry s’hi va amagar al darrere, mirant ansiosament entre les fulles. A l’altra banda del llac els reflexos platejats van desaparèixer de sobte. Un sentiment d’exaltació el va envair… Estava a punt de…

—Vinga! —va dir per a si mateix, observant els voltants—. Vinga, pare… On ets?

Però no hi va aparèixer ningú. El Harry va alçar el cap i va mirar la munió de demèntors que hi havia a l’altra vora del llac. Un d’ells s’havia tret la caputxa. El salvador ja hauria de ser allà… Però allà no hi havia ningú…

I aleshores se li va encendre la llumeta i ho va entendre. No havia vist el seu pare… S’havia vist a ell mateix.

El Harry va sortir d’un bot de darrere el matoll i va treure la vareta.

—Expecto patronum! —va cridar.

I de la punta de la vareta no va sortir un núvol de boira informe, sinó un animal impressionant, resplendent i amb la forma ben definida. Va forçar la vista per veure què era. Semblava un cavall. L’animal va creuar el llac al galop i va ajupir el cap per carregar contra l’eixam de demèntors… Un cop els va haver dispersat, els va perseguir al galop pel jardí i els va forçar a recular cap a la foscor. Finalment van desaparèixer.

El patronus va fer mitja volta. Va creuar la superfície plana del llac a galop curt en direcció al Harry. No era un cavall. Tampoc no era un unicorn. Era un cérvol. Brillava amb la mateixa intensitat que la lluna que tenien a sobre… Tomava a ell…

Es va aturar al marge i es va quedar mirant el Harry amb uns grans ulls de plata. Les seves peülles no deixaven marca a la sorra. Li va fer una reverència delicada amb les banyes. I aleshores el Harry se’n va adonar…

—Forcat!

Però quan va allargar la mà tremolosa cap a la criatura, es va esvair.

El Harry es va quedar immòbil, amb el braç estirat. Va sentir unes peülles darrere seu i el cor li va fer un bot… Es va girar i va veure que l’Hermione corria cap a ell estirant el Becbrau.

—Què has fet? —li va preguntar, furiosa—. Has dit que només sorties a mirar!

—Ens acabo de salvar la vida… —va dir el Harry—. Amaga’t aquí, rere el matoll i t’ho explico.

L’Hermione va escoltar el que havia passat un altre cop bocabadada.

—T’ha vist algú?

—Sí, que no m’escoltes? M’he vist jo, però m’he pensat que era el meu pare! No passa res!

—Harry, això és molt fort… Has conjurat un patronus que ha fet fugir un munt de demèntors! Això és bruixeria molt i molt avançada!

—Però és que aquest cop sabia que ho podia fer —va dir el Harry— perquè ja ho havia fet… Té sentit?

—No ho sé… Harry, mira! L’Snape!

Tots dos es van posar a observar el que passava a l’altra banda del llac per entre les fulles del matoll. L’Snape havia recobrat la consciència. Estava conjurant lliteres per endur-se els cossos inerts del Harry, l’Hermione i el Black. Al costat seu ja flotava una quarta llitera, que sens dubte carregava el Ron. En acabat se’ls va endur a tots cap al castell amb la força de la vareta.

—Ja és gairebé l’hora —va dir l’Hermione angoixada, mirant-se el rellotge—. Queden quaranta-cinc minuts perquè el Dumbledore tanqui la porta de la infermeria. Hem de rescatar el Sirius i tornar-hi abans que algú s’adoni que no hi som…

Van esperar observant el moviment dels núvols que es reflectia sobre la superfície del llac mentre el matoll que tenien al davant xiuxiuejava amb la brisa. El Becbrau, que s’estava avorrint, es va posar a buscar cucs un altre cop.

—Creus que és possible que ja sigui allà dalt? —va dir el Harry, consultant el seu rellotge. Va mirar cap al castell i es va posar a comptar finestres.

—Mira! —va xiuxiuejar l’Hermione—. Algú surt del castell! Qui deu ser?

El Harry va forçar la vista. L’home corria pel jardí en direcció a una de les entrades. Alguna cosa que duia al cinturó li va brillar.

—És el MacNair! —va exclamar el Harry—. El botxí! Ha sortit a buscar els demèntors! Hermione, ja és l’hora…

L’Hermione va posar les mans sobre la gepa del Becbrau i el Harry la va ajudar a muntar-lo. Aleshores ell va recolzar el peu en una de les branques del matoll i va pujar al davant. Va agafar la corda que penjava del coll de l’hipogrif i la hi va lligar a l’altra banda del collar perquè fes de regnes.

—A punt? —li va preguntar a l’Hermione amb un murmuri—. Agafa’t fort a mi…

El Harry va donar-li un cop de taló a la illada.

L’hipogrif es va enlairar. El Harry es va arrapar al seu cos amb els genolls; darrere seu aquelles ales enormes batien poderosament. L’Hermione es va agafar fort a la cintura del Harry i anava dient per a si mateixa:

—No m’agrada gens això, gens…

El Harry va apressar el Becbrau i van volar silenciosament cap als pisos més alts del castell… El Harry va estirar fort la regna esquerra perquè el Becbrau girés i aleshores es va posar a comptar les finestres que anaven passant fins que…

—Xoo! —va cridar, estirant les dues regnes alhora tan fort com podia.

El Becbrau va minorar la velocitat i finalment es va aturar, tot i que seguien oscil·lant mig metre amunt i avall perquè l’hipogrif no podia deixar de batre les ales per flotar en l’aire.

—Mira’l! —va exclamar el Harry quan en un d’aquells moviments amunt va veure el Sirius a l’altra banda de la finestra.

Va allargar el braç i quan les ales del Becbrau van baixar va poder donar un cop a la finestra. El Black va alçar la vista i es va quedar estupefacte. Es va aixecar de la cadira, va córrer cap a la finestra i va provar d’obrirla, però estava tancada amb clau.

—Aparta’t! —li va dir l’Hermione, que es va treure la vareta sense deixar d’agafar-se al Harry amb el braç esquerre.

—Alohomora!

La finestra es va obrir de bat a bat.

—Puja… No tenim gaire temps —va dir el Harry, aferrant-se al coll lliscós del Becbrau perquè no es mogués—. Has de marxar… Vénen els demèntors. El MacNair els ha anat a buscar.

El Black va recolzar les mans a l’ampit de la finestra i va pujar-hi. Va ser una sort que estigués tan prim. En un instant va aconseguir passar una cama per sobre la ronyonada del Becbrau i muntar sobre l’hipogrif rere l’Hermione.

—Ja hi som, Becbrau, amunt! —va dir el Harry, fent-li una estrebada a la corda—. Cap a la torre!

L’hipogrif va estendre les seves ales imponents i van sortir volant cap a la Torre Oest. El Becbrau va aterrar sorollosament rere els merlets i el Harry i l’Hermione van baixar sense perdre temps.

—Sirius, val més que te’n vagis, ràpid! —va dir el Harry esbufegant—. Arribaran al despatx del Flitwick d’aquí a no res i descobriran que has fugit.

El Becbrau va piafar i va tirar el cap enrere.

—Com està l’altre noi? Ron, es deia? —va preguntar el Sirius ansiós.

—Es recuperarà… Encara està inconscient, però Madame Pomfrey diu que podrà curar-lo. I ara va, vés-te’n!

Però el Black seguia mirant-se el Harry.

—No sé com agrair-te que…

—Vés! —van cridar el Harry i l’Hermione a una veu.

El Black va agafar les regnes del Becbrau i el va fer girar cap al cel immens.

—Ens tornarem a veure —va dir—. Harry, es nota que ets fill del teu pare…

I va donar un cop de taló a la illada del Becbrau, que va estirar les ales i el Harry i l’Hermione van haver de recular. L’hipogrif es va enlairar de nou… Ell i el seu genet es van fer cada cop més petits, però el Harry no va deixar de mirar-los… Fins que un núvol va tapar la lluna… I van desaparèixer.





22. Més correu per mussol


—Harry!

L’Hermione li estirava la màniga mirant-se el rellotge. Tenim exactament deu minuts per tornar a la infermeria sense que ens vegin… Abans que el Dumbledore tanqui la porta amb pany i clau…

—D’acord —va fer el Harry, i va mirar el cel per últim cop—. Som-hi!

Es van esmunyir per una porta que donava pas a una escala de cargol de pedra molt estreta. En arribar a baix van sentir veus. Es van enretirar contra la paret i van escoltar. Els va semblar que eren el Fudge i l’Snape. Caminaven de pressa pel corredor que hi havia als peus de l’escala.

—Espero que el Dumbledore no hi posi traves —deia l’Snape—. Es farà ara mateix, el petó?

—Sí, tan aviat com el MacNair torni amb els demèntors. L’afer Black ha estat força vergonyant per a nosaltres. No sabeu les ganes que tinc d’informar el Periòdic Profètic que ja és nostre… No m’estranyaria que us volguessin fer una entrevista, professor Snape… I tan bon punt el Harry recuperi el seny, segur que voldrà explicar-los com el vau salvar…

El Harry es va haver de mossegar la llengua. Va copsar una espurna d’aquell somriure desagradable de l’Snape quan els dos homes van passar per davant de l’amagatall on eren l’Hermione i ell. Els passos es van perdre passadís enllà. El Harry i l’Hermione van esperar un moment fins a estar segurs que se n’havien anat i es van posar a córrer en direcció oposada. Avall per una escala, per una altra, al llarg d’un passadís… Aleshores van sentir unes riallotes més enllà…

—El Peeves! —va xiuxiuejar el Harry i va agafar l’Hermione pel canell—. Amaguem-nos!

I van entrar dins una classe buida que tenien a mà esquerra just a temps. El Peeves anava rebotant pel corredor amb esperit demolidor, rient com un condemnat.

—És fastigós! —va dir l’Hermione amb l’orella enganxada a la porta—. Segur que està content perquè es pensa que els demèntors estan a punt d’executar el Sirius… —Va consultar el rellotge i va afegir—: Harry, ens queden tres minuts!

Van esperar que la veu mesquina del Peeves es perdés en la distància i llavors van sortir de l’habitació per arrencar a córrer de nou.

—Hermione… Què passaria si… si no tornéssim a temps…, si el Dumbledore tanqués la porta? —va preguntar el Harry esbufegant.

—No vull ni pensar-hi! —es va horroritzar l’Hermione, i va consultar de nou el rellotge—. Un minut!

Havien arribat al passadís on es trobava l’entrada a la infermeria.

—Perfecte, sento el Dumbledore —va dir l’Hermione nerviosa—. Vinga, Harry!

Van avançar silenciosament pel passadís. La porta es va obrir. Van veure el Dumbledore d’esquena.

—Ara us tancaré aquí a dins —van sentir que deia—. Falten cinc minuts per a la mitjanit. Senyoreta Granger, amb tres voltes n’hi hauria d’haver prou. Sort.

El Dumbledore va sortir de l’habitació, va tancar la porta i va treure la vareta per barrar-la amb màgia. Aterrits, el Harry i l’Hermione van fer un últim esprint. El Dumbledore va alçar la vista i a sota el bigoti llarg i platejat se li va dibuixar un somriure.

—Què? —va preguntar, serè.

—Ho hem aconseguit! —va exclamar el Harry sense alè—. El Sirius s’ha escapat a coll del Becbrau…

El Dumbledore va somriure encara més.

—Ben fet, nois. Em sembla… —I va parar l’oïda per veure si sentia cap soroll a la infermeria—. I també em sembla que ja us n’heu anat. Entreu, que us tancaré.

El Harry i l’Hermione van entrar a la infermeria. No hi havia ningú a part del Ron, que estava immòbil al llit del fons. Ja s’estaven ficant ells als seus llits quan van sentir el pany fer clic; l’Hermione es va amagar el reculatemps sota el vestit. Un instant després Madame Pomfrey va sortir enèrgica del seu despatx.

—Ja ha marxat el director? Ja puc cuidar els meus pacients?

Estava de molt mal humor. El Harry i l’Hermione van pensar que era millor acceptar la xocolata que els donava i callar. Madame Pomfrey es va quedar plantada allà al davant per assegurar-se que se la menjaven. Al Harry li va costar molt d’empassar-se-la. Tant ell com l’Hermione estaven esperant, amb l’oïda atenta i els nervis a flor de pell… I aleshores, quan es prenien el quart tros de xocolata que els donava Madame Pomfrey, van sentir un bram irat en la distància que venia d’algun lloc per damunt d’ells.

—Què ha estat, això? —va dir Madame Pomfrey esverada.

Van començar a sentir unes veus furioses, cada cop més fortes. Madame Pomfrey va mirar cap a la porta.

—Però què fan? Despertaran a tothom!

El Harry va provar d’entendre què deien les veus que s’acostaven…

—Professor Snape, deu haver desaparegut. Hauríem d’haver deixat algú a l’habitació amb ell. Déu meu, quan això se sàpiga…

—No ha desaparegut! —va rugir l’Snape, ara ja ben a prop—. Un no pot aparèixer o desaparèixer en aquest castell. Això és cosa del Potter!

—Professor Snape, sigueu raonable… El Harry era a la infermeria…

Bum!

La porta de la infermeria es va obrir de cop.

El Fudge, l’Snape i el Dumbledore van entrar a la sala amb pas decidit. Tan sols el Dumbledore semblava tranquil. De fet, semblava que s’ho estigués passant d’allò més bé. Al Fudge se’l veia enfadat. I l’Snape estava fora de si…

—Confessi, Potter! —va dir, cridant com un boig—. Què ha fet?

—Professor Snape! —va xisclar Madame Pomfrey—. Controleu-vos!

—Professor Snape, sisplau, sigueu raonable —va insistir el Fudge—. La porta estava barrada, ho acabem de veure…

—L’han ajudat a escapar-se, ho sé! —va bramar l’Snape assenyalant el Harry i l’Hermione. Tenia la cara deformada d’ira i li saltaven capellans.

—Però home, voleu calmar-vos! —li va etzibar el Fudge—. Això que dieu és una ximpleria!

—Vós no coneixeu el Potter! —va rugir l’Snape—. Ho ha fet ell, sé que ho ha fet ell!

—Aviam, Severus —va dir el Dumbledore sense perdre la calma—, penseu-hi una mica. Aquesta porta ha estat barrada d’ençà que he marxat, fa deu minuts. Madame Pomfrey, que han sortit del llit aquests dos nois?

—I és clar que no! —va respondre Madame Pomfrey, ofesa—. Jo he estat amb ells des que us n’heu anat!

—Doncs està clar, Severus —va dir el Dumbledore afablement—. Tret que vulgueu dir que el Harry i l’Hermione poden ser a dos llocs al mateix temps, no veig per què els hem de molestar més.

L’Snape es va quedar palplantat, mort de ràbia. Va mirar el Fudge, que s’havia quedat atònit davant del seu comportament, i després el Dumbledore, a qui els ulls li brillaven rere les ulleres de mitja lluna. Va fer mitja volta i va sortir de la sala com un tro.

—L’amic sembla una mica desequilibrat —va dir el Fudge, amb els ulls clavats a la porta—. Jo de vostè el controlaria, professor Dumbledore.

—Oh, no, no està desequilibrat —va dir el Dumbledore, sense donar-hi importància—. Només està decebut.

—Doncs no és l’únic! —va exclamar el Fudge—. Demà el Periòdic Profètic serà una festa! Havíem capturat el Black i se’ns ha tornat a escapar dels dits! Només cal que es faci públic que l’hipogrif també ha fugit i seré la riota de tothom! Bé, val més que me’n vagi a informar la Conselleria…

—I els demèntors? —va preguntar el Dumbledore—. Confio que els faran fora de l’escola…

—Oh, sí, és clar, se n’hauran d’anar —va dir el Fudge, mentre es passava els dits distretament pels cabells—. Mai no m’hauria imaginat que intentarien fer-li el petó a un noi innocent… Estan completament fora de control… No pot ser, això, els enviaré tots a Azkaban aquesta nit. Potser podríem posar dracs, per vigilar les entrades…

—Al Hagrid li agradaria molt, això —va dir el Dumbledore, somrient cap al Harry i l’Hermione. Quan el Fudge i ell van sortir de la infermeria, Madame Pomfrey va córrer cap a la porta i la va tancar de nou. Remugant tota empipada, va tornar al seu despatx.

Algú va gemegar a l’altra punta de la sala. El Ron s’havia despertat. Es va incorporar, es va fregar el cap i va mirar al seu voltant.

—Què…? Què ha passat? —va murmurar—. Harry? Què hi fem, aquí? On és el Sirius? On és el Llopin? Què passa?

El Harry i l’Hermione es van mirar.

—Explica-li-ho tu —va dir el Harry, i va agafar un altre tros de xocolata.

Quan l’endemà al migdia el Harry, el Ron i l’Hermione van sortir de la infermeria es van trobar l’escola buida. Com que feia molt bon dia i ja havien acabat els exàmens, tothom se n’havia anat a Hogsmeade. Però com que el Ron i l’Hermione no tenien ganes d’anar-hi es van quedar amb el Harry al jardí comentant els extraordinaris esdeveniments de la nit anterior, preguntant-se on devien ser el Sirius i el Becbrau en aquells moments. Es van estirar a la vora del llac a observar el calamar gegant i el Harry es va quedar absort mirant l’altra vora del llac. No feia ni vint-i-quatre hores que el cérvol havia estat allà amb ell…

De sobte algú els va fer ombra. Van alçar la vista i van veure un Hagrid amb ulls de no haver dormit gaire que s’eixugava el front amb un dels seus mocadors que semblaven llençols i que els somreia.

—Ja sé que no hauria d’estar content després del que va passar ahir —va dir— perquè el Black es va tornar a escapar… Però sabeu què?

—Què? —van fer tots tres alhora, fent veure que estaven encuriosits.

—Que el Brau està viu! Es va escapar! És lliure! Ho he estat celebrant tota la nit!

—Que bé! —va dir l’Hermione i es va mirar el Ron amb reprovació perquè semblava que estigués a punt de posar-se a riure.

—Oh, i tant! Suposo que no el vaig lligar bé —va dir el Hagrid, mirant al seu voltant entusiasmat—. Però aquest matí he patit una mica… He pensat que potser s’hauria trobat el professor Llopin pel jardí… Però el Llopin m’ha dit que ahir a la nit no es va menjar res…

—Què? —va fer el Harry a l’acte.

—Renoi, que no us ho han explicat? —va fer el Hagrid, que ja no somreia tant. Va abaixar la veu, tot i que no hi havia ningú a la vora i va dir—: És que resulta que… L’Snape els ho ha dit als de Slytherin aquest matí… Es pensava que tothom ja ho sabia… Que el professor Llopin és un home llop. I ahir a la nit va estar rondant pels jardins. Ara s’està fent la maleta, és clar.

S’està fent la maleta? —va repetir el Harry, esverat—. Per què?

—Doncs perquè marxa, no? —va respondre el Hagrid, sorprès que el Harry preguntés allò—. Ha cessat a primera hora del matí. Diu que no es pot arriscar que torni a passar.

El Harry es va posar dret d’un bot.

—Vaig a veure’l —els va dir al Ron i a l’Hermione.

—Però si ja ha cessat…

—No sembla que puguem fer-hi res…

—M’és igual. El vull veure. Ara torno.

La porta del despatx del Llopin estava oberta. Ja havia empaquetat la majoria de les coses. Al costat de l’aquari buit del ganyotus, hi tenia la seva vella maleta, oberta i gairebé plena. El Llopin estava inclinat sobre l’escriptori fent alguna cosa i no va alçar el cap fins que el Harry va picar a la porta.

—T’he vist venir —va dir amb un somriure, i va assenyalar el pergamí que s’estava mirant. Era el Mapa de Magatotis.

—Acabo de parlar amb el Hagrid —va dir el Harry—, i m’ha dit que havia cessat. Però no és cert, oi?

—Em temo molt que sí que ho és —va dir el Llopin. Va començar a obrir calaixos i a buidar-los a la maleta.

—Però, per què? —va preguntar el Harry—. Perquè els de la Conselleria d’Afers Màgics es pensen que va ajudar el Sirius?

El Llopin se’n va anar cap a la porta i la va tancar.

—No. El professor Dumbledore va aconseguir convèncer el Fudge que jo tan sols volia salvar les vostres vides. —Va sospirar i va continuar—: I per a l’Snape això ha estat la gota que ha fet vessar el vas. Crec que el fet de perdre l’Orde de Merlí l’ha trastocat. Així que aquest matí a l’hora d’esmorzar, se li ha «escapat» que sóc un home llop.

—Però no pot marxar només per això! —va exclamar el Harry.

El Llopin va somriure.

—Harry, demà al matí arribarà una pluja de mussols de part de tots els pares… Ningú no vol que un home llop sigui mestre dels seus fills. I després del que va passar ahir a la nit, ho entenc. Podria haver mossegat a qualsevol… Això no pot tornar a passar.

—Però si vostè és el millor professor de Defensa Contra les Forces del Mal que hem tingut mai! —va exclamar el Harry—. No vull que marxi!

El Llopin va fer un gest amb el cap i no va dir res. Va continuar buidant els calaixos. Però quan el Harry s’esforçava a trobar un bon argument perquè es quedés, va dir:

—Segons el que m’ha explicat aquest matí el director, ahir a la nit vas salvar un munt de vides, Harry. Però del que estic especialment orgullós és del que has après aquest any. Explica’m allò del patronus.

—I això com ho sap? —va preguntar el Harry, admirat, i va oblidar el que estava pensant.

—Què, si no, hauria pogut fer recular els demèntors?

El Harry li va explicar al Llopin el que havia passat. Quan va acabar, el Llopin tornava a somriure.

—Sí, tens raó, el teu pare es transformava en cérvol —va dir—. És per això que li dèiem Forcat.

El Llopin va posar els últims llibres que li quedaven a la maleta, va tancar els calaixos i es va girar cap al Harry.

—Té… Ahir a la nit vaig portar això de Ca l’Alfred —referint-se a la capa que fa invisible—. I… —S’ho va pensar i al final també li va donar el Mapa de Magatotis—. Ja no sóc professor teu, així que no em sento culpable per tornar-te això. Jo no el vull per a res, i suposo que el Ron, l’Hermione i tu sabreu treure’n profit.

El Harry es va mirar el mapa i va somriure.

—Professor Llopin, em va dir que a Enllunat, Cuapelada, Lladruc i Forcat els hauria agradat ajudar-me a escapar de l’escola. Que ho haurien trobat molt divertit.

—I és cert —va dir el Llopin, tancant la maleta—. Estic totalment convençut que el James s’hauria decebut molt si el seu fill no hagués fet servir mai els passadissos secrets d’aquest castell.

Algú va picar a la porta. Ràpidament el Harry es va amagar el Mapa de Magatotis i la capa que fa invisible a la butxaca.

Era el professor Dumbledore, que no es va sorprendre gens de veure el Harry allà.

—Remus, teniu el cotxe de cavalls a la porta —va dir.

—Gràcies, senyor director.

El Llopin va agafar la maleta vella i l’aquari.

—Bé, doncs… Adéu, Harry —es va acomiadar, amb un somriure—. Ha estat un plaer ser professor teu. Estic segur que ens tornarem a veure. Senyor director, no és necessari que m’acompanyeu a la porta, puc tot sol…

—Com vulgueu. Adéu, doncs, Remus —va dir el Dumbledore sòbriament. El Llopin va reclinar l’aquari del ganyotus una mica per poder encaixar de mans amb el Dumbledore. I després va somriure al Harry per últim cop i se’n va anar.

El Harry es va asseure a la cadira que havia deixat buida, mirant trist el terra. Va sentir que la porta es tancava i va alçar el cap. El Dumbledore seguia allà.

—Harry, per què estàs tan trist? —li va preguntar, afable—. Hauries d’estar molt orgullós de tu mateix després del que vas fer ahir a la nit.

—No va servir de res —va dir el Harry amb amargor—. El Babbaw es va escapar.

—Que no va servir de res? —va preguntar el Dumbledore amb veu suau—. Va servir de molt, Harry. Vas ajudar que es descobrís la veritat. Vas salvar un home innocent d’un destí terrible.

«Terrible». Al Harry se li va despertar la memòria. «Més poderós i terrible que mai…». La predicció de la professora Trelawney!

—Professor Dumbledore… Ahir, després de fer l’examen de Futurologia, la professora Trelawney es va posar molt estranya.

—Ah sí? —va fer el Dumbledore—. Vols dir…? Més estranya del que és habitual?

—Sí… Va fer una veu molt profunda i els ulls se li van quedar en blanc i va dir que… Va dir que el servidor de Voldemort retornaria amb el seu amo abans de la mitjanit… Va dir que el servidor l’ajudaria a tornar al poder. —El Harry es va aturar per mirar el Dumbledore—. I després va tornar a ser normal i no recordava res del que havia dit. Pot ser que fos…? Pot ser que fes una predicció de debò?

Al Dumbledore no se’l veia gaire impressionat.

—Saps, Harry?, crec que sí —va dir reflexiu—. Qui ho hauria dit… Amb aquesta ja fan dues prediccions encertades. Crec que li hauria d’apujar el sou…

—Però… —el Harry se’l va mirar, desconcertat. Com podia ser que el Dumbledore s’ho prengués tan a la lleugera?—. Però… Vaig ser jo qui va dir al Sirius i al Llopin que no matessin el Babbaw! I per tant serà culpa meva si Voldemort torna al poder!

—No, no ho serà —va dir el Dumbledore, serenament—. Harry, no has après res de l’experiència amb el reculatemps? Les conseqüències dels nostres actes són tan complexes, tan esparses, que realment predir el futur és una tasca molt complicada… La professora Trelawney, que Déu l’empari, n’és una prova vivent. Va ser un acte molt noble que li salvessis la vida al Babbaw.

—Però, i si ajuda Voldemort a tornar al poder?

—El Babbaw et deu la vida. Has enviat a en Voldemort un home que està en deute amb tu. Quan un bruixot salva la vida d’un altre bruixot, es crea entre ells un lligam… I dubto molt que Voldemort vulgui un servidor que està en deute amb el Harry Potter.

—Jo no vull tenir lligams amb el Babbaw! —va exclamar el Harry—. Va trair els meus pares!

—Harry, això forma part de la màgia més profunda i impenetrable. Confia en mi… Potser arribarà el dia en què t’alegraràs molt d’haver-li salvat la vida al Babbaw.

Al Harry allò no li cabia al cap. EI Dumbledore feia cara de saber què rumiava.

—Harry, jo coneixia molt bé el teu pare, tant durant l’època que va ser a Hogwarts com després —va dir afable—. Ell també li hauria salvat la vida al Babbaw, n’estic convençut.

El Harry es va mirar el Dumbledore. Ell no se’n riuria… Li ho podia explicar…

—Ahir a la nit… Quan em vaig veure a l’altra banda del llac… Em vaig pensar que era el meu pare qui havia conjurat el patronus. Vaig creure que era ell…

—Un error comprensible —va dir el Dumbledore dolçament—. Suposo que deus estar cansat de sentir-ho, Harry, però és cert que t’assembles moltíssim a ell. Excepte en els ulls… Tens els ulls de la teva mare.

El Harry va moure el cap.

—Vaig ser ximple, pensant-me que era ell —va murmurar—. Sé perfectament que és mort.

—Harry, les persones que estimem no ens deixen en morir. Les revivim intensament en els moments més difícils. El teu pare viu en tu, i es mostra de manera evident quan el necessites. Per què creus que ahir vas conjurar un patronus tan especial? Forcat va tornar a galopar ahir a la nit.

El Harry va necessitar una estona per entendre el que li acabava de dir el Dumbledore.

—Ahir el Sirius em va explicar com van arribar a fer-se animàgics —va explicar-li el Dumbledore amb un somriure—. És increïble que ho aconseguissin… I encara més que jo no me n’assabentés. Aleshores vaig recordar la insòlita forma que havia pres el teu patronus per carregar contra el senyor Malfoy el dia del partit de quidditch contra Ravenclaw. Així que sí que vas veure el teu pare ahir a la nit… Va sortir de dins teu.

El Dumbledore va sortir del despatx i va deixar el Harry completament confós i absort.

Els únics que van saber la veritable història del que havia passat la nit en què el Sirius, el Becbrau i el Babbaw havien desaparegut van ser el Harry, el Ron, l’Hermione i el professor Dumbledore. A mesura que s’acostava la fi del curs, el Harry va sentir un munt de teories sobre el que havia passat, però cap no es va acostar a la veritat.

El Malfoy estava furiós pel que havia passat amb el Becbrau. Estava convençut que el Hagrid havia trobat la manera de salvar l’hipogrif i semblava estar molt ofès pel fet que un guardabosc els hagués guanyat la partida a ell i al seu pare. Al seu torn, el Percy Weasley tenia molt a dir sobre la fuga del Black.

—Si aconsegueixo entrar a la Conselleria, faré un munt de canvis en el Codi Penal dels bruixots! —li va dir a l’única persona que es prenia la molèstia d’escoltar-lo…, la seva nòvia Penèlope.

Per molt que fes un temps esplèndid, per molt que a l’escola regnés un ambient de felicitat, per molt que sabessin que havien aconseguit gairebé l’impossible alliberant el Sirius, el Harry mai no havia arribat a la fi d’un curs escolar tan trist.

És clar que ell no era l’únic a qui li feia pena que el professor Llopin hagués marxat. Tots els seus companys de classe de Defensa Contra les Forces del Mal estaven consternats per la seva dimissió.

—Com creieu que serà el de l’any vinent? —va preguntar el Seamus Finnigan, desesperat.

—Espero que sigui un vampir —va dir el Dean Thomas.

Però la marxa del professor Llopin no era l’únic que torbava el Harry. I és que no podia evitar pensar en la predicció de la professora Trelawney. No deixava de preguntar-se on devia ser el Babbaw en aquells moments i si ja s’hauria retrobat amb Voldemort. Però allò que l’angoixava més era que hauria de tornar a casa dels Dursley. Durant una mitja hora, una mitja hora gloriosa, havia pensat que a partir de llavors viuria amb el Sirius… El millor amic dels seus pares… Allò hauria estat la cosa més semblant a recuperar el seu pare que li podia haver passat. I, encara que no tenir notícies del Sirius era una bona notícia perquè volia dir que havia aconseguit amagar-se, el Harry no podia evitar entristir-se quan pensava en la nova vida que hauria pogut tenir i que no tindria.

Les notes van sortir l’últim dia del curs. El Harry, el Ron i l’Hermione havien aprovat totes les assignatures. El Harry es va sorprendre molt de veure que havia passat Pocions i tenia el pressentiment que el Dumbledore havia intervingut perquè l’Snape no el suspengués deliberadament. La manera com l’Snape s’havia comportat amb el Harry durant l’última setmana havia estat alarmant. El Harry mai no s’hauria imaginat que el menyspreu que prèviament sentia per ell l’Snape pogués augmentar, però s’equivocava. Cada vegada que el mirava, a l’Snape se li deformava la cara i no deixava de moure els dits, com si es morís de ganes de posar-los-hi a la gola.

El Percy havia passat els exàmens de MAG amb unes notes excel·lents, i el Fred i el George se n’havien sortit prou bé dels de GNOM. Per tercer any consecutiu, i en gran part gràcies als espectaculars resultats que havia obtingut al campionat de quidditch, Gryffindor havia guanyat la Copa Interresidències. I per tant la festa de final de curs va ser de color escarlata i or i la taula de Gryffindor va ser la més sorollosa de totes, en un mar de celebracions. Fins i tot el Harry va aconseguir oblidar-se que l’endemà hauria de tornar a casa dels Dursley i va menjar, beure, parlar i riure com els altres.

L’endemà al matí, després que el Hogwarts Express sortís de l’estació de Hogsmeade, l’Hermione va donar al Harry i al Ron una notícia sorprenent.

—Aquest matí, abans d’esmorzar, li he dit a la professora McGonagall que vull deixar Muggleologia.

—Però si l’has aprovada amb un tres-cents vint sobre cent! —va exclamar el Ron.

—Ja —va sospirar l’Hermione—. Però no vull passar un altre curs com aquest. El reculatemps m’estava tornant boja. L’he tornat. Sense Muggleologia i Futurologia podré fer un horari normal.

—Hermione, és increïble que ens ho amaguessis —va dir el Ron ressentit—. Se suposa que som amics teus!

—Vaig prometre que no ho diria a ningú —va dir l’Hermione, mig renyant-lo, i va mirar el Harry, que observava com Hogwarts desapareixia rere una muntanya. No tornaria a veure l’escola fins al cap de dos mesos…

—Vinga, Harry, anima’t! —li va dir l’Hermione, entristida de veure’l d’aquella manera.

—Estic bé —va fer el Harry immediatament—. Estava pensant en les vacances.

—Jo també he pensat en les vacances —va dir el Ron—. Harry, has de venir a passar uns dies a casa meva. Parlaré amb els meus pares i et trucaré. Ara ja sé fer servir un tontòfon…

—Ron, és diu telèfon —li va etzibar l’Hermione—. Tu sí que hauries de fer Muggleologia l’any que ve…

El Ron no li va fer cas.

—Aquest estiu faran el mundial de quidditch! Què et sembla, Harry? Si véns per aquelles dates podrem anar a veure algun partit! Segur que al meu pare li donaran entrades a la feina…

Aquella proposta va aconseguir animar el Harry.

—D’acord… Segur que els Dursley estaran contentíssims que marxi… I més encara després del que li vaig fer a la tieta Marge…

I ja molt més animat, el Harry va acceptar jugar a burro explosiu amb el Ron i l’Hermione. Quan la bruixeta que empenyia el carretó del menjar va arribar, es va comprar un munt de coses, però res que portés xocolata.

Ara bé, allò que el va fer realment feliç no va arribar fins ben entrada la tarda…

—Harry —va fer de sobte l’Hermione, mirant per sobre d’ell—. Què és allò que hi ha a la finestra?

El Harry es va girar per mirar a fora. Rere el vidre, una coseta de color gris apareixia i desapareixia de la vista. El Harry es va aixecar per veure-ho millor i va descobrir que era un mussol menut que duia una carta que era massa gran per a ell. De fet, el mussol era tan petit que el remolí d’aire que provocava el tren el feia giravoltar i xocar contra tot. El Harry va baixar la finestra a l’acte, va treure el braç i el va agafar. Va ser com caçar una papallona daurada peluda. El va entrar amb molta cura de no fer-li mal. El mussol va deixar caure la carta sobre el seient del Harry i es va posar a volar pel compartiment; semblava molt orgullós d’haver realitzat la seva tasca amb èxit. La Hedwig va tancar el bec en senyal de desaprovació. El Malifet es va alçar del seient i es va posar a seguir el mussol amb la mirada. El Ron se’n va adonar i se’l va endur fora de perill.

El Harry va agafar la carta. Era per a ell. La va obrir i va xisclar:

—És del Sirius!

—Què? —van fer el Ron i l’Hermione entusiasmats—. Llegeix-la en veu alta!

Estimat Harry,

Espero que el mussol et trobi abans que arribis a casa dels teus tiets. No crec que estiguin acostumats al correu per mussol.

El Becbrau i jo ens hem amagat. No et dic on per si de cas la carta caigués en mans equivocades. Tinc els meus dubtes sobre la fiabilitat d’aquest mussol, però és el millor que he trobat, i semblava tenir ganes de fer la feina.

Em sembla que els demèntors segueixen buscant-me, però aquí on sóc és impossible que em trobin. Tinc pensat de deixar-me veure pels muggles d’aquí poc, lluny de Hogwarts, perquè aixequin les mesures de seguretat sobre el castell.

Durant el nostre breu encontre em vaig oblidar de dir-te una cosa: vaig ser jo qui et va enviar la Raigdefoc.



—Ho veieu! —va fer l’Hermione amb aire triomfant—. Ja us ho vaig dir, que havia estat ell!

—Sí, però no l’havia embruixat, oi que no? —va replicar el Ron—. Aaau!

El mussol menut, que esgaripava de content a la seva mà, li havia picat un dit d’una manera que a ell li devia semblar carinyosa.

El Malifet va dur la comanda a l’oficina de correu per mussol. Vaig fer servir el teu nom, però els vaig dir que traguessin els diners de la cambra de seguretat set-cents onze, que és la meva. És una compensació del teu padrí pels tretze anys que no t’he pogut fer regal d’aniversari.

També m’agradaria disculpar-me per l’ensurt que crec que et vaig donar la nit que et vas escapar de casa dels teus tiets. Tan sols volia veure’t de lluny abans d’emprendre el viatge cap al nord, però crec que et vas espantar molt quan em vas veure.

A més, t’envio una cosa que em penso que farà que el teu proper curs a Hogwarts sigui molt més agradable.

Si mai necessites res, escriu-me. El teu mussol sabrà on trobar-me.

Et tornaré a escriure ben aviat.

SIRIUS



El Harry va mirar entusiasmat dins el sobre. Hi havia un altre pergamí. El va llegir ràpidament i va sentir una escalforeta tan agradable com si s’hagués pres una ampolla de batut de bescuit d’un glop.

Els prego que siguin tan amables de prendre nota que jo, Sirius Black, padrí de Harry Potter, li dono permís per visitar Hogsmeade els caps de setmana.

—Em sembla que per al Dumbledore ja n’hi haurà prou! —va dir el Harry tot content, i va tornar a mirar-se la carta.

—Un moment, que hi ha una postdata…

He pensat que el teu amic Ron es pot quedar el mussol, ja que és culpa meva que s’hagi quedat sense rata.

El Ron va fer uns ulls com unes taronges. El mussol menut seguia esgaripant de content.

—Que me’l puc quedar? —va preguntar, incrèdul. Es va mirar el mussol atentament durant uns segons i després, sorprenentment per al Harry i l’Hermione, el va acostar al Malifet perquè l’ensumés.

—Què en penses? —li va preguntar el Ron al gat—. És un mussol de veritat?

El Malifet va miolar en senyal d’acceptació.

—Fet! —va dir el Ron, feliç—. Me’l quedo!

El Harry es va passar tota la resta del viatge rellegint la carta del Sirius un i altre cop. Encara la duia a la mà quan el Ron, l’Hermione i ell van creuar la barrera per sortir de l’andana nou i tres quarts. El Harry va advertir la presència del tiet Vernon a l’acte. L’esperava a una bona distància dels senyors Weasley, mirant-se’ls amb recel, i quan la senyora Weasley li va donar al Harry una abraçada de benvinguda, les seves sospites sobre ells es van confirmar.

—Et trucaré per quedar per al mundial! —li va dir el Ron al Harry quan tots tres s’acomiadaven. Aleshores el Harry va empènyer el carretó amb el bagul i la Hedwig cap a on era el tiet Vernon, que el va rebre com sempre.

—Què portes a la mà? —li va etzibar, mirant-se el sobre que duia el Harry—. Si és un altre permís que vols que et signi, ho tens…

—No és cap permís —va dir el Harry alegrement—. És una carta del meu padrí.

—Del teu padrí? —va fer el tiet Vernon, embarbussant-se—. Però si tu no tens cap padrí!

—Sí que en tinc —va dir el Harry amb els ulls brillants—. Era el millor amic dels meus pares. És un assassí en massa que ha fugit de la presó dels bruixots i ara està amagat. Però vol mantenir el contacte amb mi… Saber què faig… Si estic bé…

I va enfilar cap a la sortida, amb la Hedwig al costat, somrient per la cara de terror que feia el tiet Vernon, convençut que aquell estiu seria molt millor que l’anterior.





JOANNE KATHLEEN ROWLING (Chipping Sodburry, South Gloucestershire, Anglaterra, 31 de juliol de 1965).

Escriptora britànica que escriu sota el nom de J. K. Rowling, autora de la història fantàstica de Harry Potter, el nen mag, que comprèn 7 llibres.

El seu pare era enginyer i la seva mare, d’origen francès, treballava en un laboratori. De la seva mare va heretar la passió per la lectura. Als cinc anys ja va començar a escriure les seves pròpies històries, des d’aquella època ja no ha deixat d’escriure. El cop més dur va ser la malaltia de la seva mare (esclerosi múltiple) que va durar deu anys i va morir sense saber que la seva filla li publicaven un llibre.

Harry Potter va aparèixer en la seva ment el 1990, però van passar sis anys fins que es va decidir a escriure el llibre. Mentre, se n’havia anat a Portugal, es va casar amb un periodista portuguès i va tenir una filla. Quan la nena tenia tres mesos es va divorciar i va tornar a Anglaterra amb la seva única germana. No tenia diners ni aconseguia treball, no podia pagar a ningú que cuidés del seu nadó mentre buscava una feina. Va caure en una profunda depressió i va decidir que com ja no tenia res a perdre anava a escriure el llibre que va imaginar feia tant de temps. L’èxit internacional d’aquest personatge l’ha convertit en una de les escriptores més importants de literatura juvenil dels darrers anys i en l’escriptora més rica del Regne Unit.





