Militant sempre en el bàndol del nacionalisme polonès, la situació política del seu país aflora en moltes de les narracions i novel·les que Sienkiewicz va escriure, de les quals n’és un exemple Bàrtek el vencedor, en què Sienkiewicz explica la victòria alemanya sobre Napoleó III durant la guerra Franco-prussiana (1870-1871) en un text ple d’ironia. A través de Bàrtek, l’autor remarca la contradicció dels soldats polonesos que van participar en la contesa, en la qual la victòria dels germànics sobre els francesos va reforçar el domini d’Alemanya sobre Polònia, una paràbola aplicable a qualsevol poble colonitzat.





Henryk Sienkiewicz





Bàrtek el vencedor




ePUB v1.0

Ire78 05.03.19





Títol original: Bartek Zwycięzca

Henryk Sienkiewicz, 1882

Traducció: Carles Riba, 1922

Edició digital: Ire78 (v1.0)

Aportació: Epubqüest

ePUBCat base r1.3





I


El meu heroi es deia Bàrtek Slowik[1]; però com que tenia el costum de badar molt els ulls quan li parlaven, els seus veïns li havien tret el motiu de Bàrtek el Badoc.

De fet, no tenia res de rossinyol. En canvi, les seves facultats intel·lectuals i la seva ingenuïtat humòrica li havien valgut un altre motiu: Bàrtek l’Enze. Era el més usat i versemblantment l’únic que havia de passar a la posteritat, per bé que Bàrtek portava encara un altre nom, però aquest oficial.

En efecte, com els mots polonesos «Czlowiek» (home) i «Slowik» (rossinyol) no es desassemblen gaire per a una orella alemanya, i els alemanys, en nom de la civilització, tenen tirada a traduir els bàrbars noms eslaus en una llengua més culta, vet aquí el que havia passat en ser Bàrtek inscrit a les llistes dels reclutes polonesos:

—Com te dius? —li havia preguntat l’oficial.

—Slowik.

—Schloik? Ach!, ja, gut.[2]

I l’oficial havia inscrit: «Mensch»[3].

Bàrtek era originari del llogarret de Pognenbina[4]. Els pobles d’aquest nom són nombrosos en el Principat de Posnània i en altres contrades de l’antiga Polònia.

A més a més d’un tros de terra, un casinyot i un parell de vaques, Bàrtek posseïa encara un cavall clapat i una dona, Magda. Gràcies a aquest bé de Déu, podia viure tranquil, segons la saviesa que enclouen aquests versos:

Un cavall clapat i una dona, Magda.

El que Déu vol, ho dóna.



En efecte, la seva vida s’organitzava absolutament seguint la voluntat de Déu. Però quan Déu envià la guerra, Bàrtek se n’apesarà de debò.

Ordre fou, doncs, donada de fer cap al punt de concentració, d’abandonar en mans de la dona la casa, la terra i la resta. Però els habitants de Pognenbina tenien poca fortuna; a l’hivern, Bàrtek treballava a la fàbrica, la qual cosa arrodonia els seus comptes. I ara, què? Qui sap quan acabaria aquella guerra contra el francès.

En rebre el full de crida, Magda esclafí tot d’improperis:

—Així rebentessin! Així se’ls fonguessin els ulls…! Encara que siguis un enze, tanmateix em fas llàstima. Els francesos no et perdonaran pas; et tallaran el cap, o què sé jo què…

Bàrtek comprenia que la seva dona deia la veritat. Temia els francesos com el foc. I després, li feien llàstima. Què li havien fet? Per què havia d’anar en aquell país inconegut, estranger, que li feia por, on no hi havia tan bones ànimes com a Pognenbina?

Semblava que aquí la vida no era absolutament dolça; però haver de deixar vulgues no vulgues el poble era adonar-se que s’hi estava millor que enlloc més. Amb tot, no hi havia res a fer. Era la planeta, calia partir.

Bàrtek abraçà la seva dona, el seu fillet de deu anys, Frànek, després escopí, féu un senyal de la creu, i passà el llindar del casinyot. Magda el seguí. Marit i muller es deien adéu sense massa sentiment. La seva dona i el noiet sanglotaven mentre que ell repetia: «Anem, dona…, no ploris…, anem!».

En això, es trobaren al camí ral, i s’adonaren que la mateixa cosa s’esdevenia en tot Pognenbina. Tot el poble era al carrer, on formiguejaven els mobilitzats. Anaven cap a l’estació del ferrocarril, acompanyats de les mullers, de les criatures, dels vells i dels gossos.

Caminaven amb la mort a l’ànima, i només els més joves tenien la pipa entre les dents. Alguns cantaven amb veu enrogallada:

La mà de Skrzynesky, guarnida d’anells,

ja no brandarà més el sabre.



Els immigrats alemanys de Pognenbina bramulaven de por llur «Wacht am Rhein».

Tota aquesta munió virolada, entre la qual relluïen ara i adés les baionetes dels gendarmes, es dirigia en mig dels crits, de la fressa i del batibull, al llarg de les tanques, cap a la sortida del poble. Les dones tenien de la mà llur «soldadet» i es lamentaven. Una bona vella reganyava la seva única dent groga i, amb el puny, amenaçava algú en el buit. D’altres proferien malediccions: «Que Déu els faci pagar les nostres llàgrimes!». Es sentien crides: «Frànek! Kàsek! Jòsek! Estigues bo!».

Els gossos bordaven. La campana de l’esglesiola sonava planyívolament. El rector mateix recitava les oracions dels difunts, perquè pocs en tornarien dels que avui anaven a l’estació. La guerra se’ls enduu tots, però no en torna gaires. Les arades es rovellarien, perquè Pognenbina havia declarat la guerra a França. Pognenbina no podia tolerar més el poder cada dia creixent de Napoleó III; Pognenbina se n’havia fet un punt de la qüestió de la corona d’Espanya.

El so de les campanes acompanyava la munió que ja havia ultrapassat les tanques. Però vet aquí la creu santa: tots els caps es descobreixen.

Una polsina daurada s’aixecava damunt la carretera, perquè el temps era sec i lluent. A banda i banda del camí ral, els blats maduraven; llurs feixugues espigues brogien, es vinclaven sota l’oratjol dolç i acariciant. Les aloses, piulant sense parar, voleiaven pel cel.

L’estació. Aquí la munió encara és més gran. Hi ha mobilitzats dels pobles dels encontorns: Sotaljou de Dalt i de Baix, La Runa, Malastruga, Miserow.[5] Moviment, empentes, desordre. Guerra «en nom de Déu i de la Pàtria alemanya». La landwehr va a defensar la família, les dones, les criatures, les cases, amenaçades per l’enemic. Evidentment els francesos la duen votada particularment a Pognenbina, a Sotaljou de Dalt i de Baix, a la Runa, a Malastruga, a Miserow. Almenys, així ho sembla als qui llegeixen els cartells encastats a les parets.

A cada instant, noves colles arriben a l’estació; dins la sala d’espera el fum és tan espès que no es destrien ni els cartells. És difícil d’entendre res en aquell batibull. Tothom s’empenteja i crida.

En el moll retruny, en alemany, un comandament rígid, curt, imperiós.

La campana sona. Es sent el feixuc panteix d’una locomotora que s’acosta i esdevé més distint. Vet-la aquí la guerra: ja es fa endavant.

Segona campanada. Un estremiment recorre la multitud. Una dona es posa a cridar: «Yadam! Yadam!». Evidentment, crida el seu Adam; però les altres dones agafen el mot al vol i criden: «Ja vénen! Ja vénen!».[6]

Una veu més penetrant encara, afegeix: «Vénen els francesos!». I en uns quants segons, el pànic s’apodera no sols de les dones, sinó fins dels futurs herois de Sedan.

Mentrestant, el tren s’atura davant l’estació, i a totes les portelles dels vagons apareixen les gorres amb galó vermell. És el formiguer de soldats. Sobre vagons plataforma s’allarguen llargs canons taciturns. Sense cap dubte s’ha donat l’ordre formal de cantar, perquè tot el tren és sotragat pel tumult de llurs veus mascles, i el llarg reguitzell dels carruatges sembla vehicular el poder i la força.

Hom arrenglera els expedicionaris sobre el moll; qui pot, torna a dir adéu als seus. Bàrtek agita les seves grapes i bada els ulls:

—Anem, Magda, estigues bona!

—Oh!, pobrissó meu!

—No em veuràs més!

—Oh!, no, no et veuré més!

—No hi ha res a fer.

—Que la Mare de Déu et guardi…!

—Estigues bona, cuida’t bé de la casa.

La, dona, somicant, li tira els braços al coll.

—Que Déu et protegeixi!

Ha vingut l’hora de separar-se. Piulets, plors, sanglots de dones cobreixen tots els altres sorolls: «Adéu…! Adéu…!».

Però vet aquí que els mobilitzats són separats de la munió, amuntegats en una massa negra i compacta, que hom forma en quadrat, a angles rectes: avança amb seguretat i la regularitat d’una màquina. Es dona ordre de pujar. El quadrat, els angles rectes, es rompen pel mig, es dirigeixen en cintes estretes cap al vagó i s’hi envenquen. Al cap, la locomotora bufa, llença torterols de fumera grisa. Ara, xiula com una serp, amb les costelles cremades pel vapor bullent.

Els udols de les dones arriben al paroxisme. Les unes es tapen els ulls amb els davantals; d’altres estenen els braços cap als vagons. Les veus tremoloses criden els noms dels marits i dels fills.

—Estigues bo, Bàrtek! —exclama des de baix Magda—, i no et fiquis on no et demanin. Que la Mare de Déu et guardi…! Estigues bo! Ah, Déu meu Senyor!

—Cuida’t de la casa! —respon Bàrtek.

La línia de vagons es posa en moviment. Els topadors entrexoquen, el tren arrenca.

—Recorda’t que tens dona i un fill —crida encara Magda corrent al llarg del tren—. Estigues bo, en nom del Pare, del Fill i del Sant Esperit. Adéu…!

El comboi accelera la marxa, emportant-se’n els guerrers de Pognenbina, dels dos Sotaljou, de La Runa, de Malastruga i de Miserow.





II


D’una banda, Magda i la colla de dones ploroses se’n tornen a Pognenbina; de l’altra, a través de l’espai grisenc, es llança el tren, armat del cap a la cua: i en aquest tren va Bàrtek. Hom no atalaia la fi d’aquella buidor grisa, i a penes si s’albira encara Pognenbina. Només es drecen encara els pollancres i el campanaret que fulgura sota els raigs del sol. Però aviat els pollancres desapareixen i no resta sinó un punt lluminós, la creu daurada.

Mentre aquest punt és visible, Bàrtek el contempla; però quan també s’ha esborrat, Bàrtek sent una gran pena. Una mena de feblesa l’envaeix i es sent perdut. Es posa a mirar el caporal perquè, després de Déu, no hi ha damunt d’ell un cap més gran. Què serà d’ell, des ara? És cosa del caporal. Ell no sap res, no entén res.

Assegut enfront d’ell, el caporal té el seu fusell entre les cames i fuma la seva pipa. Sense treva, el fum embolcalla de núvols la seva cara geniüda i rebeca. Sobre aquesta cara estan fits no solament els ulls de Bàrtek, sinó d’altres encara, de tots els racons del vagó.

A Pognenbina o a Miserow, cada Bàrtek o cada Wòitek és el seu propi amo; cadascú ha de pensar per ell mateix; ara, és el caporal qui se n’encarrega. Que els mani de mirar a la dreta: miraran a la dreta; que els mani de mirar a l’esquerra: miraran a l’esquerra. Cadascú l’interroga amb els ulls: «Què serà de nosaltres?».

El caporal ho sap tant com ells, i ben content estaria que algun superior li expliqués de què es tracta. I després, els pagesos tenen por de fastiguejar-lo amb llurs preguntes, perquè ara s’està en guerra, amb tot l’aparell de la justícia militar. No se sap ja el que està permès ni el que ha deixat d’ésser-ho. A més a més, vet aquí mots com «Kriegsgericht»[7] que no entenen gaire, però que temen prou.

Es fan ben bé cabal que ara aquest caporal els és més necessari que a les maniobres de Posen, perquè només ell ho sap tot i sense ell ningú no pot fer un pas.

En això, com que està tip de tenir el fusell, l’estintola contra Bàrtek. Aquest pren l’arma amb precaució, s’aguanta el respir, esbatana els ulls, i es posa a contemplar el caporal com una imatge santa. Cosa que, per altra banda, no li procura el més petit alleujament.

El cas és greu, perquè amb la cara que fa el caporal, diria’s que l’acaben de despenjar de la creu.

A les estacions retrunyen cants i crits. El caporal dóna ordres, gesticula, renega, per fer mèrits davant dels superiors; però així que el tren torna a caminar, tot calla i el caporal reprèn la seva calma. Ell també veu el món sota dos aspectes; l’un, clar i intel·ligible: és el seu casinyot, la seva dona i el fluixell; l’altre, molt fosc: França i la guerra. El seu entusiasme, com el de tot l’exèrcit, de bon grat emmanllevaria al cranc els seus procediments d’avenç.

Durant aquest temps, la locomotora esbufega, xiula, vola. A cada estació, enganxen nous vagons i locomotores. No es veuen sinó cascos, canons, baionetes i llances d’ulans. Una vesprada magnífica s’estén sobre la terra. Tot el ponent és tenyit de púrpura. Cel amunt amunt, llisquen escamots de núvols lleugers, enrivetats d’or.

El tren cessa de carregar homes i d’allargassar-se amb nous vagons. Ara, gronxant-se, s’esmuny sense parar dins l’espai arborat, com per sobre una mar de sang. A través dels vidres del carruatge ocupat per Bàrtek i els altres pognenbinencs, s’albiren pobles, caserius, petites ciutats, campanars, cigonyes dretes sobre una pota al caire del niu, cabanes isolades, flotons de cirerers. Tot això passa ràpidament davant dels ulls, i tot és inundat d’una lluor roja.

Encoratjats perquè el caporal s’ha adormit, amb el cap sobre la motxilla i la pipa de porcellana entre les dents, els soldats comencen a enraonar-se en veu baixa.

Wòitek Gwizdala, un pagès de Pognenbina, assegut al costat de Bàrtek, li fa senyal amb el colze:

—Escolta, Bàrtek…

Bàrtek gira envers ell la seva cara d’ulls esbatanats, somniadors.

—Què guaites com un vedell que el duen a l’escorxador…? —pregunta Gwizdala—. És veritat, pobre, que ja hi vas a l’escorxador, oi que és ben segur.

—Oh! Oh! —gemega Bàrtek.

—Tens por? —continua preguntant Gwizdala.

—Com no hauria de tenir por…?

La posta del sol s’ha abrandat més. Gwizdala estén el braç en aquella direcció i diu:

—Veus aquella vermellor? Saps què és, gran enze? És sang. Aquí, veus, és Polònia, el nostre país, per dir-ho així. Comprens? I allà baix, al lluny, molt lluny, veus, allà on lluu això: és França…

—Hi arribarem aviat?

—Tens pressa? Diuen que és terriblement lluny. Però no t’amoïnis, els francesos massa ens sortiran a l’encontre.

Un treball laboriós comença a fer-se dins la closca pognenbinenca de Bàrtek. Un instant després, pregunta:

—Wòitek?

—Què?

—Aquests francesos, quina mena de gent són?

Aquí el saber de Wòitek topa amb un avenc on és més fàcil d’entrar fins al coll que de sortir-ne. Sap que els francesos són francesos. Ha sentit dir als vells que els francesos els han esbatussat sempre, sap que són gent del tot estrangera. Però vés a explicar a Bàrtek, de manera que ho entengui, fins a quin punt són estrangers.

Primer que tot, repeteix la pregunta del seu veí.

—Que quina mena de gent són…?

—Sí…

Tres nacions són conegudes de Wòitek: al mig, els polonesos; a l’un costat, els moscovites; a l’altre, els alemanys. Però d’alemanys n’hi ha de diverses menes, i, desdenyant l’exactitud per la claredat, respon:

—Que quina gent són els francesos? Doncs vet-ho aquí: deuen ser una mena d’alemanys, però encara pitjors.

—Ah!, quina pesta! —exclama Bàrtek.

Fins aleshores, aquest no havia nodrit pels francesos sinó un sol sentiment: una por indefinible. Ara, landwehrman prussià, sentia més conscientment per ells un odi patriòtic. Amb tot, no acabant d’entendre-ho amb una claredat suficient, pregunta de bell nou:

—Llavors, alemanys es barallaran amb alemanys?

Wòitek, com Sòcrates, es decideix pel procediment de la comparació i respon:

—És que el teu gos Lísek no s’esmorra amb el meu Búrek?

Bàrtek bada la boca i es mira una estona el seu professor:

—Té, no hi havia caigut…

—Els austríacs són també alemanys —continua ensenyant Wòitek—. Nosaltres, amb tot, ens hem barallat amb ells. El vell Swierstch contava que, durant aquesta guerra, havia sentit Steimnetz cridar als nostres: «Anem, germans, au als alemanys!». Però amb els francesos, no serà pas tan fàcil.

—Oh, Déu meu, Senyor!

—Els francesos no han perdut una sola batalla. Si el francès t’aferra amb un puny, no te’n desarraparàs pas, estigues tranquil. Tenen una alçada dues o tres vegades més gran que la nostra, i una barba llarga com la dels jueus. N’hi ha de negres com a diables. Si mai te’n veus com aquests, encomana la teva ànima a Déu.

—Oidà! Llavors, per què anem a casa d’ells? —pregunta Bàrtek desesperat.

Aquesta observació filosòfica no era pas tan bajana com semblava a Wòitek. Però sota la influència de l’ensenyament que ha rebut dels caps, aquest cuita a replicar:

—El meu parer és que valdria més no anar-hi. Només és que, si no hi anem nosaltres, vindran ells a casa nostra. No hi ha manera d’esquivar-ho. Has llegit el que porten en blanc i en negre els diaris? Els francesos estan enrabiats contra els nostres pagesos. Diuen que envegen el nostre país perquè volen fer passar per casa nostra aiguardent de contraban, i el nostre govern no vol permetre’ls-ho. Llavors, ha vingut la guerra. Comprens ara?

—Vatua!, qui no comprendria? —fa Bàrtek amb resignació.

I Wòitek continua:

—I si els agraden les dones, als gormands! Com als gossos el llard!

—Llavors, per exemple, Magda tampoc no la deixarien per verd?

—No deixen per verd ni les velles.

—Oh! —exclama Bàrtek, amb el mateix to que hauria dit: «Si és així, també m’hi faré a cops».

En efecte, això li sembla massa fort. Pel que fa a l’aiguardent, que el passin de contraban a Polònia; però pel que fa a la dona, que no vinguin pas a tocar-la-hi!

Ara, el meu Bàrtek comença a afrontar aquesta guerra des del punt de vista del seu interès personal, i fins està satisfet de veure que tants d’exèrcits i tants de canons van a la defensa de Magda contra els francesos. Els punys se li crispen, i, a la seva por dels francesos, s’hi barreja de mica en mica odi. Finalment, arriba a convèncer-se que no hi ha altre medi i que cal marxar contra ells.

S’ha fet de nit. Els vagons es gronxen més sobre els riells gastats; el cascos i les baionetes, batzegats a dreta i a esquerra, segueixen aquest gronxament.

Passa ben bé una hora, després una altra. Milions de guspires brollen de la locomotora i formiguegen en raigs de foc dins les tenebres. Fa estona que Bàrtek no es pot adormir. Igual que les guspires de la locomotora dins la nit fosca, els seus pensaments es creuen dins el seu cap, pensaments sobre la guerra, sobre Magda, Pognenbina, els francesos i els alemanys. Li sembla que, encara que volgués, no podria aixecar-se del banc.

Al capdavall s’adorm, amb un son enterbolit. Visions l’assalten tot d’una: veu Lísek esgatifinyant-se amb Búrek, amb una ràbia tal que els pèls volen a flocs. Bàrtek agafa un bastó; però ja veu una altra cosa. Al costat de Magda hi ha un francès negre com un terròs afamat, i Magda li somriu lluint les dents. Els altres francesos fan riota de Bàrtek i el senyalen amb el dit… Evidentment, és la roncadera de la locomotora, però li sembla que els francesos criden: «Magda, Magda, Magda!». Bàrtek comença a cridar al seu torn: «Clou els morros, lladre; deixa estar la meva dona!». Però ells vinga dir: «Magda, Magda, Magda!». Lísek i Búrek borden; tot Pognenbina s’escridassa: «No donis la teva dona!». I ell està lligat…! Ah!, però no…! Es tira endavant, els lligams se li trenquen…, i de cop i volta, sent un dolor viu, com si acabés de rebre un cop inesperat.

Bàrtek es desperta i s’aixeca d’un bot. Tothom del vagó està dret, preguntant què ha passat.

Ha passat que, somniant, el pobre Bàrtek ha agafat la barba del caporal. Ara, s’està rígid, dret com una I, amb els dos dits a l’altura del pols, mentre que el caporal gesticula i crida com un boig:

—Ach sie! Dummes Vieh der Polakei! Hau ich den Lümmel in die Fresse, dass ihm die Zähne sektionsweise aus dem Munde herausfliegen werden![8]

El caporal s’escanyava d’ira, mentre que Bàrtek roman sempre immòbil, amb els dos dits a l’altura del pols. Els soldats es mosseguen els llavis per no esclafir la rialla; però se’n guarden prou, perquè dins la boca del caporal rodolen els darrers esclafits de tro:

—Ein polnicher Ochse! Ochse aus Podolien![9]

A la fi, tot calla. Bàrtek torna a asseure’s al seu lloc. Sent només que les galtes se li comencen a inflar i, com fet expressament, la locomotora repeteix sempre el seu: «Magda, Magda, Magda!».

I Bàrtek es sent espantosament trist…





III


És el matí. Una claror vaga, pàl·lida, il·lumina cares grogues, fatigades per l’insomni. Sobre els bancs, en barreja, els soldats dormen, amb el cap jup sobre el pit o caigut enrere. L’alba neix i, amb la seva claredat rosada, inunda tot el camp. Tot és fresc, joiós i eixerit.

Els soldats es desperten. Davant de llurs ulls, els raigs de sol aixequen sobre un país inconegut el vel de tenebres i de boira. On és ara Pognenbina? On són Sotaljou de Dalt i Sotaljou de Baix, on és Miserow? Aquí és la terra estrangera, tot hi és diferent: turons coberts d’alzines rabassudes, valls sembrades de casetes amb teulades roges, amb les puntes negres de les bigues que surten per les parets blanques; i les cases de pagès, igual que els castells, són voltades de vinyes. D’ací d’allà apareixen esglésies amb campanars punxeguts, altes xemeneies de fàbrica que llencen glopades de fum rosat. Només, que s’hi està estret, aquí, i no hi ha espai, no hi ha bladars. En canvi, els homes formiguegen. Davant les finestres del vagó, pobles i caserius no cessen de desfilar. El tren no s’atura, es passa les estacions petites. Deu haver-se esdevingut alguna cosa, perquè per tot arreu les poblacions s’agiten.

Per darrere els serrats, el sol s’eleva lentament, i l’un després de l’altre, cada Màzek es posa a dir les seves oracions. Els raigs de l’astre il·luminen les cares greus de tots aquests homes.

A la fi, el tren s’atura en una gran estació. Una gernació s’hi empenteja, perquè ja s’han rebut noves del teatre de la guerra. Victòria! Victòria!

El telegrama ha arribat fa unes quantes hores. Tothom s’esperava una desfeta, i ha vingut una nova feliç. Així l’entusiasme és al punt de dalt. Gent a mig vestir ha saltat del llit per córrer a l’estació. Hi ha teulats guarnits amb banderes; gairebé a totes les finestres, s’agiten mocadors. Als vagons, hom reparteix cervesa, tabac i cigars. Les cares són radiants: és un deliri. La «Wacht am Rhein» ronca com un huracà. Els uns ploren, els altres s’abraceu. «El nostre Fritz ha estomacat l’enemic! Hem pres banderes, canons!».

En un ímpetu d’agraïment, els habitants ofereixen als soldats tot el que porten a sobre. La valentia es fica dins el cor d’aquests, i comencen a cantar. El vagó s’estremeix sota llurs veus poderoses, i la gernació escolta amb sorpresa les paraules per a ella incomprensibles de la cançó.

Els pognenginencs canten:

Tomeu, Tomeu, no perdis l’esperança.



—Die Polen! Die Polen![10] —exclamen alguns a manera d’explicació. I s’atapeeixen al voltant dels vagons, s’admiren de l’aire dels soldats i es conten amb complaença anècdotes sobre la valentia extraordinària d’aquells regiments polonesos.

Bàrtek té la galta inflada, la qual cosa, amb el seu bigoti groc, els seus ulls esbatanats, la seva alta estatura ossuda, li dóna un aspecte terrible. Hom el contempla com una bèstia fera.

—Mireu els defensors d’Alemanya! Aquest adobarà els francesos!

Bàrtek somriu amb satisfacció; ell també és feliç que els francesos rebin. Almenys, no vindran a Pognenbina, no giraran el cervell a Magda, no li prendran el seu tros de terra. Somriu, però com li fa mal la galta, fa una ganyota de dolor, la qual cosa el fa semblar realment esfereïdor. En canvi, es menja amb una fam gargantuesca les salsitxes de pèsols, i els xops de cervesa li desapareixen gola avall com una pedra dins un pou. Li donen cigars, diners; ho pren tot.

—Que bona gent, són aquests alemanys! —Després afegeix—: I han apallissat el francès, tanmateix!

Però l’escèptic Wòitek ve a aigualir-li l’alegria. Prediu com Cassandra:

—El francès sempre es deixa apallissar a la primeria; ho fa per enganyar. Però després, quan s’hi posa, s’ho empassa tot.

Wòitek ignorava que la seva opinió era compartida per la major part d’Europa, i sabia encara menys que amb ell tota Europa s’enganyava.

El tren reprèn el seu viatge. Fins on poden atalaiar els ulls, les cases són guarnides de banderes. En certes estacions, cal estar parat una bella estona, perquè pertot hi ha una gran gernació. De totes les contrades d’Alemanya arriben tropes a corre-cuita, per anar a reforçar llurs germans vencedors. Tots els trens van decorats amb garlandes. Els ulans es lliguen a les llances pomells de flors que els ofereixen pel camí. La majoria d’ells són polonesos. «Adéu-siau», se sent cridar d’algun vagó: «Com anem, companys? On us duu Déu?».

O bé, d’un tren que s’esmuny sobre els riells veïns, s’aixeca una cançó familiar:

De més enllà de Sandomir,

la bella crida el seu soldat…



Bàrtek i els seus companys agafen llavors la cançó al vol i continuen a cor:

Senyor soldat, dóna’m l’amor,

que encara mai no l’he tastat,

i Déu t’ho pagarà…



Tan tristos com han sortit de Pognenbina, ara van tots engallardits i animats.

Però els primers trens que arriben de França carregats amb els primers ferits refreden aquest bon humor. El tren s’atura a Diez, i s’hi atura bella estona, per deixar passar els combois que van a corre-cuita cap al camp de batalla. Però cal molta estona perquè tots franquegin el pont de Colònia.

Bàrtek i els seus companys acudeixen a veure els ferits. Aquests van estesos en vagons tancats, o sobre plataformes descobertes, i aquests darrers, poden examinar-los a pler. Al primer cop d’ull, l’esperit heroic de Bàrtek se li’n baixa als talons.

—Guaita, Wòitek —exclama amb terror—. Quanta de gent han tombat aquests francesos!

De fet, hi ha força per veure. Cares grogues, ennegrides pel sofriment i la pólvora, esquitxades de sang. Als crits d’alegria general, no responen sinó amb gemecs. Maleeixen la guerra, els francesos i els alemanys. Llurs llavis, negres de sang quallada, demanen aigua a cada moment; els ulls són inflamats, extraviats. Aquí i allà, hom repara el rostre immòbil d’un moribund, tan aviat tranquil, amb un cercle blau al voltant dels ulls, tan aviat convuls, amb les dents crispades.

Bàrtek veu per primera vegada les conseqüències de la guerra. Tot se li embulla novament dins el cap. Roman con atuït, amb la boca badada. Hom l’empeny de tots costats; un gendarme li venta un cop a l’esquena. Cerca amb els ulls Wòitek, el troba i li diu:

—Wòitek; ah! Déu meu, Senyor!

—Avui ells, demà tu.

—Jesús, Maria! Com pot ser que tantes persones es matin les unes a les altres? Al poble, quan un pagès n’esbatussa un altre, el gendarme l’arrossega a casa del jutge per fer-lo castigar.

—Doncs avui, qui pega més fort és el qui val més. Doncs què, enze! Et creies, doncs, que tiraríem en l’aire, com a les maniobres, o al blanc, i no contra persones?

Ben segur, entre la teoria i la pràctica, hi ha una certa diferència. Quan era al servei, el nostre Bàrtek anava a les maniobres, feia exercicis, tirava trets, sabia que a la guerra es maten homes. Però ara, en veure la sang dels ferits, es troba tan malament que amb prou feines pot tenir-se dret.

Els francesos tornen a inspirar-li un respecte que no ha de minvar fins a l’arribada del tren a Colònia. A l’estació central, Bàrtek repara els primers presoners. Estan voltats de tot de soldats i d’habitants, que se’ls miren amb orgull, però encara no amb odi. A cops de colze, Bàrtek es fressa camí a través de la gernació, llisca un ull dins el vagó, i es queda parat.

Soldats d’infanteria francesa —petits, bruts, amb el capot esquinçat— estan atapeïts dins el vagó com arengades dins un barril. Molts estenen les mans per rebre la magra almoina que els allarguen els espectadors, almenys fins on l’escolta ho permet. Com Bàrtek s’havia fet una altra idea del francesos, l’ànima torna a pujar-li tot d’una dels talons al pit. Cerca Wòitek i el repara al seu costat.

—Doncs, i tot allò que em contaves? —fa Bàrtek—. Això és quitxalla! N’agafaries un i en caurien quatre!

—La veritat, diria que s’han tornat més esquifits —respon Wòitek, desil·lusionat per la seva banda.

—I quina mena de llenguatge s’empatollen?

—No sé, polonès no ho és pas!

Tranquil·litzat sobre aquest punt, Bàrtek passa en revista tota la fila de vagons.

—Que bruts van…! —diu després d’haver acabat la inspecció de la infanteria—. Són molt poc endreçats!

Dins el carruatge següents hi ha zuaus. Aquests fan pensar una mica Bàrtek. Com que són dins de vagons tancats, no està segur si són homes com tots o tres vegades més alts; però per les finestres veu barbes llargues, els ulls i el rostre sever dels vells guerrers. I l’ànima de Bàrtek torna a emprendre el camí dels talons.

—Aquests no són tan amanosos! —mormola tot baix, com si tingués por que el sentissin.

—I encara no has vist els que no s’han deixat agafar —diu Wòitek.

—Déu ens en guard!

—Massa els veuràs!

Després d’haver examinat bé els zuaus, segueixen llur camí. Però, en acostar-se al vagó següent, Bàrtek fa un bot enrere, com si l’haguessin escaldat:

—A mi, Wòitek! Socors! Salva’m!

Per la portella oberta, es veu la cara fosca, gairebé negra, d’un turco[11], i el blanc del ulls que li guspireja. Sens dubte ve ferit, perquè té les faccions desfigurades pel sofriment.

—Què me’n dius? —fa Wòitek.

—És un diable, no és un soldat! Déu, tingues misericòrdia de mi, pobre pecador!

—Mira-li les dents, que les té grosses!

—Ah, deixa’l estar! No m’abelleix gens de veure-les-hi.

Bàrtek calla un instant, després pregunta:

—I si li fèiem el senyal de la creu?

—Contra els pagans, la nostra religió no pot res.

Hom dóna el senyal de tornar a pujar. El tren parteix. Però, quan ve la nit, Bàrtek veu sempre davant d’ell la cara negra del turco i la blancor esfereïdora dels seus ulls. El sentiment que agita en aquest moment el guerrer de Pognenbina presagia ben poc les seves futures gestes.





IV


La part presa per Bàrtek a la gran batalla de Gravelotte havia de convèncer-lo que, en els combats, el paper pot reduir-se de vegades a mirar, però sense tenir gaire cosa a fer.

Per començar, hom dóna ordre al seu regiment de romandre, l’arma al braç, al peu d’un turó cobert de vinya. Al lluny ronca el canó; més a prop, passa la cavalleria amb un potalleig que fa tremolar la terra: gamfarons que esbateguen els flancs dels cavalls. Per damunt del turó, en el cel blau, volen i xiulen els obusos, escampant nuvolets; i de mica en mica, tot l’horitzó s’omple de fum. És com una tempesta llunyana, i sembla que la batalla passarà pel costat. Però al cap d’una certa estona, un moviment es produeix vora el regiment de Bàrtek. Són altres regiments que vénen a arrenglerar-se, i, en els intervals, es col·loquen tot d’una canons amb la boca girada cap al turó.

Tot el pla és una bellugadissa de tropes. Pertot retrunyen comandaments; ajudes de camp galopen per tots cantons, mentre que els nostres soldats es mormolen a l’orella: «Ja hi som!» o bé es pregunten amb inquietud: «És que ja anem a començar?».

—Ben segur.

És l’inconegut que s’acosta, un enigma, la mort tal vegada…

Dins la fumera que embolcalla el turó, alguna cosa bull, es precipita com un torrent tot blanc. Cada vegada se sent més a prop la roncadera de les peces i l’espetec de la fuselleria. De lluny arriben igualment alguns sons vagues: són les metralladores, que ja han començat la feina. De sobte, els canons posats en bateria escupen tan violentament que tota la terra en tremola i l’aire vibra. Per damunt el regiment de Bàrtek passa un xiulet terrible, Bàrtek mira: com una rosa de foc, un nuvolet lleuger vola, i dins aquest nuvolet alguna cosa que xiula, riu, renilla i, udola. Els pagesos criden: «Una bomba!». I aquest ocell de la guerra es precipita com un vent, s’acosta, cau, esclata. És un tro, un brogit rodoladís com si tota la terra s’hagués fet a miques.

En els rengles dels soldats veïns als canons, es produeix una agitació. Se sent un crit, al qual succeeix el comandament:

—Estrenyin files!

Bàrtek està tot tirat endavant, amb el fusell a l’espatlla, el cap alt; el rígid coll de la guerrera li sosté la barba, i encara que volgués no podria petar de dents. Romandre allí, esperar!, mentre arriba una altra bomba, i una altra, i una altra, i la que fa deu…

El vent escombra el fum del turó. Hom veu que els francesos n’han tret la bateria prussiana; s’hi instal·len ells, i cobreixen de foc el pla. A cada moment pugen de les vinyes llargues cintes de fumera blanca.

Amb la protecció dels seus canons, la infanteria davalla sota el pendís, cada vegada més avall, per començar el foc de fusell. Vet-la aquí ja a mig camí. El vent ha dissipat el fum i s’albiren molt distintament els francesos. Què és això? Roselles que han sortit de sobte dins el vinyet? No, són els kepis vermells dels soldats de peu. D’antuvi, desapareixen dins les altes cepades, i només cimeja, ara i adés, la bandera tricolor.

La fuselleria esclata, ràpida, febrosa, irregular, augmentant d’intensitat tan aviat aquí com allà; per damunt d’aquests focs, els obusos no paren d’udolar i d’entrecreuar-se dins l’aire. De tant en tant s’aixeca del turó una cridòria a la qual responen els hurres dels alemanys. Els canons del pla vomiten un foc continu.

El regiment roman sempre immòbil; però vet aquí que comencen a atènyer-lo també. Les bales boneixen com a mosques, com a escarabats, al lluny, o allí mateix, amb un soroll estrident. Cada vegada són més nombroses. Vet aquí que xiulen entorn del cap, dels ulls, de les espatlles. Són a milers, a milions. El que admira, és que encara hi hagi ningú dret. De sobte, darrere Bàrtek, es sent un gemec: «Jesús!».

Després, l’«Estrenyin files!».

Després, un altre cop: «Jesús!».

I de bell nou: «Estrenyin files!».

D’isolats que eren, els gemecs formen ara un cor. El comandament d’«Estrenyin files!» és cada vegada més freqüent; les files s’estrenyen més sovint i els xiulets dels obusos es confonen en una refucada terrible. Els morts són estirats per les cames. És el dia del Judici Final!

—Tens por? —pregunta Wòitek.

—I tant. Com es fa per no tenir por? —respon el nostre heroi petant de dents.

I romanen així, tots dos. Ni els passa pel cap que podrien fugir. Els han donat ordre d’estar-se allí, i s’hi estan.

Bàrtek menteix, per altra banda. No té aquella por que milers d’altres tindrien en el seu lloc. La disciplina influeix sobre la seva imaginació i no es representa la seva situació tan terrible com és en realitat. Bàrtek creu amb tot que el mataran i comunica aquest pensament a Wòitek.

—No es foradarà pas el cel, si maten un enze! —replica l’altre de mal humor.

Aquestes paraules tranquil·ltzen completament Bàrtek. Diria’s que l’única cosa que l’interessa és de saber si el cel es foradaria o no. Es queda més tranquil i més pacient; només sent que té molta calor, i les gotes de suor li regalen del front.

Mentrestant, el foc de fusells esdevé tan terrible, que els rengles sembla que es fonguin. No hi ha ningú per aplegar els morts i els ferits. La ranera dels moribunds es barreja amb el xiulet dels obusos i amb l’espetegar dels trets.

Pels moviments dels estendards tricolor, es veu que la infanteria, dissimulada dins les vinyes, continua avançant. Un núvol de projectils delma els batallons alemanys, que la desesperació comença a envair. S’hi senten murmuris d’impaciència i de ràbia. Si donessin ordre de marxar endavant, tothom es llançaria com un huracà. El que costa més és de romandre al lloc. Un soldat s’arrenca el casc i el rebat per terra:

—Ningú no mor dues vegades! —exclama.

A aquests mots, Bàrtek experimenta un tal alleugeriment que gairebé se li’n va tota la por. Si és veritat que ningú no mor dues vegades, no cal amoïnar-s’hi. És la filosofia del pagès, però que val més que qualsevol altra, perquè dóna coratge a un home.

Bàrtek sap prou bé que ningú no mor dues vegades, però li és agradable de sentir aquesta veritat de boca d’un altre, més, quan el combat comença a transformar-se en carnatge. Així, el seu regiment no ha tirat ni un tret, i està mig destruït.

Soldats d’altres regiments en derrota corren davant d’ell, amunionats i en desordre. Només els pagesos de Pognenbina, de Sotaljou de Dalt i de Baix, i de Miserow, continguts per la disciplina de ferro dels prussians, aguanten encara. Amb tot, la vacil·lació apareix també en llurs files. Uns quants minuts més, i els lligams de la disciplina militar es rompran. Sota llurs peus, la sang ha amarat el terròs, i la seva fortor es barreja amb la de la pólvora. En alguns indrets, les files no poden estrènyer-se més, perquè els cadàvers ho impedeixen. Als peus dels homes encara drets, d’altres, convulsos, es retorceu dins de tolls de sang o ja enravenats jeuen en braços de la mort.

—Ens han dut a l’escorxador!

—No en sortirà ningú viu!

—Still, polnisches Vich![12] —ronca la veu d’un oficial.

—Ja pots parlar, tu, darrere la meva esquena…

—Steht der Kerl da.[13]

De sobte, una veu comença:

—A la teva protecció…

Bàrtek continua tot d’una:

—… acudim, Santa Mare de Déu…

I, en aquells camps de mort, el cor de veus poloneses puja cap a la divina Mare de Czenstochowa[14].

—No rebutgis els meus precs!

En terra, es senten gemecs:

—Oh, Maria! Oh, Maria…!

La Mare de Déu ha degut sentir-los, perquè en aquest moment apareix un ajuda de camp, sobre un cavall blanc de bromera; el comandament retruny:

—A l’atac! Hurra! Endavant!

Les baionetes s’abaixen, les files s’estrenyen en una llarga línia i es precipiten cap al turó, a l’encontre de l’enemic romàs fins aleshores invisible.

Però un espai de dues-centes passes separa els nostres pagesos del peu de la costa, i cal travessar-lo sota un foc mortífer… Moriran tots fins el darrer? Fugiran…? Poden morir, però fugir no. En efecte, els caps prussians saben quina tonada cal sonar a aquests pagesos de Polònia en el moment de l’atac. En mig de la roncadera del canó, de l’espetec de la fuselleria, en mig del fum i de les raneres, més alts que totes les trompetes, s’eleven cap al cel els primers sons de l’himne que fa batre el cor de tot polonès.

—Hurra! —criden els polonesos—. Poki my zyjemy.[15]

Desborden d’entusiasme i la sang els aflueix a la cara. Es llancen com una tempesta, trepitjant cadàvers d’homes i de cavalls, pedallassos d’obús. Miren, però avancen cantant.

Vet aquí que arriben a les vinyes, desapareixen entre els ceps; hom no percep d’ells sinó el cant, i, de tant en tant, el lluenteig d’una baioneta. Baix, la música vinga sonar… La fuselleria dels francesos esdevé cada cop més precipitada, més febrosa, després, de sobte…

De sobte tot calla.

Allà baix, en el pla, Steinmetz, el vell llop de guerra, encén la seva pipa de porcellana, i diu amb un aire satisfet:

—Només cal tocar-los això i s’engeguen, aquests minyons!

Uns quants minuts després, una de les banderes franceses que flotava, superba, fa un bot, es decanta i cau:

—No juguen pas! —fa Steinmetz.

Les trompetes vinga a tocar l’himne de Polònia. Un altre regiment de Posnània arremet per sostenir el primer.

Entre les vinyes comença una lluita cos a cos.

Oh, Musa!, canta ara el meu Bàrtek, a fi que la posteritat conegui les seves proeses. Dins el seu cor l’esfereïment, la impaciència i la desesperació s’han confós en un sentiment únic de ràbia, i, als sons de l’himne polonès, cadascuna de les seves venes s’infla i s’endureix com una barra de ferro. Els cabells se li drecen sobre el cap; els seus ulls treuen guspires. Ho oblida tot, oblida que «ningú no mor dues vegades», i aferrant el fusell entre les seves grapes poderoses, es llança a l’assalt.

Abans d’arribar al turó, s’entrebanca deu vegades, s’aixafa el nas, s’embruta de pols i de sang; després reprèn la seva carrera, panteixant, enrabiat, amb la boca tota badada. Escorcolla amb els ulls els espessoralls per trobar-hi algun francès i acaba per descobrir-ne tres, vora mateix de la bandera.

Són turcos. Però us penseu que Bàrtek recula? No…! En aquest moment agafaria el mateix Llucifer per les banyes. S’acosta als enemics que se li llancen damunt udolant. Dues baionetes, com dos dards, li passen a frec del pit; però el meu Bàrtek agafa el fusell pel canó, el branda i el deixa caure… No se sent sinó un cruixit, un gemec, i dos cossos negres, convulsionats, rodolen per terra.

En aquest moment, per sostenir el qui té la bandera, deu enemics acudeixen. Bàrtek, com una bèstia furiosa, es precipita damunt de tots ells. Li tiren, alguna cosa lluu, espetega, i en mig de la fumera, retruny la veu ronca de Bàrtek:

—Errada!

De bell nou el seu fusell descriu un cercle terrible, seguit de noves raneres. Els turcos reculen esfereïts davant d’aquell boig gegantí i, ja sigui il·lusió de Bàrtek, ja sigui que han pronunciat alguns mots en àrab, li sembla que han cridat:

—Magda! Magda!

—Ah, voleu tastar la meva Magda! —vocifera Bàrtek. I, d’un bot, es troba al bell mig dels enemics.

Venturosament, arriben en socors seu un bon nombre de Màseks, de Wòiteks i d’altres Bàrteks. Pit contra pit, una lluita silenciosa, terrible, comença dins les vinyes. Bàrtek és desencadenat com un cicló. Fumat, remull de sang, més semblant a una bèstia ferotge que a una criatura humana, oblidant-ho tot, a cada cop de crossa tomba un home o li trenca el fusell. Els seus braços es mouen amb la rapidesa d’una màquina que sembrés la mort. Arriba fins al banderer, li estreny el coll amb els seus dits de ferro. Els ulls del desgraciat boteixen de les conques, la sang li reflueix a la cara, fa una ranera, les seves mans deixen escapar l’asta.

—Hurra! —crida Bàrtek, que arbora la bandera i la branda en l’aire.

Era la bandera que el general Steinmetz havia vist des de baix.

Però aquest no ha pogut albirar-la sinó un minut, perquè Bàrtek, sense respirar, fendeix, amb aquesta mateixa asta, un crani cofat amb un kepis galonejat d’or.

Durant aquesta estona, els seus companys s’han llançat endavant.

Bàrtek roman un instant tot sol. Arrenca la roba, se l’amaga sobre el pit, i, amb l’asta empunyada amb totes dues mans, es precipita darrere els altres.

Grups de turcos, esclafint uns udols que no tenen res d’humà, es repleguen ara cap als canons emplaçats al cim del turó. Els pognenbinencs els empaiten a cops de crossa i de baioneta.

Els zuaus, acopats vora la bateria, reben amb una salva els uns i els altres.

—Hurra! —crida Bàrtek.

Mentrestant, els pagesos fan cap fins als canons, al voltant dels quals es reprèn la lluita a l’arma blanca. Un segon regiment posnanià arriba en auxili. Entre les grapes de Bàrtek, l’asta de la bandera s’és transformada en una maça infernal. Cada cop seu fa un buit dins les files estretes dels francesos.

Zuaus i turcos comencen a agafar por. Allí on es belluga Bàrtek, són a punt de vinclar-se.

A la fi, Bàrtek arriba el primer per escamarlar-se damunt d’un canó, com si fos una somera de Pognenbina.

Abans que els soldats hagin tingut temps de refer-se, ja és damunt d’una altra peça, i, en l’interval, ha mort un altre banderer que ha topat pel camí.

—Hurra! Bàrtek! —exclamen els seus companys.

La victòria és completa. Els pognenbinencs s’apoderen de tots els canons. La infanteria francesa, derrotada, ensopega a l’altra vessant del turó amb un nou regiment prussià, i abaixa les armes.

Durant l’empaitada, Bàrtek ha arrabassat un tercer estendard. Cal veure’l, regalimant sang i afanyós com una manxa de forja, davallar del turó portant sobre l’espatlla les tres banderes conquerides.

—Els francesos? Però si no valen un gargall!

Al seu costat va Wòitek, tot ple de pelades i ferit, i Bàrtek li diu:

—Ei!, que t’empatollaves dels francesos? No són gaire cosa, no són res! No tenen força als ossos! M’han esgarrapat, i a tu també, com gatets. I prou. Jo, quan vento un cop a un, no triga gaire a estirar la pota…

—Qui s’ho havia de pensar que eres tan valent? —respon Wòitek, que ha vist les proeses del seu company i, d’aleshores ençà, se’l mira amb altres ulls.

Altrament, qui no ha vist aquestes proeses? La història, tots els regiments, la majoria dels oficials, consideren l’enorme pagès amb admiració.

—Ach, Sie, verfluchter Pollack.[16] —li diu el comandant mateix, estirant-li familiarment l’orella.

D’alegria, Bàrtek reganya totes les dents.

Un cop el regiment torna a estar format al peu del turó, el comandant presenta Bàrtek al coronel, i el coronel a Steinmetz mateix.

Steinmetz examina les banderes, dóna ordre de desar-les, després es posa a mirar Bàrtek.

El meu Bàrtek es tiba com una corda de violí, presenta les armes, mentre que el vell general el considera i belluga el cap amb satisfacció. A la fi murmura al coronel uns quants mots, dels quals un es sent distintament: Unteroffizier[17].

—Zu dumm, Excellenz.[18] —fa remarcar el comandant.

—Veurem —diu la Seva Excel·lència, fent donar mitja volta al seu cavall per acostar-se a Bàrtek.

Aquest no sap el que li passa. Cosa inaudita dins l’exèrcit prussià, el general va a parlar amb un simple soldat. La qual cosa no és gaire difícil a la Seva Excel·lència, que parla polonès. I a més a més, aquest soldat ha pres tres banderes i dos canons.

—D’on ets? —li pregunta el general.

—De Pognenbina.

—Bé. El teu nom?

—Bàrtek Slowik.

—Mensch —tradueix el comandant.

—Mens —repeteix Bàrtek.

—Saps per què t’has batut avui contra els francesos?

—Ho sé, Excel·lència.

—Digues-ho.

Bàrtek comença a barbotejar:

—Perquè…, perquè…

De sobte, les paraules de Wòitek li passen venturosament pel cervell i engega d’una tirada:

—Perquè els francesos també són alemanys, però encara més canalles!

La cara arrugada de la Seva Excel·lència es contreu com per a esclafir a riure. Però el general es reté, i es gira al comandant per dir-li:

—Teníeu raó.

El meu Bàrtek, molt satisfet d’ell mateix, resta sempre en la seva actitud encarcarada.

—Qui ha guanyat la batalla d’avui? —li pregunta encara el general.

—Jo, Excel·lència! —respon Bàrtek sense vacil·lar.

El rostre del general torna a contreure’s.

—I tant, i tant, ets tu. Mira, aquí tens la recompensa.

El vell soldat es desagafa la creu de ferro del seu pit i la penja al de Bàrtek.

El bou humor del general es reflecteix naturalment sobre el rostre del coronel, dels comandants, dels capitans, etc., fins als sots-oficials.

Després de la desfilada davant del general, el coronel per la seva banda dóna deu talers a Bàrtek, el comandant, cinc, i així successivament. Tothom, rient, li repeteix que és qui ha guanyat la batalla, la qual cosa transporta Bàrtek fins al setè cel.

Cosa estranya, Wòitek és l’únic que no està gaire content del nostre heroi.

Al vespre, quan tots dos seuen davant d’un braser i la noble boca de Bàrtek està tan atapeïda de salsitxa amb pèsols com la salsitxa ho està de pèsols, Wòitek li diu amb un to de retret:

—Que n’ets d’enze, Bàrtek!, quan et miro, que t’hi trobo d’enze!

—I per què? —pregunta Bàrtek.

—Què te li has empatollat al general, que els francesos també són alemanys?

—Però si tu mateix m’ho has dit.

—No comprens que el general i els oficials són alemanys?

—I què?

Wòitek vol dir alguna cosa que no li surt. A la fi arriba a replicar:

—Però, encara que siguin alemanys, no els ho havies de dir, perquè no està bé.

—Però jo els parlava dels francesos, i no d’ells.

—Ah!, sí, però…

Aquesta vegada, Wòitek s’atura en sec. Evidentment, voldria afegir alguna cosa, explicar a Bàrtek que als alemanys no se’ls ha de dir mal dels alemanys: però per a això, no és prou eloqüent.





V


Uns quants dies després, el correu reial prussià portava a Pognenbina la carta següent:

Que el nom de N. S. J.-C. i el de la Verge Santa Mare seva sigui lloat!

Estimadíssima esposa Magda:

Com ho passeu aquí a casa? Estàs bé a la teva cabana, en el llit de fluixell? Jo ací faig unes batalles terribles. Érem prop de la gran fortalesa de Metz, i hi havia una batalla, i he pegat als francesos amb tanta fúria, que tota la infanteria i tota l’artilleria es quedaven parats. El general mateix es quedava parat. I ha dit que jo he guanyat la batalla i m’ha donat una creu. Ara els oficials i els sots-oficials em respecten molt i no em peguen gaires cops de puny als morros. Després, hem anat més lluny, i hi havia una altra batalla, només, no em recordo com se’n diu d’aquest indret. I jo també m’he batut, i he pres una altra bandera i un coronel de cuirassers molt important l’he tirat per terra i l’he fet presoner. Hem cremat un poble; no hem deixat escapar ni les criatures ni les dones; jo tampoc. L’església ha cremat de dalt a baix, perquè són catòlics i dins s’hi ha rostit d’allò més gent. I quan llicenciaran els nostres regiments, el sots-oficial m’aconsella que faci una socitud per quedar-me, perquè a la guerra només es va malament de son, però de menjar i de beure, si en vols, són rics. Ara, marxem contra l’Emperador mateix, i llavors ja estarà llesta la guerra. I tu, endreça la casa i ten compte de Frànek. Perquè si quan tornaré no ho trobo tot com cal, t’arrencaré les trenes, perquè sàpigues quin home sóc. Que Déu et beneeixi.

Bartomeu Slowik.



Evidentment, Bàrtek ha trobat el gust de la guerra, i s’ha posat a considerar-la com el seu ofici. Ha adquirit seguretat, i ara va al combat com a Pognenbina anava al conreu. Després de cada batalla, el seu pit es guarneix de noves creus i medalles, i encara que no l’hagin fet sots-oficial, tothom el considera com el primer soldat del regiment.

És sempre obedient, i posseeix la valentia cega de l’home inconscient del perill que l’amenaça. La valentia no li ve d’aquella font ja coneguda: l’exasperació; no, ara el guien la pràctica de l’ofici i l’aplom. I després, la seva naturalesa tosca suporta fàcilment totes les fatigues i les incomoditats de la campanya. Entorn d’ell, els homes s’amagreixen, cauen malalts; ell sol resta indemne; ell sol es transforma cada vegada més en salvatge, en veritable i ferotge soldat prussià. Ara, ja no solament combat els francesos, sinó que els odia. Ha esdevingut soldat patriota i creu cegament en els seus caps. En la carta següent, escriu a Magda:

Wòitek ha estat fet en dos bocins, però la guerra és per això, comprens. Era un ximple, que deia que els francesos també són alemanys; i la veritat és que els francesos són francesos, i els alemanys són dels nostres.



Magda; s’ho rumià llargament, i, en resposta a aquestes dues cartes li féu escriure:

Estimadíssim Bàrtek:

Davant del sant altar ens han casat. Que Deu Nostre Senyor et castigui! Ximple que ets tu i descregut, que colpeges amb els alemanys un poble bo i creient. No comprens que els alemanys són luterans, i tu, catòlic, els ajudes. La guerra et va bé, dropo, per no fer res, només batre’t i ventar patacades i fer mal als altres, i el dia de quaresma menjar gras i cremar esglésies. Que et rosteixin a l’infern, perquè te’n vanes, encara, i esclafes a tothom, vells i criatures. Recorda’t, ruc, que és escrit en la nostra santa fe per al poble polonès, des del començament del món fins al judici final, que Nostre Senyor totpoderós no tindrà misericòrdia per aquesta mena de bèsties, i esmena’t, turc del dimoni, perquè sinó et trencaré el cap. T’envio cinc thalers, tot i que ací hi ha molta misèria, i les coses van malament. T’abraço, estimadíssim maridet meu.

Magda.



El sermó contingut en aquesta carta no va fer cap impressió a Bàrtek.

«Les dones no en saben res del servei, i es fiqueu on no les demanen», va pensar. I continuà fent la guerra com fins aleshores.

Es distingí gairebé en cada batalla. A la fi, atragué l’atenció d’un personatge encara més elevat que el general Steinmetz.

A l’últim, quan el regiment de Posnània, delmat, fou llicenciat i enviat al fons d’Alemanya, Bàrtek, per consell del sots-oficial, adreçà una socitud i restà al servei. Així fou com es trobà sota París.

Les seves cartes respiraven el menyspreu pels francesos. «A cada batalla, campen com a llebres», escrivia a Magda.

Amb tot, el setge no l’abellia. Li calia respirar dies sencers ajagut dins les trinxeres, sentir la roncadera dels canons, esmerçar-se sovint en treballs de picot i de pala, amb la pluja a l’esquena. Enyorava el seu antic regiment.

El regiment on havia anat a parar com voluntari era en la seva major part d’alemanys, Bàrtek sabia uns quants mots d’aquesta llengua, apresos a la fàbrica; però el seu vocabulari no era gaire ric. Ara, començava a llançar-s’hi. Amb tot, en el regiment no el cridaven per altre nom que «ein polnischer Ochs»[19]; però les seves creus i el seu ample pit el garantien contra befes massa ofensives.

Amb tot, de mica en mica, després d’algunes picabaralles amb els francesos, s’havia conciliat el respecte dels nous companys, i ell, per la seva banda, s’habituava a ells. En suma, el consideraven com un dels d’ells, perquè la seva glòria irradiava sobre tot del regiment. En altre temps, hauria considerat com una ofensa la d’ésser tractat d’alemany, però avui, per distingir-se dels francesos, ell mateix s’anomenava «ein Deuscher»[20]. Creia que així era una altra cosa, i, per altra banda, no volia semblar inferior als altres.

Però es produí un incident que hauria hagut de fer reflexionar Bàrtek, si en general la reflexió no hagués estat una cosa massa complicada per a la seva heroica cabossa.

Un dia, uns quants homes del seu regiment foren enviats contra uns francs-tiradors, als quals havia estat parada una emboscada dins la qual caigueren. Però, aquesta vegada, Bàrtek no es trobà, com ell deia, davant d’aquells kepis roigs que fugien al primer tret. Al contrari, la petita columna era formada de soldats aguerrits, desferra d’alguns regiments. Voltats d’enemics, es defensà amb valentia, després carregà a la baioneta per rompre el cercle estret dels alemanys. Els francesos lluitaren amb una tal coratgia que una part pogué fressar-se pas, mentre la resta, sabent bé quina sort esperava als francs-tiradors, refusà de rendir-se amb vida.

Amb tot, Bàrtek i els seus companys pogueren fer dos presoners. Al vespre, els tancaren dins una barraca de guardabosc: els havien d’afusellar l’endemà de matí. Posaren a la porta una sentinella alemanya, mentre que Bàrtek s’estava a l’interior, amb els presoners agarrotats.

L’un d’ells era un home d’una certa edat, amb un bigoti grisenc, i una cara plena d’indiferència per tot allò que passés al seu voltant; l’altre no devia tenir gaire més de vint anys. El seu bigoti negre a penes era més que un borrissol, i la seva cara gairebé la d’una dona.

—Ja estem, llestos! —digué el més jove després d’un llarg silenci—: Una bala al front, i bona nit.

Bàrtek s’estremí de tal manera, que el fusell li vacil·là entre les mans.

El jove acabava de parlar en polonès.

—A mi, tant se me’n dóna —respongué l’altre amb una veu lassada—. En bona fe, me’n ric. N’he passat tantes que ja n’estic fins al capdamunt.

El cor de Bàrtek bategà més fort sota el seu uniforme.

—Anem —digué el més vell—, no hi ha res a fer… Si tens por, pensa en una altra cosa i ajoca’t. La vida és tan ensopida que fa fàstic. En bona fe, tant se me’n dóna.

—És que penso en la pena de la meva mare! —replicà el jove amb una veu sorda.

I, per domar la seva emoció, o per enganyar-se ell mateix, es posà a xiular; però, tot d’un cop, s’aturà i exclamà:

—Que el diable se m’emporti! Ni tan sols li he dit adéu!

—Has fugit de casa?

—Sí, creia que els francesos haurien guanyat als alemanys. Això hauria valgut més pels polonesos.

—Jo també ho esperava. I ara, vet aquí…

El vell féu un gest de descoratjament i afegí alguna cosa en veu baixa. Però aquestes paraules es perderen dins el brogit del vent.

La nit és freda. Una pluja fina fueteja de tant en tant a ratxades. El vent xiula pel vidre trencat, i, com un gos famejant, udola dins la xemeneia. La llàntia, suspesa molt amunt sobre la finestra, escampa una llum abundant; però Bàrtek s’esborra dins la foscor.

Potser es un bé que els presoners no li vegin la cara. Coses estranyes passen dins d’ell. D’antuvi, colpit d’estupefacció, ha esbatanat els ulls i ha provat d’entendre el que deien els francs-tiradors. Aleshores què? Han vingut, doncs, a lluitar contra els alemanys perquè millorés la sort dels polonesos? I ell, Bàrtek, que es bat contra els francesos perquè millori la sort dels polonesos! I, tots dos, demà els afusellaran. Què passa, doncs? Què n’ha de pensar el malaurat? I si els parlava? Si els deia que ell és dels d’ells, que els té llàstima?

De sobte, un espasme li estreny la gorja. Però què els dirà? Podrà salvar-los, per ventura? Aleshores, també l’afusellaran a ell?

Ah!, el que passa a Bàrtek és terrible. Té tanta angoixa, que no pot tenir-se dret.

I aquesta angoixa li ve de lluny, potser de Pognenbina? Una veu inconeguda del seu cor de soldat, la veu de la pietat, li crida: «Bàrtek, salva els teus! Són els teus!».

El seu cor, ensems, es llança cap al seu país, cap a Magda, cap a Pognenbina. Se li esquinça com no li havia passat mai.

Ja en té prou d’aquella França, d’aquells combats! Cada vegada més neta, cada vegada més forta, la veu retruny: «Bàrtek, salva els teus!».

Ah!, maleïda sigui aquella guerra!

Per la finestra oberta s’albira el bosc ombrívol que brunz com els avets de Pognenbina, i entre aquella remor, sent encara: «Bàrtek, salva els teus!».

Però, què podria fer?

Fugir amb ells cap al bosc? Tot el que la disciplina prussiana li ha inculcat es revolta dins d’ell… Senyor Jesús…! Fa el senyal de la creu per foragitar aquell pensament sacríleg. Ell, soldat, desertar…? Mai.

El bosc gemega cada vegada més fort; el vent xiula cada vegada més planyívol.

—Fa un vent com a la nostra terra a la tardor… —observa de sobte el presoner vell.

—Deixa’m estar tranquil! —replica el jove amb veu sorda.

Però, al cap d’uns quants minuts, repeteix al seu entorn:

—A la nostra terra, a la nostra terra, a Polònia…! Oh Déu meu!

Un pregon sospir es mescla als gemecs del vent, i els presoners callen.

Bàrtek crema tot ell de febre…

Mala cosa, quan un home no pot fer-se cabal de la seva situació. Bàrtek no ha robat res, i li sembla que ha robat alguna cosa; sembla témer que l’agafin en el fet. No l’amenaça res, i amb tot té una por horrible.

Les cames se li seguen, el fusell li sembla molt feixuc, alguna cosa li estreny la gorja com un sanglot que s’atansa.

Per qui vol plorar, per Magda, per Pognenbina? Per totes dues. Però li fa tanta llàstima que no pot dominar-se!

A estones, Bàrtek creu dormir. Part de fora, el temps s’ha fet cada vegada més rúfol; dins els udols del vent, se senten com unes veus estranyes que el cridessin. Cada cabell de Bàrtek s’eriça sota el seu casc… Li sembla sentir, allà lluny, dins els espessoralls humits del bosc, uns gemecs i els mots que es repeteixen:

—A la nostra terra…, a la nostra terra…, a Polònia!

S’estremeix, i per reviscolar-se pega cop de crossa en terra.

Torna en ell… Mira a l’entorn… Els presoners s’han ajaçat en un racó, la llàntia crema, el vent es lamenta…, tot està en ordre.

Ara, la llum cau a plom sobre la cara del presoner jove, una cara de criatura o de noia. Però té els ulls closos, i diria’s que és mort.

D’ençà que Bàrtek és Bàrtek no havia sentit mai tanta pietat. Sí, precisament, alguna cosa li estreny la gorja. Els sanglots estan a punt de brollar-li del pit.

En aquest instant el presoner vell es regira amb pena cap a l’altre costat i diu:

—Bona nit, Wladek.

Es fa un silenci. Una hora s’escola.

Alguna cosa penible es debat dins el cor de Bàrtek.

El vent plora la seva melodia, com l’orgue de Pognenbina. Els presoners romanen immòbils.

De cop i volta, el més jove s’aixeca amb un surt i exclama:

—Kàrol, que dorms?

—No…

—Escolta, tinc por… Pensa el que vulguis, vull resar…

—Doncs, resa…

—Pare nostre que esteu en el cel, sigui santificat el vostre nom, vingui a nosaltres el vostre regne…

Uns sanglots interrompen les paraules del jove presoner, però continua, tanmateix:

—Faci’s…, la vostra…, voluntat…

—Oh! Jesús! —gemega Bàrtek en el fons del seu cor—. Oh, Jesús!

No, no es podrà aguantar. Un instant més i cridarà: «Jove Pan[21], jo també sóc polonès!».

Després saltarà per la finestra, cap al bosc, i…, que passi el que Déu vulgui!

Però vet aquí que sota la finestra retrunyen unes passes cadencioses. És la patrulla, comandada per un sots-oficial, que ve a rellevar la sentinella.

L’endemà, des del matí, Bàrtek està embriac. L’endemà passat, igual…

Després vénen nous atacs, noves picabaralles.

Amb tot, m’abelleix de declarar que el nostre heroi ha retrobat el seu equilibri; però a partir d’aquella llit, li ha quedat una feblesa per l’ampolla, al fons de la qual sempre es pot trobar una satisfacció, i de vegades l’oblit.

En el combat ha esdevingut encara més ferotge, i la victòria segueix els seus passos.





VI


Han passat uns quants mesos. És la primavera. A Pognenbina els cirerers són tots florits, i en el camp verdegen els blats espessos.

Un dia, asseguda davant del seu casinyot, Magda pela una patata que seria bona amb prou feines per al bestiar, i no per nodrir criatures humanes. La collita encara és lluny, i la misèria comença a fer-se sentir a Pognenbina. Es veu en la cara embrunida de Magda, que mostra els senyals evidents de la seva pena. I sens dubte per escampar la boira, amb els ulls mig clucs, taral·leja amb una veu de falset:

El meu Yasienko és a la guerra:

les cartes que m’escriu!

I com que sóc la seva dona

jo també li n’envio…



En els cirerers, els pardals xerrotegen furiosament, com per ofegar la veu de la dona. Però ella prossegueix la seva cançó, i, somiosa, guaita tan aviat el gos que dorm al sol, tan aviat la carretera que fuig davant la caseta, tan aviat el camí que, de la carretera, bifurca a través dels horts i dels camps. Magda guaita per ventura el camí perquè va dret cap a l’estació, i Déu vol que aquesta vegada no hi miri en va.

Una silueta apareix al lluny; la dona fa visera amb la mà, però no pot atalaiar res, de tant que l’enlluerna el sol. Lísek es desperta, aixeca el cap, fa un lladruc brusc i dreça les orelles.

Les paraules d’una cançó arriben fins a Magda. Lísek es redreça i es llança cap a l’home que s’acosta. No hi ha dubte. La dona hi corre amb crits d’alegria:

—Bàrtek! Bàrtek!

—Sóc jo, Magda! —crida Bàrtek, portant-se la mà als llavis i apressant el pas.

Obre la porta cotxera, s’aferra al forrellat, d’un punt que no cau, i es deixa anar en braços de la seva dona.

Aquesta es posa a parlotejar:

—I jo, que em creia que no tornaries més, que t’havies mort…! Anem, deixa-te’m veure! Deixa’m contemplar-te! Que magre estàs…! Oh, Déu meu, Senyor…! Ah, pobrissó meu…! Has tornat, has tornat…!

Tan aviat desagafa els seus braços del seu marit, com l’hi estreny de bell nou.

—Has tornat, gràcies a tu, Senyor…! Bàrtek, estimat meu…! I què… Entrem… Frànek és a l’escola. El mestre és un alemany. El noi està bo; té un ulls petits com tu. Ohh!, ja era hora que tornessis. Jo sense tu ja no sabia què fer per anar tirant. La casa tota rònega, i quins maldecaps, quina feinada per entrar el fenc… I tu, estàs bo…? Ah, quina alegria!, quina alegria! Déu t’ha guardat… Entrem a la casa… I jo que em preguntava: «És Bàrtek o no és Bàrtek?». I què és això?

Fins aleshores Magda no s’ha adonat d’un llarga cicatriu que fa un séc a la cara de Bàrtek, del pols esquerre a la barba.

—No és res… Un cuirasser que m’ha encastat això; però jo no m’he quedat enrere… He estat a l’hospital.

—Oh, Jesús!

—No és res, una picada de mosca.

—Però com t’has amagrit: estàs fet una calavera.

—Ruhig[22] —fa Bàrtek.

De fet, ve magre, ennegrit, tot esparracat. Un veritable vencedor! Amb tot, amb prou feines es té sobre les cames.

—Estàs embriac?

—Feble, encara.

Està feble, és veritat; però està embriac també, perquè d’ençà de la seva malaltia, en té prou amb un gotet perquè el cap li rodi.

A l’estació n’ha begut quatre, així té l’aspecte d’un veritable vencedor! Abans, no havia tingut mai un aspecte com aquell.

—Ruhig! —repeteix—. Hem acabat la Krieg[23]. Ara sóc un senyor, comprens? I això, veus —mostra amb el dit les seves creus i les medalles—. Saps què vol dir això? Links!, rechts! Heu, Stroh![24] Fenc, palla, fenc, palla, alto!

Bramula el darrer mot amb una veu sobreaguda, que fa fer a la seva dona un bot enrere.

—Què t’agafa? Que ets boig?

—Com estàs, Magda? Com estàs, et diuen…? I, saps el francès, enze? Mussiú, mussiú. Qui és mussiú? Jo, mussiú, comprens?

—Què tens, Bàrtek?

—Què n’has de fer, tu? Was?[25] Done diné comprens?

Un núvol comença a afeixugar el front de Magda.

—Què t’empatolles? Que no sap el polonès? Parla com Déu mana.

—Dóna’m dinar.

—Entra a casa!

Tot comandament no pot produir en Bàrtek altre efecte que l’obediència. Així, tot d’una que ha sentit aquest mot «entra», s’enravena en una actitud militar, amb el dit petit sobre la costura dels pantalons, fa uns quants mitjos tombs i camina en la direcció marcada. Fins al llindar no es refà, i considera Magda amb sorpresa.

—I doncs, Magda! I doncs, Magda?

—Au, camina!

Entra, però ensopega en el mateix llindar. L’aiguardent produeix el seu efecte i l’embruteix. Es posa a cantar i cerca Frànek amb els ulls. Fins diu: «Morgen Kerl!»[26] encara que Frànek no sigui allí. Després esclareix la riallada, fa una passa massa llarga, dues de massa curtes, crida: «Hurra!» i, de sobte, s’esfondra damunt la jaça de borra.

Al vespre, es desperta serè i vigorós, abraça Frànek, demana uns quants pfennings a Magda, i, amb passa triomfal, es dirigeix cap a la taverna.

L’anomenada de les seves proeses havia arribat al poble abans que ell feia temps, perquè els soldats del seu regiment han anat contant per tot arreu la seva valentia a Gravelotte i a Sedan. Avui, havent-se escampat la nova que el vencedor és a la taverna, tots els seus antics camarades acudeixen per reveure’l.

El nostre Bàrtek està entaulat, molt diferent del Bàrtek d’abans. En altre temps era tot esborradís, i ara venta cops de puny sobre la taula i s’empapussa com un gall dindi.

—Us en recordeu, companys, quan jo estossinava francesos, del que va dir-me Steinmetz?

—I qui no se’n recorda?

—La por que ens havien fet amb els francesos! En realitat, són una pobra gent. Was? S’atipen d’enciam com les llebres. De cervesa no en beuen: només vi.

—I ara!

—Quan cremàvem un poble, estenien les mans cap a nosaltres i cridaven: «Pitié! Pitié!»[27]. Volien dir que si els perdonàvem ens donarien beguda, però nosaltres no en fèiem cabal.

—I es pot entendre el que s’empatollen? —pregunta un minyó.

—Tu no ho entendries, perquè ets un enze; jo sí que ho entenc: done di pen.

—I ara, que vol dir això?

—I París, l’has vist tu? Allí sí que hi ha hagut batalles… L’una darrere l’altra. Però nosaltres hem guanyat sempre. Ells no tenien bons caps. És el que diem: «La tanca és bona, però els pals són dolents». Mals oficials, mals generals, i nosaltres, nosaltres en teníem de bons.

Matsei Kierz, un pagès assenyat, branda el cap.

—Ah!, sí, els alemanys han guanyat una guerra terrible —diu—; l’han guanyada i nosaltres els hem ajudat. Però què en traurem? Déu ho sap, què.

Bàrtek se’l mira esbatanant els ulls:

—Què vols dir?

—Ja sense això els alemanys no volien ni mirar-nos: ara, aixequen talment el nas que ni Déu no és bo per a ells. Encara ens fastiguejaran més; tant que ja ens fastiguegen…

—Això no és veritat! —interromp Bàrtek.

El vell Kierz fruïa a Pognenbina d’una autoritat tal, que tot el poble sempre era del seu parer. Era massa atreviment de contradir-lo. Però Bàrtek ara és vencedor. Per què no tindria autoritat ell també?

Amb tot, tothom se’l mira amb sorpresa, alguns fins amb indignació.

—I ara!, vols discutir amb Matsei? Què t’has pensat?

—Què se me’n dóna del vostre Matsei? He parlat amb gent de més upa, compreneu? No he parlat amb Steinmetz, jo? Was? I pel que fa a Matsei, desbarra, la veritat és això. Ara, anirem millor, nosaltres.

Matsei considera el vencedor:

—Ah, que ets taujà, pobre amic meu! —fa.

Bàrtek pega un cop de puny tan fort sobre la taula, que els gots i els pitxers trontollen.

—Still der Kerl da! Heu, Stroh.[28]

—Vejam, a poc a poc, no bramulis així. Pregunta-ho al rector o al Pan, ja veuràs.

—Com si el rector hagués estat a la guerra. I el Pan, que hi ha estat? Jo sí que hi he estat. No us ho cregueu, fillets; ara ens respectaran. Qui ha aconseguit la victòria? Sóc jo que l’he aconseguida, som nosaltres que l’hem aconseguida! Ara, no he de fer sinó demanar, i m’ho donaran tot. El Govern sap d’allò més bé qui és que ha abatussat millor els francesos: són els nostres polonesos. Ho han marcat a les ordres del dia. Ara, els polonesos tindrem la paella pel mànec. Compreneu?

Kierz arronsa les espatlles, s’aixeca, i surt de la taverna. En el terreny polític, Bàrtek és igualment vencedor.

Els joves que han restat amb ell se’l miren com una imatge santa. Ell continua:

—Jo no he de fer sinó demanar, m’ho donaran tot. Sense mi… El vell Kierz és un imbècil. Feu-vos un tall al nas per recordar-vos-en. Si el govern mana ventar cop, cal ventar cop. Qui gosarà ofendre’m? L’alemany? I això, doncs? —Mostra les seves creus i les seves medalles—. I del costat de qui m’he posat, jo? Que no és del costat dels alemanys, per ventura? Ara jo valc més que qualsevol alemany, perquè sóc el que tinc més creus. Vinga cervesa! He parlat amb Steinmetz, i he parlat amb Podbielski. Vinga cervesa.

Bàrtek està de platxeri, Bàrtek canta:

Trink, trink, trink!

Wenn in meiner Tasche

Noch ein Thaler klingt![29]



I es treu de la butxaca un grapat de pfennigs.

—Preneu, sóc un senyor jo ara… No voleu? Si ens n’hem vist de diners a França… Però tot això…, uix…! N’hem cremat de pobles, n’hem mort de gent, de francs-tiradors…!

L’humor dels embriacs canvia de sobte.

De sobte, Bàrtek comença a replegar sobre la taula la moneda menuda que hi ha esbarriat, i diu amb veu llagrimosa:

—Senyor Déu meu, perdona la meva ànima pecadora!

Després es recolza sobre la taula, ajup el cap sobre la mà, i calla.

—Què tens? —li pregunta algú.

—És culpa meva? —mormola Bàrtek—. S’hi van ficar ells mateixos. A mi em feien llàstima: tots dos del nostre país… Senyor Déu meu, ten misericòrdia! L’un era rosat com el ponent, i al matí estava esgrogueït, esgrogueït… Els van enterrar que bellugaven… Aiguardent!

S’estableix un penós silenci.

Els pagesos es guaiten esbalaïts.

—Què diu? —pregunta una veu.

—Enraona amb la seva consciència.

Bàrtek beu dos gots d’aiguardent, escup de costat i li torna el bon humor.

—No hi heu parlat mai vosaltres amb Steinmetz? Jo sí que hi he parlat… Qui paga? Jo.

—Ets tu qui paga, taül, tu qui paga —exclama la veu de Magda—. Jo sí: que et pagaré, jo sí que et pagaré.

Bàrtek guaita la seva dona amb ulls tèrbols.

—I tu hi has parlat amb Steinmetz?, qui ets tu?

En comptes de respondre-li, Magda es gira a la compassiva concurrència i es posa a gemegar:

—Oh, bona gent, vegeu la meva vergonya i la meva misèria! Ha tornat, i jo me n’he alegrat tota, com si tornés bon home, i ha vingut embriac. No se’n recorda de Déu ni dels polonesos. S’ha ajaçat, ha covat el vi, i ara ja torna a beure, i d’on se’ls ha tret aquests diners? No els he guanyat jo amb la meva sang, per ventura? Oh, bona gent! Ja no és un bon catòlic, ja no és un home, és un maleït alemany. Jo no sé què es forfolla en alemany, i vol dur mala vida… És un traïdor…, un…

La bona dona és un desfet de llàgrimes; llavors, aixecant la veu:

—Era un enze, però era un bon home. Com me l’han girat, ara…? Jo l’esperava de matí, l’esperava de vespre, i l’esperava per a això! Ah! Déu misericordiós! Cap consol, cap alegria enlloc… Així et cargolessin! Així et quedessis alemany per tota la vida.

Ella diu aquests darrers mots planyívolament, gairebé sanglotant, mentre que Bàrtek es posa a botzinar:

—No cridis, o vento patacada!

—Venta! Talla’m el cap, talla de seguida! —crida deliberadament la pobra dona. I, allargant el coll, diu als veïns:

—I vosaltres, bona gent, mireu.

Però els veïns s’aixequen l’un després de l’altre, i la taverna es buida; Bàrtek i Magda resten sols.

—Que estiregasses el coll com una oca? —rondina Bàrtek—. Au cap a casa.

—Talla! —repeteix Magda.

—Doncs no vull tallar! —fa Bàrtek ficant-se les mans a les butxaques.

Per posar fi a la baralla, el taverner apaga l’única candela. La veu aguda de Magda s’eleva de bell nou dins la foscor:

—Talla!

—Doncs no vull tallar! —respon la veu solemne de Bàrtek.

Al clar de lluna, s’albiren dues siluetes pel camí que passa davant la taverna. L’una camina davant, lamentant-se en alta veu: és Magda. Darrere d’ell, cap jup, segueix dòcilment el vencedor de Gravelotte i de Sedan.





VII


Bàrtek ha tornat tan afeblit al poble, que en molts dies no pot treballar. És un mal per als negocis de la casa, que exigirien d’urgència una mà d’home. Magda es basqueja tan com pot; treballa del matí al vespre; els veïns l’ajuden generosament; però això no basta i les feines del camp en pateixen.

Després hi ha els deutes; deuen a Just, l’emigrat alemany que un dia va comprar a Pognenbina uns quants terrossots de no res, i ara és amo del millor mas del poble i d’un capital que presta a gran interès.

D’antuvi, ha fet un préstec al propietari mateix del castell, el Pan Jarzynski, el nom del qual figura en el Llibre d’Or,[30] i que per tant ha de sostenir a l’altura exigida la brillantor del seu llinatge. A més a més, Just presta als pagesos.

Magda li deu uns quants thalers ja fa sis mesos. Ha esmerçat una part d’aquests diners en despeses de la casa, i la resta l’ha enviat a Bàrtek durant la guerra. Tot això encara no és un gran maldecap. Gràcies a Déu, l’anyada promet d’ésser abundosa, i es podria pagar el deute sencer, posat que hi hagués braços per treballar. Però vet aquí que Bàrtek n’és incapaç.

Magda no està del tot segura. Se’n va a demanar consell al rector, perquè li indiqui una manera de sacsejar el peuterrós del seu marit. Però, decididament, aquest no pot fer res. Es cansa aviat, és curt d’alè, i té punyides als ronyons.

Així es passa tot el sant dia davant la casa, fumant una pipa de porcellana que figura el cap de Bismark amb casc de cuirassers, i contempla l’univers amb aquests ulls ensopits de l’home que no aconsegueix descansar-se després de grans treballs. En aquest moment pensa en la guerra, en les seves victòries, en tot i en res.

Un dia que està assegut d’aquesta manera, sent de lluny uns plors de Frànek.

Frànek ve d’estudi i plora a llàgrima viva.

Bàrtek es lleva la pipa d’entre les dents.

—I ara, Frànek, què tens? Per què plores?

—No he de plorar, si m’han ventat un cop de puny als nassos?

—I qui te l’ha ventat?

—Qui, qui voleu que sigui sinó Pan Boege…

El Pan Boege era el mestre d’estudi de Pognenbina.

—I quin dret hi tenia a pegar-te?

—L’hi tenia, perquè m’ha pegat un cop de puny als nassos…

Magda, que cavava a l’hort, salta la tanca i amb l’eina a la mà s’acosta al seu fill.

—I què has fet tu? —li pregunta.

—No he fet res. El Pan Boege m’ha dit «garrí polonès» i m’ha pegat un cop de puny a la cara, i m’ha dit que ells han vençut els francesos i que ara també ens tindran sota peu a nosaltres, perquè són més forts que nosaltres. Jo no li he fet res. Només m’ha preguntat qui era l’home més gran de tots, i jo he respost que era el Sant Pare de Roma; i ell m’ha ventat cop a la cara. I jo m’he posat a cridar, i ell m’ha dit «garrí polonès», i m’ha dit que ara ells han vençut els francesos…

Frànek es posa a repetir: «I ell m’ha dit i jo que li dic…».

A l’últim, Magda li tapa la boca, després es gira a Bàrtek i li crida:

—Ja ho sents, ja ho sents. Vés ara a ataconar francesos, perquè el mestre alemany ataconi el teu noi com un gos!, perquè li digui «garrí»…! Aquí la tens la teva paga!

I Magda, entendrida per la seva pròpia eloqüència, es posa a imitar Frànek.

Bàrtek esbatana els ulls, obre la boca i reflexiona. No pot proferir un mot, ni comprendre d’antuvi el què ha passat.

I doncs i les seves victòries?

Roman encara uns moments immòbil, després de sobte passa un llampec pels seus ulls i la sang se li’n puja al cervell. La perplexitat, igual que la sang freda, sovint es transforma en fúria en els homes limitats.

Bàrtek s’aixeca d’un bot, i mormola, amb les dents estretes:

—Vaig a parlar-li.

Se n’hi va, efectivament.

No és lluny. L’escola és tocant a l’església. El Pan Boege, en aquest moment, és als graons de la porta, donant pa als seus garrinets.

És un home alt, d’una cinquantena d’anys, cepat com un roure. No és gros, però en mig de la seva cara ampla, els seus ullassos expressen valor i energia.

Bàrtek se li acosta:

—Ets tu, alemanyot, que t’has atrevit a ataconar el meu noi? Was? —li pregunta.

El Pan Boege recula unes quantes passes, l’amida de cap a peus sense la més petita inquietud i li respon amb to flegmàtic:

—Fora d’aquí, tros de polonès!

—Per què m’has ataconat el noi? —repeteix Bàrtek.

—I també t’ataconaré a tu, polonès mort de gana! Ja us ensenyarem ara qui és l’amo aquí. Vés-te’n al diable… Vés-te’n a plànyer a la justícia… Fosc el camp!

Bàrtek aferra el mestre d’estudi per les espatlles i es posa a sacsejar-lo cridant amb una veu enrogallada:

—Saps qui sóc jo? Saps qui ha apallissat els francesos? Saps qui ha enraonat amb Steinmetz…? Per què pegues al meu noi, mengia de Suàbia?

Els ulls de Pan Boege li surten de les òrbites, igual que els de Bàrtek. Però el Pan Boege es un cepat minyó, decidit a desfer-se del seu agressor amb un sol cop de puny.

Aquest cop ressona damunt la cara del vencedor de Gravelotte i de Sedan. Llavors Bàrtek perd tota la sang freda. El cap del Pan Boege s’agita tot d’una com un ventall, però amb uns moviments encara més ràpids i més sacsejats. L’espaventable destructor de turcos i de zuaus s’ha eixorivit dins de Bàrtek. Debades Òscar, el fill del Pan Boege, un macip de vint anys, tan alt i tan forçut com son pare, ve a ajudar-lo. Una lluita té lloc, terrible, curta, a la fi de la qual el fill rodola per terra i el pare se sent aixecat en l’aire.

Bàrtek porta el mestre d’estudi a braç estès, no sap on. Per desgràcia hi ha prop de l’escola un barril d’aigua grassa, curosament guardada per la senyora Boege per als seus garrins. I vet aquí que alguna cosa, xipollejant, cau dins el barril, d’on emergeixen les cames del Pan Boege.

En aquest moment surt precipitadament de l’escola la senyora Boege, i llança uns crits desesperats: «Socors! Socors!».

Però, dona circumspecta com és, tomba de seguida el barril, d’on el seu marit surt al mateix temps que l’aigua de fregar els plats.

Mentrestant, els emigrats alemanys de les cases d’alentorn es precipiten a socórrer llur veí. Uns quants es llancen sobre Bàrtek i li dediquen cops de puny i de bastó. Se’n segueix una barreja, en la qual costaria de destriar Bàrtek dels seus adversaris, de tant com tot plegat forma una massa compacta.

Però de sobte, com la bala d’un fusell, Bàrtek es desempallega del grup i vola en la direcció d’un tancat.

Els alemanys l’empaiten; però en el tancat es sent una cosa que cruix, i, un moment després, una formidable porra és entre les grapes de Bàrtek, que fa entorn seu un cercle esfereïdor.

Boig, foll, amb la boca tota bromera, branda el seu bastó i tothom campa ràpidament.

Empaita els seus enemics, però venturosament no aconsegueix ningú.

Mentrestant, es calma una mica i es decideix a tornar a casa. Ah, si els francesos el veien! Aquesta retirada, ben segur, la història la registraria per sempre!

Però vet aquí el que ha passat: en nombre d’una vintena, els assaltants hostilitzen novament Bàrtek, el qual es retira lentament, com un senglar davant la gossada. Ara i adés s’atura i es gira de cara als seus agressors, els quals s’aturen igualment. La porra els inspira un respecte saludable.

A manca de res millor, bombardegen Bàrtek a cops de pedra, i una el fereix al front. La sang encega el nostre heroi. Es sent decandir, deixa anar el seu bastó, trontolla i cau.

—Hurra! —udolen els emigrats.

Però abans que tinguin temps d’acudir, Bàrtek es redreça. Els assaltants s’aturen. El llop ferit pot encara ser perillós. I després, les habitacions poloneses no són lluny. S’albiren pagesos que acudeixen amb totes llurs forces al camp de batalla. Els colonitzadors alemanys es retiren i entren a casa d’ells.

—Què ha passat? —pregunta la gent que ha acudit a socórrer Bàrtek.

—He espolsat els alemanys amb el meu bastó —respon.

I cau sense coneixement.





VIII


L’incident mentrestant ha tombat per greu.

Els diaris alemanys vénen plens d’articles violents sobre les vexacions de què és objecte la pacífica colònia alemanya de part d’aquella turba bàrbara i ignorant, empesa pel fanatisme catòlic a agitar-se contra el govern. Boege ha esdevingut un heroi. Ell, el modest mestre d’escola que escampa les llums de la civilització en les contrades més remotes de l’Imperi, ell, l’apòstol de la cultura en aquells països de plena barbàrie, ha estat la primera víctima d’aquella agitació. Venturosament, hi ha darrere d’ell cent milions d’alemanys, que no permetran que…, etc., etc.

Bàrtek no té ni idea de la tempesta que es congria sobre el seu cap. Es troba, al contrari, en la millor disposició d’esperit, segur que ha de guanyar el seu procés davant del tribunal. És Boege qui ha pegat primer al seu fill. És Boege qui l’ha colpit primer a ell, a Bàrtek. I després tants d’alemanys que han caigut damunt d’ell! Be calia defensar-se! I després encara l’han ferit d’un cop de pedra al cap! El cap de qui? D’ell, que les ordres del dia de l’exèrcit han citat tantes vegades! D’ell, que ha «guanyat» la batalla de Gravelotte, que ha parlat amb Steinmetz en persona! D’ell, que té tantes condecoracions.

No li cap al magí, que els alemanys puguin ignorar això, cometre envers ell una iniquitat, igual com no pot comprendre que Boege pugui predir als pognenbinencs que els alemanys els fonyaran sota els peus per tal com ells, els pognenbinencs, han abatussat tan bé els francesos quan se n’ha presentat l’avinentesa.

Concernent a ell, està perfectament segur que la justícia i el govern es posaran al seu costat. Allí, al tribunal, sabran qui és ell, el que ell ha fet a la guerra. En fi, Steinmetz mateix prendrà la seva defensa! Que no ho oblidin: per mor d’aquesta guerra, Bàrtek s’ha empobrit, s’ha endeutat. El que poden fer, si més no, és fer-li justícia.

Amb tot, els gendarmes han vingut a cercar-lo. Tement una oposició enèrgica, n’han vingut cinc, amb el fusell carregat. Però s’han enganyat: Bàrtek no té cap delit de resistir a la llei. Li ensenyen un carro: Bàrtek hi puja.

Magda es desespera i no fa sinó repetir:

—I quina necessitat en tenies de derrotar els francesos? Aquí la tens, la paga, pobrissó meu!

—Calla, poc senderi —replica Bàrtek.

I somriu alegrement a tothom que passa.

—Ja els ensenyaré jo qui és l’ofès! —crida de dalt el carro estant.

I amb el serrell de condecoracions al pit, fa cap al tribunal com un triomfador.

Amb tot, el tribunal no es mostra massa benèvol per ell. Admet solament circumstàncies atenuants. Bàrtek és condemnat a tres mesos de presó i a una indemnització de cent cinquanta marcs a Boege i als altres de la colònia alemanya «que foren víctimes de les vies de fet de l’acusat».

«Però el miserable», deia la Posener Zeitung[31] en el report de la causa, «no solament no ha demostrat cap penediment després d’ésser pronunciada la sentència, sinó que encara ha vomitat injúries tan grolleres dirigides al tribunal, i s’ha posat a retreure amb tant de cinisme els pretesos serveis que ha prestat a l’Estat, que l’estrany és que el Sr. Procurador no hagi pres en compte aquest nou capítol d’ofenses contra el tribunal i l’honor del nom alemany…».

Bàrtek, a la presó, va tenir tot el lleure de recordar les seves heroiques fetes de Gravelotte, de Sedan i del setge de París.

Tota vegada, seria injust de dir que la conducta del senyor Boege no hagués estat igualment blasmada per l’opinió pública. Al contrari, ben al contrari!

Un matí de pluja, al Reichstag, un diputat polonès demostrà molt eloqüentment els canvis considerables sobrevinguts a Posen en l’actitud del alemanys respecte dels polonesos; posà de relleu la necessitat de pensar més en els interessos dels habitants del gran ducat de Posnània, a fi de recompensar-los de la valentia que han mostrat i del que han hagut de patir durant la guerra. Per fi, insistí sobre això, que Herr Boege havia abusat de les seves funcions de mestre, infligint càstigs corporals als nens polonesos, tractant els escolars de «garrins polonesos», i afirmant que després de la guerra victoriosa, la població emigrada trepitjaria els aborígens.

Però, mentre parlava el diputat polonès, he dit que plovia a bots i a barrals, i com que en dies així tothom s’ensopeix, els conservadors badallaven si fa no fa com els lliberals; igualment badallaven els socialistes i el centre, perquè aleshores encara no era qüestió del Kulturkampf.

Després d’haver pres en consideració aquestes «recriminacions poloneses», el Reichstag passà, doncs, a l’ordre del dia.

Bàrtek així restà a la presó, o més ben dit a la infermeria, perquè el cop de pedra li havia tornat a obrir la ferida rebuda a la guerra.

Quan no tenia febre, no parava de rumiar, com el gall dindi que va esclatar de massa reflexió. Bàrtek, és veritat, no en va esclatar però tampoc no arribà a treure l’entrellat de res.

Amb tot, en els instants que la ciència denomina «lucida intervalla», el pensament que potser no hauria hagut d’«ataconar tan fort els francesos» li passava pel cap.

Quan a Magda, estava en una cruel situació. Li calia pagar la penyora imposada pel tribunal, però d’on s’ho trauria. El rector li havia promès d’ajudar-la; però es trobà que no tenia ni quaranta marcs a la caixa. Pognenbina era una parròquia pobra, i el vell rector no sabia com se li n’anaven els diners.

El Pan Jarzynski era fora; deien que havia anat a prometre’s amb una rica pubilla de la Polònia russa.

Magda no sabia què fer. Demanar un ajornament? Ni pensar-hi. Vendre el cavall, les vaques? Però era el període de més tràfec abans de la sega, i aquestes feines també exigien diners.

La dona es torcia les mans de desesperació. Adreçà una sol·licitud d’indult per Bàrtek, en consideració als seus serveis. Però no rebé resposta. Mentrestant s’acostava el termini, i, com a conseqüència, la venda de tots els béns.

Magda no parava de resar i recordava amb amargor el temps passat que podien sortir més o menys d’embulls, quan a l’hivern Bàrtek treballava a la fàbrica.

Provà de manllevar a parents; però aquests tampoc no tenien res. La guerra s’havia fet sentir en detriment de tothom. No gosava anar a casa de Just, perquè ja li devia i, a més a més no li pagava els interessos.

Però un dia, Just mateix es presentà d’improvís.

Rendida, desesperada, Magda s’havia assegut, una tarda, al llindar de casa seva, incapaç de fer res. Mirava giravoltar dins l’aire les mosques d’or, i pensava: «Que són felices de giravoltar així sense deure res a ningú!».

Ara i adés, els seus llavis esgrogueïts deixaven escapar un pregon sospir o un gemec:

—Oh Déu meu, Senyor! Déu meu!

De sobte, la porta cotxera emmarcà el nas de Herr Just, sota el qual fumava la seva pipa de porcellana. Magda s’esblaimà.

—Morgen[32] —féu Just.

—Com esteu, Pan Just?

—I els meus diners?

—Ah, estimat Pan Just! Tingueu una mica de paciència. Què puc fer jo, pobra de mi? El meu marit és a la presó i he de pagar la penyora per ell. Ja no sé on dar-les. Més m’estimaria morir que no pas ser torturada així de dia en dia. Espereu-vos una mica més, estimat Pan Just.

Esclafí el plor i es decantà per besar la mà roja de Herr Just.

—Quan el nostre Pan tornarà, li manllevaré i us pagaré.

—I la penyora, amb què la pagareu?

—Què sé jo…? Em vendré una vaca.

—Voleu que us deixi més?

—Ah, que el bon Déu us beneeixi! Sou luterà, però sou bona persona. Us ho dic en veritat. Si tots els alemanys fossin com vós, la gent els beneiria.

—Però no us ho deixaré pas sense interessos.

—Ja ho sé, ja ho sé.

—Llavors, firmeu-me una hipoteca sobre tot això.

—Està bé, estimat Pan Just! Que Déu us ho pagui.

—Anirem a la ciutat i farem l’escriptura.

En efecte, anaren a la ciutat, i l’escriptura fou firmada.

Però abans Magda havia consultat el rector. Què podia aconsellar-li, aquest? Prou trobava que el termini era massa curt, els interessos massa alts, i lamentava molt l’absència del Pan Jarzynski, el qual certament l’hauria ajudada.

Però Magda no podia esperar el retorn del senyor, perquè d’allí a aleshores ho hauria hagut de vendre tot, i hagué d’acceptar les condicions de Just. Li manllevà tres cents marcs, el doble de la penyora que havia de pagar el seu marit perquè també necessitava diners per a la casa.

Donada la importància de l’escriptura, Bàrtek havia d’autoritzar la firma de la dona. Magda féu, doncs, cap a la presó on trobà l’heroi tot decandit i malalt. Havia adreçat una sol·licitud on feia notar totes les misèries que havia de suportar; però no li havien pres en compte.

Els articles de la Posener Zeitung havien influït els jutges en un sentit desfavorable per Bàrtek. En efecte, el govern no havia d’estendre la seva protecció sobre la pacífica població alemanya que durant la darrera guerra s’havia sacrificat talment damunt l’altar de la pàtria? La sol·licitud de Bàrtek fou, doncs, desestimada justament. Tampoc no és estrany que això l’hagués llançat a la desesperació.

—Ja ho veus, ara, ja està llest això —digué a la seva dona.

—Ja està llest —repetí ella.

Bàrtek romangué una estona somiós.

—Ara em persegueixen; em persegueixen com a diables! —gemegà encara.

—I el mestre d’estudi persegueix Frànek —féu Magda—. He anat a casa d’ell per entendrir-lo. Llavors ha fet befa de mi. Els alemanys són ara els amos, a Pognenbina. No temen a ningú.

—És veritat, com que són els més forts —digué tristament Bàrtek.

—Doncs bé!, jo no sóc sinó una dona senzilla; però jo et diré que Déu encara és més fort.

—Ell serà el nostre consol. Sinó… —afegí Bàrtek.

Callà, després preguntà:

—I Just?

—Si Déu ens dona una bona anyada, potser podrem sortir-nos-en. Potser també el Pan ens ajudarà, encara que ell també estigui endeutat amb els prussians. Ja abans de la guerra es deia que es veuria obligat a vendre Pognenbina, si no fa un casament que el tregui del fang…

—Tornarà aviat?

—Qui sap? Diuen al castell que aviat arribarà de nuvi. Ah!, els alemanys collaran fort. Són per tot com la mengia! A qualsevol indret on miris, n’hi ha: al camp, a ciutat. Déu ens els ha enviat pels nostres pecats. I cap salvació enlloc.

—Per què no inventes alguna cosa? Tu ets una dona que té acudits.

—Però què podré fer-hi jo?, què? Si he manllevat a Just, ha estat per força. Al dir la veritat, ara la nostra cabana i el nostre tros tot és d’ell. Just és millor que els altres alemanys, però abans que tot, mira pel seu interès, i no s’ho deixarà escapar. No sóc tan toixa: bé sé per què me’ls ha ficat a la mà els diners. Però què s’hi pot fer, què s’hi pot fer?

Magda es lamentava.

—Parla doncs, tu, cap gros! Tu que has ataconat els francesos! Què faràs quan ja no tindràs res per menjar, ni on reposar el teu cap?

El vencedor de Gravelotte s’agafà el cap amb totes dues mans.

—Oh, Jesús, Jesús!

Magda tenia bon cor. La pena de Bàrtek la commogué, i digué vivament:

—Vés amb compte, maridet, vés amb compte; no et toquis el cap, que encara no tens curada la ferida. Déu ens ha donat gra a balquena: el sègol creix tan espès, que et ve delit d’abraçar la terra; el forment també puja bé. La terra no s’assembla pas als alemanys, el que li donen, ho torna. Encara que durant la guerra hàgim descuidat els camps, tot creix que enamora.

I la bona Magda va somriure a través de les llàgrimes.

—La terra no fa pas pels alemanys —repetí.

—Magda…! —féu Bàrtek mirant-se-la amb uns ulls tots esbatanats—. Magda!

—Què?

—Que ets…, això és…

Bàrtek sentia per ella un agraïment vivíssim, però no sabia com expressar-li’l.





IX


Realment, Magda valia per dues dones. Era severa per Bàrtek, però se l’estimava de debò. En els moments d’enfurismament, com per exemple llavors de l’escena de la taverna, ella li deia francament que era un enze; però davant dels altres el seu parer diferia:

—El meu Bàrtek fa veure que és un enze, però la veritat és que és molt viu.

El fet és que Bàrtek era poc més eixerit que el seu coixí i, sense Magda, no hauria arribat a dirigir ni la seva casa ni absolutament res.

Ara que tot recolzava en ella, Magda es posà a córrer, a sol·licitar, a fer passos, tant i tan bé que va obtenir el que necessitava. Vuit dies després de la seva entrevista amb el seu marit a la infermeria de la presó, va córrer tota esbufegada a veure Bàrtek, però aquest cop radiant i feliç.

—Com estàs, Bàrtek, sapastre meu? —exclamà alegrament—. Saps que el Pan ha tornat? S’ha casat al Regne[33]. La senyoreta és rosada i una com una poma. Si li n’ha portat de riqueses, ui, ui…!

El propietari de Pognenbina s’havia casat efectivament, i havia arribat amb la núvia, efectivament, en possessió de «moltes riqueses».

—I què se me’n dóna a mi? —preguntà Bàrtek.

—Calla, betzol! —féu Magda—. Ah, que esbufegada estic, Déu meu…! Llavors, he anat a saludar la senyoreta. Guaito, i la veig venir cap a mi com una reina, tota jove, una floreta de bo de bo, bonica com una albada… Uix!, quina calor fa!, no puc tornar el buf… —Magda s’eixuga amb el davantal la suor del front, i, un instant després, continuà amb una veu entretallada—: Portava un vestidet blau com el cel… Me li he llançat als peus i ella m’ha allargat la mà… Li l’he besada; una mà petitona com la d’una criatura…! Una senyora bonica, com una imatge santa, i bona, i que comprèn la nostra pena. Llavors, m’he posat a pregar-la que ens ajudés… Que Déu li mantingui la salut…! I ella em respon: «Faré el que podré». I té una veu que, quan diu una cosa, el cor se’t fon. Llavors m’he posat a contar-li que desgraciats són els pagesos de Pognenbina, i ella m’ha respost: «No és pas solament a Pognenbina!»… Llavors jo he arrencat el plor, i la senyora també. Ha vingut el Pan i, veient-la plorar, ha començat a besar-li els llavis i els ulls. Els Pans no són com vosaltres. I ella li ha dit: «Fes el que podràs per aquesta dona». I ell ha dit: «Faré tot el que tu desitgis». Que la mare de Déu la beneeixi, la meva poma daurada, i els seus fills. El Pan ha dit tot seguit: «Heu fet mal d’haver-vos ficat entre les urpes de l’alemany; però jo us ajudaré, i pagaré per vosaltres a Just».

Bàrtek es gratà el clatell.

—Però si el Pan mateix hi està entre les urpes dels alemanys.

—Però, i què hi fa això? És que la senyoreta és rica! El Pan ara podria comprar tots els alemanys de Pognenbina; així el Pan pot el que vol. «Aviat vindran les eleccions», m’ha dit el Pan; «llavors, féu esment que ningú de vosaltres no voti pels alemanys. I jo pagaré a Just, i faré baixar la cresta a Boege». Contenta, la senyoreta l’ha abraçat. Després el Pan m’ha preguntat per tu i m’ha dit que parlaria de tu al metge i que el metge escriuria un certificat que tu no pots seguir a la presó. «Si no el deixen anar del tot», ha dit, «doncs bé, doncs bé, complirà el seu temps de presó a l’hivern, mentre que ara se’l necessita per a els feines del camp». Sents? El Pan va anar ahir a ciutat, i avui el metge ha vingut a Pognenbina, invitat pel Pan. El metge no és alemany; i et farà el certificat. A l’hivern, estaràs a la presó com un rei; i t’engreixaran de franc; ara, tornaràs a casa i pagaràs a Just. I si a la tardor no podem tornar-l’hi tot, al Pan, demanaré un altre ajornament a la senyoreta…! Comprens, ara?

—No hi ha res a dir, és una bona senyora! —féu Bàrtek, tot engallardit.

—Te li llançaràs als peus, te li llançaràs, et dic, sinó t’arrencaré aquest plomissol esgrogueït! Amb què Déu ens doni una bona anyada! Ho veus? Veus ara d’on ens ve l’ajut? Per ventura dels alemanys? T’han donat una sola malla per les teves estúpides medalles, eh? Un cop de puny als morros, t’han donat, vet-ho aquí. Et llançaràs als peus de la senyora, et dic.

—I tal, per què no m’hi llançaria? —respon Bàrtek, amb un aire decidit.

El destí semblava somriure novament al vencedor.

Uns quants dies després, l’informaren que en raó del seu estat de salut tenia autorització per tornar a casa seva fins a l’hivern.

Però, abans, el Landrat[34] li donà ordre de presentar-se al seu despatx. Bàrtek hi entrà tot trèmul.

El mateix pagès que temps era temps, amb el fusell a la mà, prenia banderes i canons, temia ara com la mort qualsevol uniforme. Al fons del seu cor havia nascut la convicció irraonada que el perseguien, que un poder hostil i dolent l’aclaparava, i que, si provava d’oposar-s’hi, l’esclafaria.

Ara s’estava davant del Landrat com un dia davant de Steinmetz, amb el pit bombat, la mà sobre la costura dels pantalons, i no gosant bufar. Hi havia allí diversos oficials. La guerra i la disciplina militar es dreçaven davant d’ell. Els oficials el consideraven a través de llurs binocles d’or, amb aquell aire altiu i menyspreador amb què tot oficial prussià ha de mirar un simple soldat i un pagès polonès.

Bàrtek romania immòbil, mentre que el Landrat li enraonava en un to imperiós. No invitava, no cercava de persuadir: comandava i amenaçava.

El diputat del districte era mort a Berlín, i havien de tenir lloc unes noves eleccions.

—Du polnisches Vieh[35], prova només de donar el teu vot al Sr. Jarzynski; prova-ho i veuràs.

L’entrecella de tots els oficials s’havia arrufat amb un plec amenaçador. Mastegant el seu cigar, l’un d’ells repetí:

—Prova-ho i veuràs.

El vencedor Bàrtek no gosava respirar.

A la fi, quan va sentir el «vés-te’n» tan desitjat, donà mig tomb a l’esquerra i sortí exhalant un sospir d’alleujament.

Li havien intimat l’ordre de votar per Herr Schulberg, de Sotaljou-de-Dalt. No pensava en aquesta ordre i respirava lliurement, perquè ara tornava a Pognenbina, i podria estar a casa seva per la sega, i el Pan havia promès pagar a Just.

En sortir de la ciutat, es trobà en mig d’un vast espai cobert de blats que maduraven. Les feixugues espigues topaven amb altres espigues, la qual cosa produïa la remor que més estima una orella de pagès.

Bàrtek encara estava feble, però el sol el retornava.

—Ah, que és bona la vida! —pensà el soldat tantes vegades turmentat.

Pognenbina ara era allà mateix.





X


Les eleccions! Les eleccions! La senyora Marzya Jarzynska està tota donada a les eleccions. No pensa sinó en això ni pot parlar d’altra cosa.

—Però senyora, vós sou «un gran polític» —li diu un gentilhome de la rodalia, que besa la seva maneta encastant-hi els llavis com una sangonera.

«El gran polític» s’enrojola com una cirera i respon amb un somrís encantador:

—Oh!, fem propaganda com podem.

—El Pan Josep sortirà diputat —afegeix el veí en un to convençut.

«El gran polític» respon:

—Jo prou ho voldria, però no es tracta solament del meu marit. Hi ha consideracions molt més importants… —Aquí la senyora es ruboritza d’una manera absolutament impolítica.

—Un veritable Bismark, en bona fe! —exclama el vell gentilhome besant novament la maneta.

Després la conversa s’enfila sobre la qüestió de la propaganda a fer.

El vell propietari s’encarrega de Sotaljou de Baix i de Miserow (Sotaljou de Dalt ja és perdut, pertany a Herr Schulberg), mentre la Senyora s’ocuparà especialment de Pognenbina.

El caparró li bull quan pensa en la importància del seu paper. De fet, no perd el temps. Cada dia se la pot veure recórrer els carrers de la vila, aixecant-se amb una mà les faldilles i tenint amb l’altra una ombrel·la. Descobreix els seus peuetons que troten també per un fi polític. Entra en totes les cabanes i desitja l’ajuda de Déu a tothom que treballa. Visita els malalts, s’atreu la població, fa distribuir socorsos per tot arreu on pot. Ho hauria fet sense motiu polític, perquè té bon cor; però, per raó política, ho fa de més bon grat encara. Què no faria per a aquesta política?

No gosa confessar al seu marit les ganes que té d’assistir a una reunió de pagesos. Fins ha composat dins el seu caparró el discurs que hi caldria pronunciar. Ah!, quin discurs! És veritat que la senyora Jarzynska no gosaria pronunciar-lo; però, si gosés, quin efecte produiria!

En revenja, quan arriba la nova que les autoritats han prohibit la reunió, «el gran polític» plora de ràbia dins la seva cambra, esquinça el seu mocador a trossets menuts, i, tot el dia, té els ulls envermellits per les llàgrimes. En va el seu marit la suplica de no donar-se tant de mal cor.

L’endemà, la propaganda a Pognenbina esdevé encara més ardent. Ara no hi ha res capaç d’aturar la senyora Jarzynska. Fins ha arribat a parlar tan alt i tan irrespectuosament dels alemanys, que el seu marit ha hagut de retenir-la. La veritat és que no hi ha per a ella cap perill: la gent l’acullen amb alegria, li besen les mans, li somriuen; perquè és tan bonica, tan rosada, que per tot arreu on entra, és com un raig de sol.

Un dia, ve a visitar la casa de Bàrtek, però Lísek li barra el pas. Per fer-lo callar, Magda li tira tot d’una un tió.

—Oh, senyora galana, pometa d’or! —exclama Magda inclinant-se per besar la mà de la visitadora.

Bàrtek, seguint les convencions, es llança als seus peus.

—Espero —diu la jove senyora després de les primeres salutacions— que vós, Bàrtek, donareu el vostre vot al meu marit i no al senyor Schulberg?

—Oh, alba clara —exclama Magda—, però qui donarà el seu vot a Schulberg? Que rebenti! —Li besa novament la mà—. No us sàpiga greu, però quan parlo dels alemanys no puc tenir-me la llengua.

—El meu marit m’ha promès que pagaria a Just.

—Que Déu el beneeixi! —fa Magda. Després girant-se a Bàrtek:

—I tu, què fas aquí com un estaquirot? Dispenseu-lo senyora, no té la llengua ben penjada.

—Votareu pel meu marit, oi? —li pregunta la castellana—. Sou polonesos, nosaltres també: anem, doncs, a una.

—Però jo li trencaria el cap, si no votava per vosaltres! —exclama Magda—. Què fas aquí com un pal? Au, belluga’t.

Bàrtek besa novament la mà de la jove senyora. Està moix com la nit i guarda un silenci obstinat. El Landrat és tothora present al seu pensament.

Ha arribat el dia de les eleccions.

El Pan Jarzynski està segur del triomf.

Els propietaris veïns són reunits a Pognenbina. Tornen de ciutat després d’haver votat, i ara esperen el rector, que ha de portar el resultat de les eleccions. Un cop conegut, a entrada de fosc, el senyor i la senyora Jarzynski partiran cap a Posen i d’allí cap a Berlín.

Alguns pobles ja han votat el dia abans i el resultat se sabrà avui.

Els hostes reunits estan plens d’esperança. La jove castellana està una mica inquieta; no-res menys, també espera; somriu tan amablement, acull a tothom amb tanta gràcia, que, segons el parer general, el senyor Jarzynski és un home feliç d’haver descobert en el Regne un tresor semblant.

Però el tresor no pot estar-se quiet, corre de l’una visita a l’altra i pregunta a cadascú, per centena vegada, si «Josep sortirà». En realitat, la jove dama no és ambiciosa i no és pas per vanitat que voldria esdevenir «senyora Diputada», però la idea que el seu marit i ella tenen una altra missió a complir ha arrelat dins el seu caparró. El cor li batega tan fort com el dia del seu casament, i el seu rostre enciser és radiant d’alegria.

Bordejant destrament entre els seu hostes, s’atansa al seu marit i, com una nena aviciada, li murmura a l’orella:

—Senyor Diputat…!

Ell somriu i tots dos són feliços. Voldrien besar-se, si la presència d’aquells forasters no els ho impedís.

No-res menys, guaiten a cada punt pel vidre, frisant pel resultat de les eleccions.

El diputat difunt era polonès i és la primera vegada que els alemanys presenten aquí candidatura. Evidentment, la guerra victoriosa els ha donat molta d’audàcia, i per això mateix els amics del Pan Jarzynski desitgen més que mai el triomf de llur candidat.

Abans de l’àpat, són pronunciats tot de discursos patriòtics, la qual cosa contorba molt la senyora que no hi està ni remotament avesada. De vegades, un dubte l’envaeix. Si per atzar es cometia frau en l’escrutini? Però no: la mesa no es composta pas únicament d’alemanys. Els convidats de més experiència expliquen a la jove dama el funcionament de l’escrutini. Ja ha sentit cent vegades la mateixa explicació, però li’n cal una cent-unena. Vet aquí: la qüestió és de saber si la població tindrà, per representar-la al Parlament, un defensor o un enemic.

Aviat se sabrà, de seguida, perquè a la carretera s’albira una columna de pols.

—És el rector que arriba! Ja és aquí el rector! —exclameu alguns dels assistents.

La jove dama empal·lideix. L’emoció és pintada sobre la cara de cadascú. S’està segur de la victòria; no-res menys, en el minut suprem, el cor batega més fort.

Però no és el rector. És l’intendent, que arriba de ciutat a cavall. Potser sap alguna cosa? Lliga el cavall a una estaca i cuita cap al castell. Tothom, amb la mestressa de la casa al cap, es precipita cap a la graonada.

—Hi han notícies! Ei! N’hi han! El Pan Jarzynski ha sortit, oi? Acosta’t! Saps res? Es coneix el resultat?

Les preguntes plouen damunt l’intendent. Per tota resposta, aquest tira el seu capell enlaire.

—El nostre Pan ha sortit!

La senyora es deixa caure sobre un escó, portant la mà al seu pit agitat.

—Hurra! Hurra! Hurra! —criden els veïns.

Els criats acudeixen del tinell:

—Hurra! Ensorrats, aquests alemanyots!

—I el rector? —pregunta algú.

—Serà aquí de seguida —respon l’intendent—. Encara no s’han comptat tots els vots.

—Anem a dinar! —exclama el senyor Diputat.

Tothom torna al saló. Les felicitacions esdevenen menys sorolloses. Només la jove dama no pot contenir la seva alegria i, malgrat la presència d’aquells forasters, es llança al coll del seu marit.

Per altra part ningú li ho troba mal fet; tothom, al contrari, s’hi commou d’allò més.

—Gràcies a Déu, encara podrem riure! —fa un veí de Miserow.

Mentrestant, se sent un carruatge que s’atura davant la graonada i el rector, seguit del vell Matsei de Pognenbina, entra al saló.

—Entreu, entreu —li crida l’assistència—. Una majoria aclaparadora, oi?

El rector guarda un instant el silenci; després, com a la cara de l’alegria general llança dos mots tallants i curts:

—Schulberg elegit!

—I ara? Què ha succeït? Que no ha dit la veritat l’intendent?

El Pan Jarzynski arrossega fora de la sala la seva pobra muller, que mossega el mocador per no esclafir el plor o no caure en basca.

—Oh, quina desgràcia! —repeteixen els invitats.

Del poble mentrestant pugen crits d’alegria: són els alemanys de Pognenbina que celebren llur triomf.

El senyor i la senyora Jarzynski tornen al saló. Hom replega aquests mots pronunciats pel marit en francès:

—Il faut faire bonne minne![36]

La jove dama no plora, però té la cara incendiada.

—Conteu-me ara com ha succeït —diu amb calma el Pan Jarzynski.

—Però no podia succeir altrament —respon el vell Matsei— ja que fins els pagesos d’aquí han votat per Schulberg.

—Com, d’aquí?

—I tant. Jo he vist amb els meus propis ulls, i tot el món ha vist, Bàrtek Slowik com votava per Schulberg.

—Bàrtek Slowik…? —interroga la senyora.

—Ja ho crec. Ara es rebolca per terra, plora i la seva dona l’aclapara a retrets. Però jo prou he vist per qui votava…

—Però caldria treure’l del poble! —exclama un veí.

—Per altra banda, d’altres que han fet la guerra també han votat per l’alemany —continua Matsei—. Pel que es diu, els n’ha estat donada l’ordre.

—És un abús, un abús escandalós! Aquestes eleccions han d’ésser anul·lades! Hi ha hagut violència, corrupció! —s’escridassen diferents persones.

L’àpat no va ser alegre, al castell de Pognenbina.

A entrada de fosc el senyor i la senyora Jarzynski partiren, no cap a Berlín, sinó cap a Dresde.

Durant aquest temps, l’infortunat Bàrtek, maleït de tothom, restava assegut a la seva cabana, rebutjat fins per la seva pròpia muller; perquè en tot el dia, Magda no li digué un sol mot.

A la tardor, la collita fou abundant. Herr Just, que acabava d’entrar en possessió de la terra de Bàrtek, es va poder convèncer que havia fet un excel·lent negoci.

Un dia, per la carretera que mena de Pognenbina a la ciutat, caminaven un home, una dona i un nen. L’home, tot corb, semblava més aviat un vell mendicaire que un pagès en la flor dels anys. Tots tres anaven cap a ciutat, perquè no podien trobar feina a Pognenbina.

Queia una pluja fina i espessa; la dona es lamentava i sanglotava per la seva casa perduda. L’home restava mut. La carretera era deserta; ni carros ni ningú. Tota sola la creu estenia els seus braços, regalimants. La pluja s’espesseïa cada vegada més, i la nit davallava sobre la terra.

Bàrtek, Magda i Frànek es dirigien cap a ciutat, perquè el vencedor de Gravelotte anava a purgar-hi els mesos de presó als quals havia estat condemnat per l’afer de Boege.





HENRYK ADAM ALEKSANDER PIUS SIENKIEWICZ, també conegut pel pseudònim LITWOS (Wola Okrzejska, Polònia, 1846 - Vevey, Suïssa, 1916), fou un periodista i escriptor polonès.

Pertanyia a una família lituana que havia estat expulsada de la seva pàtria en ésser aquesta envaïda per Rússia. La família va refugiar-se a Polònia, però va conservar sempre l’amor a la llar perduda. Fins a tal punt eren patriotes, que l’ambient en què es va criar Sienkiewicz havia de traduir-se més tard en les seves novel·les, la majoria de les quals són una constant exaltació del patriotisme i de l’heroïcitat.

Estudià a la Universitat de Varsòvia i ben aviat començà a donar mostres de la seva vocació literària publicant articles de crítica, fins que als vint-i-cinc anys aconseguí publicar la seva primera obra, el recull de contes humorístics Ningú no és profeta a la seva terra (1873).

Una vegada publicat aquest primer llibre, emprengué un viatge per Europa i Amèrica, i visqué una temporada llarga a Califòrnia. De retorn, publicà una narració dels seus viatges, en forma epistolar, a la Gaseta de Varsòvia, i la popularitat que no havia guanyat amb el primer llibre la va merèixer aleshores. Però l’obra que li havia de donar una popularitat universal fou la novel·la històrica Quo Vadis (1896), que ha estat traduïda a gairebé tots els idiomes del món, tot i que no és, ni remotament, la millor del seu autor. Com a tal pot ésser considerada la trilogia patriòtica A sang i foc (1884), El diluvi (1886) i El senyor Wolodviovski (1888).

L’any 1905 li va ésser concedit el Premi Nobel de Literatura «pels seus mèrits excepcionals com a escriptor èpic», i l’any 1916 va morir a la seva finca d’Ologouk, que li havia estat regalada per subscripció popular pel poble polonès, que l’estimava i el venerava. Les darreres paraules que va pronunciar en morir van ésser aquestes: «Hauria volgut viure més per tenir el goig de veure Polònia lliure».





Notes


[1] «Rossinyol» en polonès. [Torna]



[2] En alemany: «Schloik? Ah, sí, està bé». [Torna]



[3] En alemany: «home». [Torna]



[4] Com si dignéssim: «L’Oprimida». [Torna]



[5] Traducció lliure de noms de pobles, amb la significació intencional que els dóna l’autor. [Torna]



[6] Joc de mots: «ezdzíc» en polonès vol dir «anar». [Torna]



[7] Consell de guerra. [Torna]



[8] Ah, estúpid bestiar polonès! Vento un cop de puny als morros d’aquest panana que li faig desfilar totes les dents de la boca per seccions! [Torna]



[9] Bou polonès! Bou de Podòlia! [Torna]



[10] Els polonesos! Els polonesos! [Torna]



[11] Soldat colonial francès. [Torna]



[12] Silenci, bestiar polonès. [Torna]



[13] En ordre, el sapastre! [Torna]



[14] Czenstochowa, el Montserrat polonès. [Torna]



[15] «Mentre viurem nosaltres». Vers de l’himne nacional polonès, prohibit per Alemanya en temps de pau, que comença: «I diuen que Polònia és morta». [Torna]



[16] Ah, maleït polonès! [Torna]



[17] Sots-oficial. [Torna]



[18] Massa bèstia, Excel·lència. [Torna]



[19] Bou polonès. [Torna]



[20] Un alemany. [Torna]



[21] «Pan»: senyor polonès. [Torna]



[22] «Estigues tranquil·la», en alemany. [Torna]



[23] «Guerra», en alemany. [Torna]



[24] «Esquerra! Dreta! Fenc, palla», mots alemanys per marcar el pas. [Torna]



[25] «Què?», en alemany. [Torna]



[26] Bon dia, brivall. [Torna]



[27] «Pits», en polonès significa «beure». [Torna]



[28] Que calli aquest minyó! Fenc, palla. [Torna]



[29] Cançó alemanya de taverna: «Beu, beu, beu, mentre a la butxaca m’hi dringui un thaler». [Torna]



[30] Llibre de la noblesa polonesa. [Torna]



[31] Gaseta de Posen. [Torna]



[32] «Bon dia», en alemany. [Torna]



[33] El tros de Polònia on hi havia Varsòvia, l’antiga capital, era anomenat «el Regne», per distingir les províncies russes de les pertanyents a Prussià i Àustria. [Torna]



[34] Sots-prefecte. [Torna]



[35] Tu, bestiar polonès. [Torna]



[36] Cal fer bona cara. [Torna]





