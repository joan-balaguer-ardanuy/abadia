En Giles i la Mollie Ralston van de bòlit procurant tenir-ho tot a punt per als primers hostes. Acaben d’obrir una pensió en una mansió antiga que ha heretat la Mollie i només volen que les primeres persones que acullen tinguin una estada plàcida. Però una nevada intensa deixa la mansió Monkswell incomunicada i la notícia que els dona el sergent Trotter no és gaire tranquil·litzadora: els hostes de la pensió es troben sota l’amenaça d’un assassí.

Una singularitat acompanya la vida d’aquesta peça d’Agatha Christie: La ratera és l’obra de teatre que acumula més representacions de la història. Completen la present edició un seguit d’il·lustracions a càrrec de Guillermo Berdugo i una introducció i propostes de treball a cura de Rosa Solé.





Agatha Christie





La ratera




ePUB v1.0

Puck 23.08.23





Títol original: The Mousetrap

Agatha Christie, 1952

Traducció: Albert Torrescasana, 2022

Estudi preliminar i propostes de treball: Rosa Solé, 2022

Il·lustracions: Guillermo Berdugo

Edició digital: Puck (v1.0)

ePUBCat base r1.3





ESTUDI PRELIMINAR





INTRODUCCIÓ

La ratera és gairebé l’única obra que Agatha Christie va escriure expressament per al teatre i, tanmateix, ostenta un rècord envejable: és el títol que més temps s’ha mantingut en escena de manera ininterrompuda. Es va estrenar el 1952 i, durant gairebé set dècades, més d’onze milions d’espectadors n’han pogut gaudir en unes trenta mil funcions. També acumula una llarga trajectòria més enllà de les fronteres britàniques, amb funcions pràcticament a tots els països del món, des de Turquia fins a Sud-àfrica, passant per Escandinàvia i Veneçuela. A Espanya es va estrenar l’octubre del 1954 amb un repartiment de luxe: María Luisa Ponte, Irene i Julia Gutiérrez Caba, Mariano Azaña, Antonio Casas… Va romandre dos anys en cartell amb més de set-centes representacions i va seguir així fins fa ben poc: el 2014 va ser l’obra més vista a la ciutat de Barcelona. On rau el seu èxit? La crítica sembla unànime: és un dels millors exemples del que anomenem «suspens», un gènere que ha ocupat milers de pàgines de llibres, escenes de teatre i pantalles de cinema o televisió. Són relats amb una incògnita, una veritat oculta, que manté lectors i espectadors en suspens perquè volen conèixer el seu desenllaç, el que ha passat realment. La «intriga» (segons el diccionari Pompeu Fabra: «maneig per a aconseguir un propòsit, fet amb astúcia i amagadament») mou, així, els fils de la trama, mentre els qui estem escoltant, veient o llegint, gaudim amb el que va succeint, i alhora intentem destapar aquesta veritat oculta. Aquesta atracció segurament és quelcom derivat de la nostra pròpia curiositat, la que ens ha portat a investigar i ens ha fet avançar en tots els camps de la ciència, però també la mateixa que ens ha delectat, des de temps immemorials, amb enigmes per descobrir o endevinalles per resoldre. Referent a això, la nostra autora, Agatha Christie, és una mestra, coneguda com la «gran dama del misteri». En tot el seu univers narratiu l’argument ofereix uns fets amb una explicació oculta que al principi de l’obra no entenem i que a poc a poc es va revelant d’una manera molt particular, mitjançant certes claus o «pistes». Amb aquestes, nosaltres, els lectors o espectadors de La ratera en aquest cas, intentem desentranyar la veritat pràcticament alhora que els personatges i ens identifiquem amb ells d’una manera cada vegada més intensa a mesura que avança l’acció. A tot plegat cal afegir-hi un entorn senzill (amb pocs personatges i minses referències a l’exterior, un escenari simple i únic) que focalitza l’atenció en l’acció i, sobretot, un desenllaç sorprenent i magistral. Aquest, de fet, és tan important que, quan acaba una representació, els actors demanen al públic assistent que mantingui en secret el nom de l’assassí per permetre que futurs espectadors puguin gaudir plenament del misteri i del suspens de l’obra.

Agatha Christie fotografiada el 1957.





UNA INFÀNCIA MOLT VIVA

Agatha Mary Clarissa Miller va néixer el 15 de setembre de 1890 al poble de Torquay, a la idíl·lica campanya de Devon, comtat situat al sud-oest d’Anglaterra. Fruit del feliç matrimoni entre el corredor de borsa nord-americà Fred Miller i la britànica Clarissa Boehmer, va ser la menor de tres germans. La família, benestant, residia a Ashfield, una bella mansió on la petita va viure una infància alegre que li va deixar una petjada molt profunda. L’escriptora va ser educada a casa, tutelada per la mare, que li va donar una visió intel·lectual oberta encara que d’acord amb els hàbits i els costums de la classe alta anglesa. La seva progenitora pensava que la millor manera d’educar una nena era deixar-la lliure i no forçar-la amb cap disciplina, de manera que la criatura va créixer coneixent l’amor pels llibres a través de la seva mare i el gust per les matemàtiques i les endevinalles gràcies a les aficions del pare. Diverses professores particulars li van ensenyar altres matèries i també a tocar el piano, però fins a la seva adolescència no va rebre una educació reglada. Lectora apassionada des de ben petita, devorava les aventures de Sherlock Holmes i gaudia escoltant les novelles gòtiques i de detectius.

Aquell ambient es va veure truncat el 1901 amb la mort del progenitor. La trista vídua va descobrir aleshores que la seva situació econòmica no era tan còmoda com tothom es pensava, de manera que la Margaret (Madge), la filla gran, es va casar i es va traslladar a Cheadle Hall, mentre que en Monty, el petit, es va unir a l’exèrcit. Així, l’Agatha i la seva mare es van quedar soles a Ashfield, una casa que, en aquelles circumstàncies, resultava difícil de mantenir. Com que tota la família s’hi sentia, però, molt lligada i no volia vendre-la, van procurar llogar-la i rebre’n rendes mentre viatjaven i residien a l’estranger —en aquells dies de manera una mica més econòmica— o passaven llargues temporades a casa de familiars. Van viure molt de temps, per exemple, a Abney Hall, propietat del marit de la germana, o a la londinenca llar de l’adinerada tia àvia Margaret. Aquest entorn familiar, extens i obert, amb una mare lluitadora que sempre va animar els fills a perseguir els seus ideals, va ser molt important per a l’escriptora. Tots formaven part d’un món particular i meravellós en el qual l’Agatha se sentia molt còmoda i que acabaria reflectint-se en les seves futures creacions.

L’Agatha de petita al costat del seu pare, Fred Miller.



A Torquay, d’altra banda, l’Agatha gaudia d’un bon cercle de coneguts i amics amb els que es divertia i al costat dels quals es va anar convertint en una adolescent atractiva que gaudia assistint a balls i a festes o anant a patinar pel moll. No obstant això, als setze anys, la Clarissa va decidir que la seva filla menor havia de completar la seva formació a l’estranger i la va portar a París. Allà la noia va passar una llarga temporada estudiant sobretot música, encara que aviat es va adonar que no posseïa el do necessari per fer carrera. Acabats els estudis, va tornar de seguida a Anglaterra, on va trobar la seva mare amb la salut molt delicada, i totes dues van decidir passar l’hivern a Egipte. La joveneta tenia edat de ser presentada en societat, però com que no podien permetre’s organitzar un esdeveniment d’aquella magnitud a la capital britànica, el trasllat també va servir per esquivar el compromís. Aquest viatge del 1910 va fascinar l’Agatha. Al Caire va alternar amb els components de la colònia britànica, com a membre de ple dret, i allà va ser on va vèncer la seva timidesa. En aquells dies els monuments i la seva història no la van impressionar tant com les relacions que va anar contemplant: els tènues fils que teixien unes i n’embolicaven d’altres, les subtileses del llenguatge gestual, la comunicació sense paraules desplegada als salons… Aquests serien materials dels quals en faria bon ús més endavant per ordir les seves trames.

En aquesta època la jove escrivia ja de manera regular: era el seu entreteniment favorit i al qual dedicava tot el seu temps lliure. Va enviar diversos relats, contes i poemes a diferents revistes. També el seu primer relat extens, tot i que només va rebre amables cartes de rebuig.



EL NAIXEMENT D’UNA AUTORA DE SUSPENS

De tornada a Torquay, l’Agatha va conèixer Archibald Christie, oficial de l’exèrcit de l’aire britànic. Tots dos es van enamorar i, després d’un llarg compromís, van contreure matrimoni el 1914. Tanmateix, l’esclat immediat de la Gran Guerra els va separar: ell se’n va anar a Europa amb l’aviació britànica i ella va començar a treballar com a voluntària en el primer hospital públic de Torquay. Va exercir d’infermera i va descobrir una vocació: li agradava atendre els ferits i no li importava fer-se càrrec de les tasques més feixugues. Més endavant es va ocupar del dispensari mèdic, convertit en una gran farmàcia. Amb la seva curiositat habitual, va voler formar-se en aquest camp per tal de fer bé la seva feina i configurar adequadament les preparacions que se li demanaven. Entre preparació i preparació, envoltada de productes químics i amb un cert coneixement farmacològic, l’Agatha va engendrar la que seria la seva primera novel·la publicada, El misteriós afer de Styles.



La novel·la se situa a la mansió de Styles, la rica propietària de la qual apareix morta al llit. Tot sembla indicar que s’ha tractat d’un atac cardíac, però, davant la sorpresa de tots els convidats allí reunits, el metge sospita que es tracta d’un assassinat per enverinament. A El misteriós afer de Styles trobem ja l’esquema que acabarà sent característic de l’autora: un inici on hi apareix un grup variat de personatges, que inclou la víctima i el botxí, al qual segueix després un recorregut de pistes i enigmes que desafiaran el lector a descobrir qui ha comès el crim. Amb aquesta finalitat, se segueixen les hipòtesis d’un detectiu particular, encara que sempre serà la narradora qui tancarà la seva obra amb una sorpresa per resoldre el crim. I tot això amb el teló de fons d’una confortable residència en l’afable campanya anglesa. El carismàtic investigador que s’estrena aquí per resoldre el cas és ja el personatge que farà famosa Agatha Christie: Hercule Poirot. Per a la seva creació l’autora es va inspirar sens dubte en un fet real, i és que, amb la invasió de Bèlgica per l’exèrcit alemany el 1914, més d’un milió de ciutadans d’aquell país es van veure obligats a marxar i molts van buscar refugi a les illes britàniques. Seguia, també, la línia que havien obert els primers creadors de l’anomenada novel·la de misteri, focalitzada en un cas criminal enigmàtic que ha de resoldre el seu protagonista. L’obra La senyoreta de Scuderi publicada per E. T. A. Hoffmann el 1819 sembla la primera inspiració del gran precursor d’aquesta tradició: Edgar Allan Poe i el seu llibre Els assassinats del carrer de la Morgue. El detectiu aficionat de Poe, Auguste Dupin, serà el model en què es basarà més endavant (el 1887) Sir Arthur Conan Doyle per crear el prestigiós investigador Sherlock Holmes, les aventures del qual van aconseguir de seguida una enorme popularitat i van consolidar la forma clàssica d’aquesta narrativa, que, a més, s’acostumava a publicar als diaris per entregues, la qual cosa contribuïa a augmentar la tensió de la ficció. En aquesta mateixa línia, ja a principis del segle XX (el 1910), G. K. Chesterton va modelar el seu carismàtic pare Brown, un humil sacerdot de la vella guàrdia capaç de desentranyar crims que semblaven escapar a la raó. Així, i seguint el camí traçat per Dupin o Sherlock Holmes, l’Agatha ens presenta un policia belga retirat que, traslladat a Anglaterra, ajuda en alguns casos a Scotland Yard. Per a resoldre’ls, l’impertorbable detectiu, de bigoti peculiar, utilitza uns mètodes molt diferents dels desplegats pel cos policial, basant-se en la psicologia i interessant-se per detalls que semblen insignificants, però que acaben revelant-se decisius per a la resolució de l’enigma. El seu tarannà i el seu menyspreu per les pistes més evidents li valdran la befa dels agents uniformats; els mateixos que, al final, hauran de rendir-se davant el mestratge de l’arrogant Poirot.

David Suchet va donar vida al famós detectiu Hercule Poirot amb enorme èxit per a la sèrie de televisió britànica Agatha Christie’s Poirot (1989-2013), basada en les novel·les i relats curts de l’autora.



L’Agatha va acabar d’escriure la novel·la cap al 1916, encara que es publicaria anys més tard. Paral·lelament, en finalitzar el conflicte bèl·lic, l’Archibald va tornar a casa i el matrimoni es va traslladar a Londres. L’adaptació va ser difícil, perquè la postguerra exigia una enorme austeritat i a l’excombatent li va costar trobar feina. El 1919 va néixer la Rosalind, la que seria l’única filla de la nostra autora. Poc després, en els primers anys vint, per fi l’editorial de John Lane, The Bodley Head, va accedir a publicar El misteriós afer de Styles. El llibre no va tenir una mala acollida, però la novel·lista no havia signat un contracte gaire avantatjós i va rebre molt pocs diners per les vendes. En qualsevol cas, l’escriptura va començar a perfilar-se com a possible font d’ingressos per a la família, que seguia amb una situació econòmica difícil i amb la necessitat de mantenir Ashfield. Així, animada també pel seu espòs, la jove es va decidir per fi a escriure la seva segona novel·la, L’adversari secret, també publicada per Lane, però aquest cop per entregues, que van aportar més beneficis a la seva creadora. Molt aviat li va seguir un altre títol, Assassinat al camp de golf, un segon cas per a Hercule Poirot. La premsa ja havia pres bona nota de com la nova creadora oferia un misteri apassionant i inusual, que a més jugava net amb el lector en facilitar-li tota la informació necessària per resoldre l’enigma. L’èxit començava a insinuar-se i la popularitat que estava adquirint Poirot va fer sorgir per fi un suculent encàrrec: una sèrie de dotze relats interpretats pel detectiu i el seu ajudant, el capità Hastings —el seu particular Watson—, que publicaria una prestigiosa revista setmanal. L’Agatha no només estava cada cop més vinculada a les novel·les de misteri, sinó que també havia creat un personatge que feia les delícies dels lectors. Juntament amb la posterior Miss Marple, Poirot va guanyar la complicitat i l’estima del gran públic per a l’autora, que els seguiria amb atenció en les trenta-tres novel·les i cinquanta relats curts que van acabar protagonitzant.

Poc després de la publicació de la seva tercera novel·la, el marit de l’Agatha va rebre una proposta de feina que va canviar les seves vides. La proposta estava relacionada amb l’organització de l’exposició de l’Imperi Britànic que s’havia de celebrar el 1924. Per a aquesta mena d’esdeveniments, centrats fonamentalment en el comerç i la presentació de progressos tecnològics, les autoritats havien de contractar ciutadans competents que aconseguissin la col·laboració de tota mena de representants en els seus dominis. Per a l’Archibald i l’Agatha era una oportunitat única de guanyar diners i viatjar arreu del món. Van decidir arriscar-se i la família va emprendre el viatge com a part de la missió britànica. Les Canàries, Sud-àfrica, Austràlia, les illes Fiji o Hawaii van formar part de l’itinerari. De tots aquests indrets l’escriptora recollirà ingredients pintorescos, motius i escenaris per a les futures narracions. En la seva última etapa, a Honolulu, el matrimoni va poder permetre’s fer dues setmanes de vacances, i la intrèpida senyora va aprendre a practicar el surf abans d’abordar la difícil tornada a casa.



L’ECLOSIÓ DE L’ÈXIT

Un cop a Anglaterra, i malgrat el viatge enriquidor, els Christie van tornar a tenir dificultats econòmiques en un país encara immers en la postguerra. L’Agatha va tornar a agafar la ploma i el 1924 va publicar al diari The Evening News, i amb una generosa bestreta, The Man in the White Suit («L’home del vestit marró») per entregues. En aquesta ocasió, la filla d’un antropòleg és testimoni de la mort d’un home al metro de Londres i de tot un seguit d’estranys esdeveniments posteriors que la portaran a voler descobrir què s’hi amaga al darrere de tot, sense preocupar-se pels riscos. El gènere policíac es barrejava aquí amb la novel·la d’aventures i el públic va seguir l’obra amb expectació. L’Archie, al seu torn, va aconseguir per fi una bona feina al sector financer, de manera que la situació de la família es va anar estabilitzant. Es van traslladar a una bonica casa al camp i l’Agatha va poder acomplir un dels seus somnis: comprar-se un cotxe que li oferís llibertat i independència. I així, per fi, el 1926 va arribar el gran èxit, la primera edició de L’assassinat de Roger Ackroyd, que va vendre ràpidament més de cinquanta mil exemplars. La novel·la va rebre nombrosos elogis i va generar gran enrenou per la forma en què l’escriptora canviava les regles tradicionals del gènere policíac. El protagonista és un metge rural que es converteix en l’hàbil ajudant d’Hercule Poirot, i el seu final es considera un dels més sorprenents i inesperats de l’obra de Christie.



Tanmateix, dos infortunis van colpejar l’escriptora i la van fer descendir diversos esglaons en aquella escala de la fama. D’una banda, la mort de la seva estimada mare, i de l’altra, la infidelitat confessa del seu espòs la van submergir en una tristesa propera a la depressió que la va portar a desaparèixer. Durant tretze dies ningú no va saber on era. Només un músic que tocava en un hotel de Yorkshire la va reconèixer i va posar fi a un dels capítols més misteriosos i estranys en la vida de l’autora. Allò va cridar l’atenció de la premsa perquè s’assemblava massa a les seves pròpies novel·les, de manera que durant gairebé dues setmanes la senyora Christie va ocupar pàgines de diaris plenes d’especulacions. Ella, però, es va limitar a al·legar una pèrdua de memòria a causa dels nervis i no va tornar a parlar mai d’aquest episodi. Poc després, el 1928, el matrimoni es va divorciar i l’Agatha va publicar El misteri del tren blau, novel·la que no va acabar de convèncer la seva autora, però que va suposar la seva professionalització. A partir d’aquest moment, la seva situació econòmica i el benestar de la filla dependrien totalment dels seus ingressos com a escriptora.

La premsa va fer moltes especulacions sobre la desaparició d’Agatha Christie. The Daily News fins i tot va arribar a publicar com hauria pogut disfressar-se l’escriptora per passar desapercebuda.





EL VIATGE DECISIU

Ja divorciada i amb la seva petita en un internat, l’autora va decidir traslladar-se a Síria en el mític Orient Express, el tren de llarga distància més luxós de l’època. Viatjar sola en aquell moment i fer-ho a una destinació com aquella resultava del tot inusual per a una dona, però l’Agatha no va dubtar a emmarar-se en aquella aventura amb determinació. Va visitar Istanbul, Bagdad, Damasc i l’Iraq, i va quedar absolutament captivada per l’encant de l’Orient i dels seus tresors. Gràcies a les amistats que va forjar durant el llarg viatge, va tenir l’oportunitat de visitar el jaciment arqueològic d’Ur acompanyada pel matrimoni Woolley. En Leonard era l’arqueòleg responsable de l’excavació i la seva esposa, la Katherine, una gran admiradora de les novel·les de l’Agatha, per la qual cosa la van convidar a passar una temporada amb ells. Més enllà dels monuments, aquella estada li va permetre enamorar-se d’aquell territori i de la seva gent, dels capvespres, dels infinits paisatges de sorra i de les petjades del passat que es revelaven excavació rere excavació.

D’altra banda, les seves obres es venien a un bon ritme i l’escriptora gaudia de l’èxit. El 1930 va publicar Assassinat a la rectoria, una novel·la que presentava un altre dels seus personatges inoblidables: Miss Marple. Lluny de l’estereotip del detectiu, en aquest cas qui resol els enigmàtics crims és una dona gran soltera, una mica innocent, que té una enorme curiositat i una gran capacitat analítica. Interessada per la vida aliena i gran observadora, sovint fa gala del coneixement del comportament humà que ofereix la vellesa, que molts cops li permet traspassar els límits de les assenyades recerques policials.

Aquest mateix any va tornar a visitar el matrimoni Woolley a Ur i allí va conèixer Max Mallowan, un distingit arqueòleg molt més jove que ella, que va acabar convertint-se, poc després, en el seu segon marit. Amb ell aconseguiria la felicitat en aquesta nova etapa de la vida. Va donar suport a la carrera del seu marit i el va acompanyar en tots els seus projectes, cosa que va comportar passar llargues temporades a l’Orient. En cap d’aquestes ocasions Agatha Christie va exercir de mera consort, sinó que es va implicar de manera activa tant en les excavacions i les recerques com en assumptes relacionats amb la restauració i la classificació de les troballes. El seu interès per la fotografia la va convertir en peça clau per a la documentació dels jaciments i la seva passió per conèixer les persones i integrar-se en les comunitats locals va resultar decisiva per al bon funcionament dels projectes. En l’àmbit literari, els anys trenta van ser molt prolífics per a l’autora, que va començar a plasmar de manera clara les seves experiències viatgeres en obres com ara Assassinat a l’Orient Express (1934), on la mort d’un passatger convertirà en sospitosos tots els ocupants d’un vagó del famós comboi; Assassinat a Mesopotàmia (1936), on el crim té lloc en una excavació arqueològica; o Mort al Nil (1937), en la qual la víctima és una noia acabada de casar que viatja en un creuer. A aquests títols cal sumar-hi uns altres d’igualment populars, com Perill a End House (1932), una curiosa novel·la en la qual Poirot haurà de resoldre un crim encara no comès; Assassinats per ordre alfabètic (1936), on el famós detectiu s’enfronta al seu primer assassí en sèrie, i Deu negrets (1939), una de les obres més sorprenents pel que fa a la trama i el final sinistre.

Agatha Christie i el seu segon espòs, Max Mallowan, en una excavació arqueològica a Nimrud.





ANYS DE MADURESA

Amb l’esclat de la Segona Guerra Mundial, l’Orient Mitjà va deixar de ser un lloc tranquil per al matrimoni, que va decidir aleshores tornar a Anglaterra. Es van instal·lar al número 48 de Sheffield Terrace, a Londres, i van comprar també una casa de camp a Winterbrook, prop de Wallingford. Aquestes dues residències van constituir una veritable llar en la qual van poder dedicar-se a les seves respectives i apassionants professions. Amb el temps, a les anteriors se’ls afegí Greenway House, una mansió propera a Torquay que a l’autora li recordava Ashfield.

L’any 1943, la Rosalind va concebre en Mathew, però un any després moria el seu pare, víctima de la batalla de Normandia, i l’Agatha es va consagrar a la cura de la filla i el net. Durant aquest nou conflicte bèl·lic, l’escriptora va col·laborar també amb l’hospital i va treballar activament per pal·liar les terribles conseqüències que tornava a patir el seu entorn i el seu país. Malgrat tot, la guerra no li va impedir continuar escrivint: entre altres novelles, va publicar El xiprer trist (1940), protagonitzat per una rica hereva sospitosa d’haver assassinat la seva tia; Maldat sota el sol (1941), en la qual l’assassinat té lloc en un balneari durant les vacances de Poirot; Un cadàver a la biblioteca (1942), protagonitzada per Miss Marple; o The Moving Finger (1943) («El dit en moviment»; traduïda en castellà com El caso de los anónimos), on la lucidesa de l’anciana investigadora haurà de resoldre un misteri que sembla involucrar tots els habitants d’un petit poble. En els seus últims anys de vida, l’escriptora i el seu marit van rebre honors per la seva tasca en defensa del seu país: ella va ser nomenada Dama de l’Imperi Britànic, i ell, Cavaller del Regne. Agatha Christie va morir per causes naturals el 12 de gener de 1976, als vuitanta-cinc anys, a la seva casa de camp. Va viure sense dificultats econòmiques gràcies als ingressos que va generar la seva extensa obra.

Agatha Christie i Max Mallowan a la seva casa de camp Greenway House a Devon.



L’èxit de les novel·les de Christie va atreure l’atenció dels productors de cinema i de teatre. Les primeres que van comptar amb adaptació teatral van ser Black Coffee (1930) i Deu negrets (1943). Totes dues van triomfar des de les primeres representacions, i aquest èxit va fer que n’hi hagués moltes més: Mort al Nil (1944), Cita amb la mort (1945), Sang a la piscina (1951), etc. A la pantalla gran, la pel·lícula més coneguda i que ha passat a formar part del cànon clàssic és Testimoni mut (1957), basada en un llibre de relats de l’autora, excel·lentment dirigida per Billy Wilder i interpretada per Charles Laughton, Tyrone Power i Marlene Dietrich. Altres llargmetratges basats en les seves obres i que han gaudit de gran reconeixement són El tren de les 4.50 (George Pollock, 1961), Assassinat a l’Orient Express (Sidney Lumet, 1974; Kenneth Branagh, 2017) i Mort al Nil (John Guillermin, 1978). En total s’han rodat vint-i-set pel·lícules basades en la seva obra, algunes sèries de televisió i fins i tot diversos videojocs, com The ABC Murders (2016) i Hercule Poirot: The First Cases (2021).

Agatha Christie ostenta diversos rècords que la converteixen en una figura llegendària. Segons el llibre Guinness dels rècords, és l’escriptora amb més llibres venuts de tots els temps, precedida únicament per William Shakespeare i la Bíblia. També és la més traduïda de la història, a més de cent idiomes, i és l’única autora que ha arribat a tenir tres obres en cartell en el famós West End de Londres.

Cartell de la pel·lícula Testimoni mut.





LA RATERA

Gènesi i context

Per desig exprés de la reina consort Maria, gran admiradora de l’autora, el 1947 la BBC va telefonar a Agatha Christie amb una proposta. Volien que escrivís una obra curta per al programa radiofònic que commemoraria el vuitantè aniversari de la sobirana. El suggeriment va atreure l’escriptora i en poc temps va redactar Tres ratolins cecs, inspirada en el cas real de l’assassinat d’un nen adoptat per uns grangers. Poc temps després, la novel·lista va tornar a rebre l’encàrrec d’allargar la seva creació i convertir-la en una peça teatral de suspens. Christie va afegir personatges i va fer més complexa la trama per tal de retardar el moment del clímax. En assabentar-se que ja existia una obra titulada Tres ratolins cecs, va haver de pensar en un nou títol i va acabar optant per La ratera (The Mousetrap), potser per inspiració shakespeariana. Concretament, pel tercer acte de Hamlet, quan es representa una obra teatral amb la intenció de desemmascarar el culpable de l’assassinat del rei i a la qual Hamlet anomena «la ratera», perquè serà el parany en què caurà l’homicida.

No era el primer cop que Christie s’enfrontava a l’escenari. El 1943 ella mateixa havia adaptat al teatre Deu negrets, per a la qual cosa havia hagut de canviar-ne el final. Encara que l’obra va gaudir d’un cert èxit, l’escriptura dramàtica no va motivar mai gaire la nostra autora. La considerava un simple divertimento en comparació amb la tasca creativa profunda, disciplinada i atenta fins al detall que requeria la novel·la. Amb tot, com era d’esperar, no només va saber crear un ambient i una acció impagables, sinó que, a més, segons sembla, va assistir amb freqüència a les representacions i es va apropar als directors teatrals per donar algunes indicacions sobre com millorar els seus muntatges teatrals. La ratera va pujar a escena per primer cop el 6 d’octubre de 1952 al Royal Theatre de la ciutat de Nottingham i va estar de gira durant set setmanes fins que es va estrenar oficialment el 25 de novembre del mateix any a l’Ambassadors Theatre de Londres. El març del 1974 la peça es va traslladar al St. Martin’s Theatre, on encara avui continua representant-se i on ha acabat per erigir-se en un gran reclam turístic.

L’obra es va estrenar, doncs, en plena postguerra. El país intentava reinventar-se i la població feia tots els possibles per recuperar-se de les terribles ferides patides després de més de cinc anys de conflicte. El racionament d’aliments s’havia superat feia molt poc (1950), les ciutats es reconstruïen després dels terribles bombardejos, la indústria i el comerç seguien en crisi, i trobar ocupació, especialment per als joves, no era gens fàcil. Amb la independència de l’Índia el 1947 i la retirada de les colònies africanes, l’Imperi britànic, d’antuvi orgullós i potent, ara es desintegrava. I, davant la palesa decadència britànica, els Estats Units i la Unió Soviètica prenien el relleu en la geopolítica mundial.

En contrast amb tota aquesta realitat, l’escenari de La ratera se situa a l’acollidora casa d’hostes Monkswell Manor, un entorn que permet a l’espectador evadir-se de les seves penúries per concentrar-se en la poderosa trama, si bé al llarg de l’obra apareixen algunes referències a la realitat del moment. Per exemple, quan algun personatge tem que hi hagi manca d’aliments o quan es queixa de l’elevat preu del carbó. En tot cas, en pujar el teló, l’escena ens ofereix el típic entorn de les obres de Christie que tan bé il·lustren la vida de l’alta societat britànica i les seves mansions aïllades a la campanya anglesa. Allí, entre personatges decadents que intenten amb totes les seves forces resistir-se al canvi que exigeixen els nous temps, hi poden succeir els crims més inesperats. La senyora Boyle és a La ratera la viva encarnació d’aquest antic ordre en el qual resulta impossible concebre una casa sense servei o un matrimoni no acordat i beneït pels progenitors. És la representant d’una adusta moral, hereva de l’època victoriana, a la qual la Segona Guerra Mundial va donar la seva estocada de mort. La jerarquia de propietaris i criats ja no té cabuda en aquest món que necessita renéixer de les seves cendres amb més justícia social. La nostàlgia per les coses antigues està així present a l’obra, tant com la lluita de la nova petita burgesia que personifica el jove matrimoni Ralston.

Representació de La ratera a l’Ambassadors Theatre de Londres.



Estructura

La ratera és una obra de misteri en dos actes. El primer s’obre amb una escena expositiva, en la qual a poc a poc van entrant i se’ns van presentant tots els personatges tret d’un, que apareixerà només en la segona. En el segon acte, d’una sola escena, l’acció s’alenteix fins al conflicte final, en un gir on es revela la intriga i la seva resolució. Tot passa en el saló d’una antiga mansió convertida en casa d’hostes i situada a uns quaranta quilòmetres de Londres. La trama se situa en un temps pràcticament contemporani al de l’espectador, una tarda d’hivern en què una intensa nevada ha deixat incomunicada la residència, i acabarà per resoldre’s el capvespre de l’endemà. Agatha Christie es manté fidel, així, a les tres unitats aristotèliques: una sola acció, un sol lloc i també un sol dia, perquè tot transcorre en un temps inferior a les vint-i-quatre hores.

Personatges i temes

La ratera arrenca efectivament en el confortable saló de Monkswell Manor, on la ràdio està transmetent notícies poc tranquil·litzadores. S’ha comès un crim terrible, i aquesta informació inquieta a la vegada que contrasta amb l’acollidora escenografia, que ofereix l’ambient característic de moltes obres de Christie: una casa de camp confortable la decoració de la qual traspua seguretat, transmetent la idea que entre les seves parets estarem aixoplugats de tot el mal que pugui produir-se a l’exterior. Aquest entorn sense estridències ajuda a focalitzar l’atenció de l’espectador en la trama sense despistar-lo amb confabulacions sobre el lloc on passen els esdeveniments. I, no obstant això, aquesta capa de protecció s’esquerda aviat quan a través de la ràdio es filtren des de l’exterior els detalls d’un assassinat comès a Londres, alhora que es detalla la descripció de l’assassí fugitiu i s’anuncia una forta nevada. L’oposició entre el món exterior i l’interior de la casa és també recurrent en l’univers de l’autora, que juga subtilment amb els elements per fer sentir un perill difícil de concebre si més no dins la nostra zona de confort. Un cop creat l’ambient, fan la seva entrada els personatges. Els primers a aparèixer són el matrimoni Ralston. La Mollie és una dona jove i maca, una mica ingènua, que ha heretat una vella mansió i ha decidit muntar una petita casa d’hostes en lloc de vendre-la. Ja des d’aquí podem suposar que, malgrat la seva innocència, la noia és una persona capaç de prendre decisions arriscades. En Giles, el seu marit, apareix com un jove atractiu, una mica altiu, que s’esforça per dur a bon terme la tasca que acaba d’emprendre el matrimoni. El diàleg que mantenen desprèn autèntica tendresa, però els seus moviments a l’entorn dels objectes de la casa també indueixen a pensar que no són del tot sincers. Després d’ells apareix el primer hoste: Christopher Wren, un jove atabalat, neuròtic i estrafolari que estableix gairebé immediatament una relació de confiança amb la Mollie. La següent a entrar en escena és la senyora Boyle, encarnació de l’Anglaterra anterior a la guerra, severa i carregada de convencions morals i socials que xoquen amb l’entorn, el qual critica sense cap mena de mesura. El comandant Metcalf, per part seva, és un home madur, d’aparença militar, però que en la primera aparició ja es mostra servicial i amb un tarannà cordial i conciliador. La següent visitant és la senyoreta Casewell, una jove d’aspecte masculí, que sembla acostumada a valer-se per ella mateixa; les seves rèpliques posen en evidència tant la seva intel·ligència com les ganes de no revelar cap detall sobre si mateixa. Quan ja no s’espera cap més hoste, arriba la figura més curiosa del repartiment: el senyor Paravicini, un home amb un sentit de l’humor molt negre que constantment apunta algunes bromes i comparacions amb assassinats, que fan molt poca gràcia als altres. La primera escena acaba amb la Mollie i en Giles observant-lo amb inquietud.

En la segona escena, la primera impressió que ens hem fet dels personatges es veu reforçada per diàlegs en els quals es descobreixen, però també es tapen, moltes coses. A través d’aquestes converses, l’espectador comença a notar que tots tenen alguna cosa per amagar. La casa ha quedat incomunicada i ens trobem davant un univers en el qual ha coincidit un grup ben variat, i els espectadors, sens dubte, gaudim observant-lo. A continuació, una trucada avisant de la imminent arribada d’un policia sembla incomodar tots els personatges, malgrat que no tenim cap dada per la qual puguem justificar aquesta reacció, la qual cosa contribueix a augmentar el suspens. El nouvingut és l’oficial Trotter. La seva aparició genera la sensació de perill imminent, perquè té relació directa amb la notícia que havíem sentit a la ràdio: hi ha motius suficients per pensar que les persones que es troben a Monkswell Manor poden ser els següents objectius de l’assassí. La sospita que tots ocultaven alguna cosa es fa evident quan l’oficial, molt metòdic en la seva feina, comença a fer preguntes. L’espectador o el lector adverteix immediatament els nervis i la incomoditat dels hostes i dels propietaris. L’escena i aquest primer acte acaben amb el clímax de l’obra: algú mor assassinat a la casa.

L’acte segon tesa l’acció davant l’evidència que l’assassí es troba entre els presents i davant la possibilitat que es cometi un nou crim. Sona repetidament en l’obra una cançó que sembla que posi sobre avís de les accions del criminal i que parla de tres ratolinets, de manera que potser hi ha, doncs, tres víctimes. D’altra banda, el fet que tothom guardi un secret deixa la porta oberta al dubte i tots es converteixen en sospitosos. De la mateixa manera, en no revelar res més sobre els personatges, l’autora integra l’espectador en el seu univers dramàtic. Cada pista, cada informació valuosa, es mostra alhora als hostes de la mansió i als qui estan veient l’escena, i així fins la resolució final de l’enigma, que sorprèn per igual uns i altres. Aquest final, tan revelador i versemblant com inesperat i sorprenent, s’ha considerat el millor element de la trama, el seu punt més fort i destacat.

Encara avui es continua representant l’obra en el St. Martin’s Theatre de Londres.



Aquesta conclusió és, alhora, la que acaba obrint l’argument de l’obra a altres qüestions com el poder de la venjança, el pes de la justícia, els límits de la bogeria o la criminalització d’algunes víctimes. I és que, malgrat que és una obra amb una trama i uns personatges molt determinats, La ratera acaba plantejant temes universals.





LA RATERA





PERSONATGES


MOLLIE RALSTON

GILES RALSTON

CHRISTOPHER WREN

SRA. BOYLE

COMANDANT METCALF

SRTA. CASEWELL

PARAVICINI

SARGENT TROTTER





PRIMER ACTE




ESCENA PRIMERA

Sala principal de la mansió Monkswell.

Última hora de la tarda.

Més que la sala d’una mansió antiga, sembla la d’una casa on des de fa diverses generacions viu la mateixa família amb uns recursos cada cop més limitats. Al mig hi ha un finestral i a la dreta, una àmplia arcada que dona al vestíbul, a la porta principal i a la cuina. A l’esquerra hi ha una altra arcada que condueix al pis de dalt, on hi ha les habitacions. Al primer replà de les escales hi ha la porta de la biblioteca. A la banda esquerra de la sala hi ha la porta d’una saleta, i a la dreta, la porta del menjador, que està oberta. En aquest mateix cantó hi ha una llar de foc encesa i, sota el finestral, un seient i un radiador.

La cambra està moblada com una sala d’estar. Conté força mobles de roure antic, incloent-hi una gran taula de menjador al costat de la finestra al mig i un bagul de roure a la dreta del vestíbul. Les cortines i els mobles entapissats (un sofà al centre a l’esquerra, una butaca al centre, una butaca gran de pell a la dreta i una de victoriana a la dreta), tenen un aspecte vell i tronat. A l’esquerra hi ha un escriptori i una prestatgeria a joc, amb una ràdio i un telèfon a sobre i una cadira al costat. Al centre, vora la finestra, hi ha una altra cadira, un faristol amb diaris i revistes al faldar de la xemeneia, i una tauleta de joc semicircular darrere el sofà. Damunt del faldar de la xemeneia, a la paret, hi ha dos aplics que s’encenen alhora. També hi ha interruptors dobles a l’esquerra de l’arcada de la dreta i a la porta de l’esquerra de l’escenari, i un interruptor senzill a la dreta, al costat de la porta. Damunt de la tauleta del sofà hi ha un llum.

Abans d’aixecar-se el teló els llums s’apaguen de mica en mica. S’escolta la música de «Tres ratolins cecs».[1]

Quan s’aixeca el teló, l’escenari està a les fosques. La música es va esvaint i és substituïda per la mateixa melodia xiulada en un to estrident. Se sent un crit de dona i un seguit de veus masculines i femenines que exclamen: «Déu meu, què ha passat?», «Ve d’allà!», «Oh, Déu meu!». Aleshores se sent el xiulet d’un policia i, tot seguit, uns quants xiulets semblants, que es van apagant fins que s’imposa el silenci.

LOCUTOR:… Segons Scotland Yard, el crim va tenir lloc al número 24 del carrer Culver, a Paddington. (Els llums s’encenen a poc a poc i es veu la sala principal de la mansió Monkswell. Gairebé ja s’ha fet fosc. A través del finestral es veu que a fora neva amb molta intensitat. La llar de foc està encesa. Recolzat als graons de l’esquerra hi ha un rètol acabat de pintar on es llegeix amb lletres ben grosses: PENSIÓ MONKWELL.) La víctima es deia Maureen Lyon. La policia està molt interessada a interrogar un home que va ser vist per la zona. Duia un abric fosc, una bufanda clara i un barret de feltre. (La MOLLIE RALSTON entra per l’arcada de la dreta. És una jove alta i bonica, no arriba a la trentena i té un aire més aviat ingenu. Deixa la bossa de mà i els guants a la butaca del centre i, tot seguit, s’acosta a la ràdio i l’apaga. Deixa un paquet petit a la lleixa de l’escriptori.) Advertim als conductors que les carreteres podrien quedar bloquejades pel gel. S’espera que continuï nevant amb intensitat i que hi hagi glaçades a tot el país, sobretot al litoral del nord i al nord-est d’Escòcia.

MOLLIE: (Crida.) Senyora Barlow! Senyora Barlow! (Com que no rep cap resposta, avança fins a la butaca del mig, agafa la bossa i un guant i se’n va per l’arcada de la dreta. Es treu l’abric i torna.) Brrr! Quin fred! (S’acosta a l’interruptor de la dreta i encén els llums de la llar de foc. Avança cap a la finestra, toca el radiador i passa les cortines. Va cap a la tauleta del sofà i encén el llum. Dona un cop d’ull al voltant i veu el rètol recolzat als graons. El recull i el posa contra la paret a l’esquerra del finestral. Recula una mica i fa que sí amb el cap.) Queda molt bé… Oh! (S’adona que al rètol hi falta una essa.) Quina pífia, Giles. (Es mira el rellotge i després confirma l’hora amb el rellotge de paret.) Ostres!



(La MOLLIE se’n va corrents per les escales de l’esquerra. En GILES entra per la porta principal de la dreta. És un jove atractiu, no passa de la trentena i té un punt d’arrogància. Pica amb els peus a terra per espolsar-se la neu de les sabates, obre el bagul de roure i hi deixa la bossa gran de paper que duia quan ha entrat. Es treu l’abric, el barret i la bufanda, avança cap a la sala i ho llança tot a la butaca del mig. S’acosta a la llar de foc i s’hi escalfa les mans.)

GILES: (Cridant.) Mollie? Mollie? Mollie? On pares?

(La MOLLIE entra per l’arcada de l’esquerra.)

MOLLIE: (Alegre.) Estic fent tota la feina jo sola, ganàpia. (S’acosta a en GILES.)

GILES: Ah, eres aquí! Deixa, que ja ho faig jo. S’ha d’atiar el foc?

MOLLIE: Ja ho he fet.

GILES: (Li fa un petó.) Com estàs, reina? Tens el nas fred!

MOLLIE: Acabo d’arribar. (S’acosta a la llar de foc.)

GILES: Com és? On has anat? No deus pas haver sortit, amb aquest temps que fa, oi?

MOLLIE: He hagut de baixar al poble a comprar quatre coses que m’havia descuidat. Has trobat el filat per al galliner?

GILES: He passat per diverses botigues i cap no tenia el que jo volia. (S’asseu al braç esquerre de la butaca del mig.) He perdut el dia, com aquell qui diu. Déu meu, estic mig congelat! El cotxe patinava com una mala cosa. Cada cop neva amb més força. Què t’hi jugues que demà estem aïllats?

MOLLIE: Uf, espero que no. (S’acosta al radiador i el toca amb una mà.) Tant de bo no es congelin les canonades.

GILES: (S’aixeca i s’acosta a la MOLLIE.) Haurem d’estar atents perquè la calefacció no s’apagui. (Toca el radiador.) Ui, això no té gaire bona pinta. Espero que s’afanyin a portar el carbó, perquè se’ns està acabant.

MOLLIE: (S’acosta al sofà i s’hi asseu.) Ai! M’agradaria començar bé; les primeres impressions són molt importants.

GILES: (Va a la dreta del sofà.) Està tot a punt? Encara no deu haver arribat ningú, m’imagino…

MOLLIE: No, gràcies a Déu. Em sembla que sí, que està tot a punt. La senyora Barlow ha marxat abans de l’hora. Es deu haver espantat, amb aquest temps.

GILES: Aquestes assistentes són el que no hi ha. Ara et tocarà a tu fer tota la feina.

MOLLIE: I a tu també, eh? No oblidis que som socis.

GILES: (Travessa l’escenari cap a la llar de foc.) Mentre no em demanis que cuini…

MOLLIE: (Aixecant-se.) No, no, la cuina és cosa meva. A més, en cas que quedéssim aïllats per la neu, tenim una pila de llaunes de conserva. (S’acosta a en GILES.) Ai, Giles… Tot anirà bé, oi?

GILES: Tu no sé, però jo tinc els peus glaçats. No et deus pas penedir de no haver venut la casa quan te la va deixar la teva tia, oi? Ni d’haver-nos embrancat en aquesta bogeria de convertir-la en una pensió?

MOLLIE: No, no me’n penedeixo. M’agrada molt que ho haguem fet. I parlant de la pensió… Mira! (Assenyala el rètol amb aire acusador.)

GILES: (Satisfet.) Queda bé, eh? (Es posa al costat del rètol.)

MOLLIE: És un desastre! Que no ho veus? T’has deixat la “S”. Hi diu Monkwell en comptes de MONKSWELL.

GILES: Òndia, és veritat. Com pot ser que me l’hagi descuidat? Però tampoc és tan important, no trobes? Monkwell també és un nom ben maco.

MOLLIE: Estàs castigat… (S’acosta a l’escriptori.) Ves a carregar la caldera.

GILES: Ara em vols fer travessar aquest pati glaçat? Uf! Vols que la carregui per tota la nit?

MOLLIE: No, això ja ho faràs a les deu o a les onze.

GILES: Doncs sí que ho tinc clar…!

MOLLIE: Va, afanya’t, que podria començar a arribar gent d’un moment a l’altre.

GILES: Ja has repartit les habitacions?

MOLLIE: Sí. (S’asseu a l’escriptori i agafa un paper.) La senyora Boyle, a l’habitació del llit de columnes; el comandant Metcalf, a l’habitació blava; la senyoreta Casewell, a la de l’est, i el senyor Wren, a la de roure.

GILES: Tinc ganes de saber com són els nostres hostes. No els hauríem d’haver demanat un dipòsit?

MOLLIE: Jo diria que no…

GILES: Pensa que en aquest negoci som uns passerells.

MOLLIE: Com que portaran equipatge, si no paguen, ens el quedem. Tan senzill com això.

GILES: Continuo pensant que hauríem d’haver fet un curs d’hostaleria a distància. Segur que en sortim escaldats d’una manera o altra. De fet, el seu equipatge podria reduir-se a uns quants totxos embolicats amb paper de diari. I llavors què faríem?

MOLLIE: Tots ens han escrit des de llocs ben selectes.

GILES: Això és el que fan els criats que falsifiquen cartes de referència. Potser algun dels nostres hostes és un delinqüent que fuig de la policia. (S’acosta al rètol i l’agafa.)

MOLLIE: Tant me fa el que siguin. Mentre ens paguin set guinees a la setmana…

GILES: Ets una gran dona de negocis, Mollie.

(En GILES surt per l’arcada del vestíbul amb el rètol a les mans. La MOLLIE engega la ràdio.)

LOCUTOR… Segons Scotland Yard, el crim va tenir lloc al número 24 del carrer Culver, a Paddington. La víctima es deia Maureen Lyon. La policia… (La MOLLIE s’aixeca i va cap a la butaca del centre.) …està molt interessada a interrogar un home que va ser vist per la zona. Duia un abric fosc… (La MOLLIE agafa l’abric d’en GILES) …una bufanda clara… (La MOLLIE li agafa la bufanda) …i un barret de feltre. (La MOLLIE li agafa el barret i surt per l’arcada del vestíbul.) Advertim als conductors que les carreteres podrien quedar bloquejades pel gel. (Sona el timbre.) S’espera que continuï nevant amb intensitat i que hi hagi glaçades a tot el país… (Torna a entrar la MOLLIE. S’acosta a l’escriptori, apaga la ràdio i surt corrents per l’arc de la dreta.)

MOLLIE: (Fora d’escena.) Benvingut.

CHRISTOPHER: (Fora d’escena.) Moltes gràcies. (En CHRISTOPHER WREN entra per l’arcada de la dreta. Porta una maleta que deixa al costat de la taula gran. És un jove d’aspecte esbojarrat i neuròtic. Du els cabells llargs i despentinats i una corbata teixida amb un toc bohemi. Desprèn un aire confiat, gairebé infantil. La MOLLIE entra i va cap al centre.) Fa un temps espantós. El taxista m’ha deixat al costat de la tanca de fora. (Avança fins a la tauleta del sofà i hi deixa el barret.) No s’ha vist amb cor d’enfilar el caminet. Sembla que els esports de risc no li agraden… (S’acosta a la MOLLIE.) Vostè deu ser la senyora Ralston, oi? Molt de gust! Em dic Wren.

MOLLIE: Molt de gust, senyor Wren.

CHRISTOPHER: Mai no me l’hauria imaginat així. M’esperava la vídua d’un general de l’exèrcit de l’Índia retirat. Me l’havia afigurat com una d’aquelles dones malhumorades que tenen la casa plena d’objectes de llautó de Benarés.[2] Però resulta que és un paradís… (Passa per davant del sofà i es queda a l’esquerra de la tauleta.) Un paradís de cap a peus. I tot tan ben proporcionat… (Assenyala l’escriptori.) Això és d’imitació (Assenyala la tauleta del sofà.) Aquesta taula, en canvi, és autèntica. M’hi sentiré molt a gust, aquí. No té pas flors de cera o aus del paradís?

MOLLIE: No, em sap greu.

CHRISTOPHER: Quina llàstima. I un bufet? Un d’aquells bufets de caoba tan bonics, de color porpra i amb grans fruites tallades?

MOLLIE: Sí que en tenim un. Al menjador. (Mira cap a la porta de la dreta.)

CHRISTOPHER: Aquí? (S’acosta a la porta del menjador i l’obre.) L’he de veure.

(En CHRISTOPHER surt d’escena i la MOLLIE el segueix. En GILES entra per l’arcada de la dreta. Dona un cop d’ull a la sala i examina la maleta. Escolta veus al menjador i surt per on ha entrat.)

MOLLIE: (Fora d’escena.) Per què no s’acosta a la llar de foc? Deu estar glaçat…

(La MOLLIE entra des del menjador seguida d’en CHRISTOPHER. La MOLLIE va cap al centre de l’escenari.)

CHRISTOPHER: (Entrant.) Aquest bufet és absolutament perfecte. Inspira un gran respecte… Però, què ho fa que hagin prescindit d’una taula de caoba al centre? (Mira cap a la dreta.) Les tauletes esguerren l’efecte.

(En GILES entra per la dreta o es queda dret a l’esquerra de la gran butaca.)

MOLLIE: Vam pensar que els hostes s’estimarien més les tauletes… Li presento el meu marit.

CHRISTOPHER: (S’acosta a en GILES i fan una encaixada.) Encantat. Quin temps més horrorós, oi? Fa que et remuntis als temps de Dickens, l’Scrooge i el pesat del petit Tim.[3] Quina ràbia m’ha fet sempre aquest personatge. No el puc veure! (Es gira cap a la llar de foc.) Li he de dir, senyora Ralston, que té tota la raó del món respecte a les tauletes. M’estava deixant endur per la meva afició als mobles clàssics. Si el menjador tingués una taula de caoba, els faltaria la família adequada per entaular-s’hi. (Es gira cap a en GILES.) Un pare ben plantat, reservat i barbut, una mare fecunda i una mica pansida, onze criatures d’edats diverses, una institutriu de geni eixut i algú a qui anomenessin «la pobra Harriet», aquella parenta pobra que sempre acaba sent l’ase dels cops però que està agraïdíssima de tenir un lloc on viure.

GILES: (Mirant-lo amb menyspreu.) Li pujaré la maleta. (Agafa la maleta i s’adreça a la MOLLIE.) Has dit l’habitació de roure, oi?

MOLLIE: Sí.

CHRISTOPHER: Espero que tingui un llit amb un dosser i cretones de flors.

GILES: Doncs no.

(En GILES comença a pujar les escales.)

CHRISTOPHER: Em sembla que no li caic gaire bé, al seu marit. (S’acosta una mica més a la MOLLIE.) Quant fa que estan casats? Estan molt enamorats?

MOLLIE: (Amb fredor.) Només fa un any que estem casats. (S’acosta a l’escala.) No li agradaria pujar a veure l’habitació?

CHRISTOPHER: No s’enfadi (Passa per darrere de la tauleta del sofà.), és que m’agrada saber-ho tot de tothom. Les trobo tan interessants, les persones… Vostè no?

MOLLIE: N’hi deu haver que ho són i n’hi deu haver… (Girant-se cap a en CHRISTOPHER.) que no.

CHRISTOPHER: Discrepo. Per a mi totes ho són, d’interessants, perquè no saps mai com és cadascú ni què pensen de debò. Per exemple, vostè no sap en què estic pensant ara, oi? (Somriu com si fossin còmplices de la mateixa broma.)

MOLLIE: Doncs no. (S’acosta a la tauleta del sofà i agafa un cigarret de la tabaquera.) Un cigarret?

CHRISTOPHER: No, gràcies. Resulta que les úniques persones que saben com són els altres són els artistes. I no saben per què ho saben! I, quan són retratistes (Va cap al centre de l’escenari.), el món interior de les persones queda plasmat (S’asseu al braç dret del sofà.) en els seus quadres.

MOLLIE: Que és pintor, vostè? (Encén el cigarret.)

CHRISTOPHER: No, soc arquitecte. Els meus pares em van posar Christopher amb l’esperança que fos arquitecte. Christopher Wren! (Riu.) Així ja tenien la meitat de la feina feta. Evidentment, tothom se’n riu i fa acudits sobre la catedral de Sant Pau.[4] Ara bé, no se sap mai, potser seré jo qui riurà l’últim. (En GILES entra per l’arcada de l’esquerra i camina fins a la de la dreta.) Qui sap si les cases prefabricades d’en Chris Wren encara podrien passar a la història! (Adreçant-se a en GILES.) Em sembla que hi estaré la mar de bé, aquí. Té una dona molt simpàtica.

GILES: (Amb fredor.) Sí, molt.

CHRISTOPHER: (Girant-se per mirar la MOLLIE.) I molt bonica…

MOLLIE: No digui ximpleries.

(En GILES es reclina al respatller de la butaca gran.)

CHRISTOPHER: Veus? Aquesta és la típica reacció de la dona anglesa… Els afalacs sempre les incomoden. A la resta d’Europa, en canvi, se’ls prenen com la cosa més natural del món. Però l’esperit femení de les angleses queda anul·lat per culpa dels marits. (Es gira i mira en GILES.) Els marits anglesos sempre tenen un punt de grolleria.

MOLLIE: (Neguitosa.) Pugem a veure l’habitació. (Es dirigeix cap a l’escala.)

CHRISTOPHER: Fantàstic.

MOLLIE: (Adreçant-se a en GILES.) Podries mirar si l’escalfador d’aigua està bé?

(La MOLLIE i en CHRISTOPHER surten per les escales de l’esquerra. En GILES arrufa les celles i va cap al centre de l’escenari. Sona el timbre. Hi ha una pausa i tot seguit es tornen a sentir uns quants trucs impacients. En GILES surt escopetejat per la dreta cap a la porta principal. Durant uns moments se sent el brogit del vent i de la neu.)

SRA. BOYLE: (Fora d’escena.) Això deu ser la mansió Monkswell, oi?

GILES: (Fora d’escena.) Sí…

(La SRA. BOYLE entra per l’arcada de la dreta. Porta una maleta, unes quantes revistes i els guants. És una dona corpulenta i imponent, i sembla que estigui de molt mal humor.)

SRA. BOYLE: Soc la senyora Boyle. (Deixa la maleta a terra.)

GILES: Jo soc en Giles Ralston. Acosti’s al foc, senyora Boyle, que així entrarà una mica en calor (La SRA. BOYLE s’acosta al foc.) Quin temps més espantós, oi? No porta més equipatge?

SRA. BOYLE: Un tal Metcalf, que sembla que és comandant de l’exèrcit, s’encarrega de la resta.

GILES: Li deixaré la porta oberta, doncs.

(En GILES s’encamina a la porta principal.)

SRA. BOYLE: El taxista no s’ha atrevit a pujar pel camí. (En GILES torna a entrar i s’acosta a la SRA. BOYLE per l’esquerra.) S’ha aturat a la porta de fora. Hem hagut de compartir l’únic taxi que hi havia a l’estació, i hem hagut de fer mans i mànigues per agafar-lo. (Retraient-ho a en GILES.) Es veu que ningú els havia dit que ens vinguessin a recollir.

GILES: Em sap molt de greu. No sabíem a quina hora arribava el seu tren. Si ho haguéssim sabut, evidentment, ens hauríem encarregat que algú l’hagués vingut a recollir.

SRA. BOYLE: Haurien d’haver enviat algú a cada tren per si de cas.

GILES: Em permet l’abric? (La SRA. BOYLE dona l’abric, els guants i les revistes a en GILES. Es posa a la vora del foc i s’hi escalfa les mans.) La meva dona vindrà de seguida. Jo surto a donar un cop de mà al comandant amb l’equipatge.

(En GILES surt per la dreta cap a la porta principal.)

SRA. BOYLE: (Acostant-se a l’arcada mentre en GILES se’n va.) Com a mínim haurien pogut treure la neu del caminet. (Quan ell ja és fora.) Quina falta de previsió i de formalitat! (Mira al seu voltant amb cara de desaprovació.)

(La MOLLIE baixa les escales corrents, gairebé sense alè.)

MOLLIE: Em sap greu, però…

SRA. BOYLE: La senyora Ralston?

MOLLIE: Sí… (S’acosta a la SRA. BOYLE, li allarga una mica la mà però l’enretira de seguida, com si no tingués gaire clar quin ha de ser el comportament d’una dispesera.)

(La SRA. BOYLE examina la Mollie amb un punt d’enuig.)

SRA. BOYLE: És molt jove, vostè.

MOLLIE: Jove?

SRA. BOYLE: Si més no, per portar un establiment com aquest. No deu tenir gaire experiència.

MOLLIE: (Reculant.) Hi ha d’haver un començament per a tot, no troba?

SRA. BOYLE: Ui… Ja veig que d’experiència, més aviat poca. (Dona un cop d’ull a la sala.) És una casa molt vella. Espero que no hi tinguin corcs. (Mira d’una banda a l’altra amb recel.)

MOLLIE: (Indignada.) És clar que no!

SRA. BOYLE: N’hi ha molts que no saben que tenen corcs fins que ja és massa tard per fer-hi alguna cosa.

MOLLIE: Aquesta casa està en perfectes condicions.

SRA. BOYLE: Bé…, una mà de pintura no li aniria gens malament. Miri, aquest roure està corcat.

GILES: (Fora d’escena.) Per aquí, comandant. (En GILES i el COM. METCALF entren per la dreta. El comandant és un home de mitjana edat, ample d’espatlles i amb un posat molt militar. En GILES va cap al centre de l’escenari. Deixa a terra la maleta que porta i la MOLLIE s’hi acosta per saludar-lo.) Li presento la meva dona.

COM. METCALF: (Estrenyent la mà de la MOLLIE.) Encantat. Déu-n’hi-do, quina ventada. Hi ha hagut un moment en què he pensat que no arribàvem. (Veu la SRA. BOYLE.) Ai, perdoni’m, senyora. (Es treu el barret. La SRA. BOYLE surt per la dreta.) Si continua així, demà al matí tindrem més d’un metre i mig de neu. (S’acosta a la llar de foc.) No havia vist res semblant des que vaig estar de permís el 1940.

GILES: Pujaré les maletes. (Agafant les maletes i adreçant-se a la MOLLIE.) Quines habitacions has dit? La blava i la rosa, oi?

MOLLIE: No. Al final a la rosa hi he posat el senyor Wren. Estava tan emocionat amb el llit de columnes… Per tant, la senyora Boyle ocuparà l’habitació de roure i el comandant Metcalf, la blava.

GILES: (Amb veu ferma.) Em segueix, comandant? (Avança cap a les escales.)

COM. METCALF: (Reaccionant amb instint militar.) Sí, senyor!

(El COM. METCALF segueix en GILES pujant per l’escala de l’esquerra. La SRA. BOYLE torna a entrar per l’arcada de la dreta i s’acosta a la llar de foc.)

SRA. BOYLE: Tenen gaires problemes amb el servei, aquí?

MOLLIE: Ve una dona del poble que és molt eficient.

SRA. BOYLE: I el personal en nòmina?

MOLLIE: No en tenim. Només som nosaltres dos. (S’acosta per l’esquerra a la butaca del centre.)

SRA. BOYLE: Ves per on; tenia entès que això era una pensió amb cara i ulls.

MOLLIE: Ja li he dit que acabem de començar.

SRA. BOYLE: Doncs jo estava convençuda que per obrir un establiment com aquest era essencial disposar de personal ben qualificat. M’han ben ensarronat, amb el seu anunci… Li puc preguntar si soc l’única clienta? A part del comandant, és clar…

MOLLIE: No, n’hi ha uns quants més.

SRA. BOYLE: I, per acabar-ho d’adobar, aquest temps. (Es gira cap al foc.) Estic ben de pega.

MOLLIE: Però nosaltres no podíem preveure el temps que faria…

(En CHRISTOPHER WREN baixa les escales en silenci, entra a la sala i s’acosta a la MOLLIE per darrere.)

CHRISTOPHER: (Cantant.)

Bufa el vent del nord

i portarà la neu.

Què farà llavors el pobre pit-roig?

M’encanten les cançons infantils, a vostès no? Són tan tràgiques i macabres… Per això els agraden, a la mainada.

MOLLIE: Permetin-me que els presenti. Senyor Wren, la senyora Boyle.

(En CHRISTOPHER s’inclina amb educació.)

SRA. BOYLE: (Amb fredor.) Molt de gust.

CHRISTOPHER: És una casa preciosa, no troba?

SRA. BOYLE: A la meva edat les comoditats de què disposa un establiment són més importants que el seu aspecte. (En CHRISTOPHER recula cap a la dreta. En GILES entra des de les escales de l’esquerra i es queda sota l’arcada.) Si hagués sabut que això no rutllava com Déu mana, no hauria pas vingut. Tenia entès que la casa disposava de totes les comoditats.

GILES: No té cap obligació de quedar-s’hi, si no està satisfeta, senyora Boyle.

SRA. BOYLE: Ja ho sé, que no tinc cap obligació de quedar-m’hi, només faltaria…

GILES: Si hi ha hagut cap malentès, potser seria millor que anés a un altre lloc. Si vol, aviso un taxi i se’n torna. Les carreteres encara no estan bloquejades. (En CHRISTOPHER s’acosta a la butaca del centre i s’hi asseu.) Hem rebut tantes sol·licituds que no ens costarà gens trobar algú que ocupi el seu lloc. De fet, el mes que ve tenim previst apujar els preus…

SRA. BOYLE: No tinc cap intenció d’anar-me’n sense saber com és aquest lloc. No em poden pas fer fora així com així. (En GILES va cap a l’esquerra de l’escenari.) M’acompanya a la meva habitació, senyora Ralston? (Avança amb aire majestuós cap a l’escala de la dreta.)

MOLLIE: És clar que sí, senyora Boyle. (Segueix la SRA. BOYLE. Quan passa pel costat d’en GILES, li parla en veu baixa.) Has estat fantàstic, rei.

CHRISTOPHER: (Aixecant-se i adoptant un to infantil.) Quina dona més horripilant. No m’agrada gens. M’hauria encantat veure com la feia fora i la deixava palplantada al mig de la neu. És el que es mereix.

GILES: Em sembla que de moment és un plaer al qual hauré de renunciar. (Sona el timbre.) Apa, un altre. (En Giles surt cap a la porta principal. Fora d’escena.) Endavant, endavant.

(En CHRISTOPHER s’acosta al sofà i s’hi asseu. La SRTA. CASEWELL entra a la sala per la dreta seguida d’en GILES. És una dona jove, amb aspecte masculí. Du una maleta, un abric llarg i fosc, una bufanda clara i el cap descobert. Entra en GILES.)

SRTA. CASEWELL: (Amb una veu greu i masculina.) Se m’ha quedat el cotxe encallat a la neu, a menys d’un quilòmetre d’aquí.

GILES: Permeti’m que li agafi la maleta. (Recull la maleta de la SRTA. CASEWELL i la deixa al costat de la taula gran.) Té res més al cotxe?



SRTA. CASEWELL: No, m’agrada viatjar amb poc equipatge. (Mira la llar de foc.) Sort que tenen encès un bon foc. (S’acosta a la llar de foc amb passos decidits.)

GILES: D’això, senyor Wren, li presento la senyoreta…

SRTA. CASEWELL: Casewell. (Fa una petita reverència amb el cap a en CHRISTOPHER.)

GILES: La meva dona estarà per vostè de seguida.

SRTA. CASEWELL: No hi ha pressa. (Es treu l’abric.) He de tornar a entrar en calor. (Es treu un diari de tarda de la butxaca de l’abric.) Em sembla que ens quedarem aïllats. Si es compleix la previsió meteorològica, nevarà de valent. Ja han alertat els conductors i tota la pesca. Espero que tinguin provisions de sobres.

GILES: Oh, i tant. La meva dona és una administradora excel·lent. I, si no, sempre ens podem menjar les gallines.

SRTA. CASEWELL: Abans de començar a menjar-nos els uns als altres, eh?

(Fa una rialla estrident i llança l’abric a en GILES, que l’agafa al vol. Tot seguit la SRTA. CASEWELL s’asseu a la butaca del mig.)

CHRISTOPHER: (S’aixeca i s’acosta al foc.) Alguna notícia interessant al diari, a part del temps?

SRTA. CASEWELL: La crisi política de sempre. Ah, sí, i un assassinat força esgarrifós.

CHRISTOPHER: Un assassinat? (Es gira cap a la SRTA. CASEWELL.) Ostres, m’encanten els assassinats!

SRTA. CASEWELL: (Allargant-li el diari.) Es pensen que ha sigut un maníac homicida. Ha estrangulat una dona a prop de Paddington. Segur que era un maníac sexual. (Mira en GILES.)

(En GILES s’apropa a la tauleta del sofà.)

CHRISTOPHER: La notícia no diu gaire res, oi? (S’asseu a la butaca petita de la dreta i llegeix en veu alta.) «La policia està molt interessada a interrogar un home que va ser vist a prop del carrer Culver en el moment de l’assassinat. Era d’estatura mitjana i duia un abric fosc, una bufanda clara i un barret de feltre. La ràdio ha estat emetent missatges de la policia tot el dia».

SRTA. CASEWELL: Una descripció molt útil. Gairebé podria encaixar amb qualsevol, oi?

CHRISTOPHER: Quan diuen que la policia està molt interessada a interrogar una persona, és una manera educada d’insinuar que és l’assassí?

SRTA. CASEWELL: Podria ser.

GILES: Com es deia la dona assassinada?

CHRISTOPHER: Lyon, em sembla. Maureen Lyon.

GILES: Era jove o gran?

CHRISTOPHER: No ho diu, però sembla que no ha sigut un robatori…

SRTA. CASEWELL: Ja m’ho pensava; segur que l’assassí és un maníac sexual.

(La MOLLIE baixa les escales i s’acosta a la SRTA. CASEWELL.)

GILES: Mollie, et presento la senyoreta Casewell. Senyoreta Casewell, la meva dona.

SRTA. CASEWELL: (S’aixeca.) Encantada. (Estreny amb força la mà de la MOLLIE mentre en GILES li agafa la maleta.)

MOLLIE. Quina nit més espantosa. Vol pujar a l’habitació? Si es vol banyar, hi ha aigua calenta.

SRTA. CASEWELL: Oh, perfecte.

(La MOLLIE i la SRTA. CASEWELL surten per les escales de l’esquerra. En GILES les segueix amb la maleta. En CHRISTOPHER, que s’ha quedat sol, s’aixeca i explora la sala. Obre la porta de l’esquerra, mira dins la cambra i hi entra. Al cap d’un moment reapareix per l’escala. Travessa la sala fins a l’arcada de la dreta i hi treu el cap. Taralleja “Little Jack Horner” i riu entre dents. Fa l’efecte de ser una persona una mica desequilibrada. Passa per darrere de la taula gran. En GILES i la MOLLIE entren xerrant des de les escales de l’esquerra. En CHRISTOPHER s’amaga darrere les cortines. La MOLLIE passa per darrere la butaca del centre i en GILES va cap a l’extrem dret de la taula gran.)

MOLLIE: He d’anar corrents a la cuina i començar a preparar-ho tot. El comandant Metcalf és molt agradable. No crec que ens causi problemes. La que em fa por és la senyora Boyle. Hem de procurar que el sopar vagi com una seda. Havia pensat obrir dues llaunes de carn picada i fer puré de patates amb pèsols. També hi ha compota de figues i crema. Trobes que n’hi haurà prou?

GILES: Jo diria que sí. Però potser…, potser no és gaire original…

CHRISTOPHER: (Sortint de darrere les cortines i avançant entre en GILES i la MOLLIE.) Permetin-me que els ajudi. M’encanta cuinar. Per què no fan una truita, també? D’ous, en tenen, oi?

MOLLIE: Oh, i tant, a cabassos. De gallines no ens en falten. No ponen tant com haurien de pondre, però guardem tots els ous i en tenim per donar i per vendre.

(En GILES s’aparta cap a l’esquerra.)

CHRISTOPHER: I si tenen una ampolla de vi barat, el que sigui, el podrien afegir a la salsa de la carn picada. Això li donarà un regust molt francès. Ensenyi’m la cuina i els ingredients que té, que segur que m’inspiro.

MOLLIE: Segueixi’m. (La MOLLIE i en CHRISTOPHER surten per l’arcada de la dreta cap a la cuina. En GILES arrufa les celles, dedica alguna pulla a en CHRISTOPHER i va cap a la petita butaca de la dreta. Agafa el diari, s’asseu i el llegeix amb deteniment. La MOLLIE torna a entrar i comença a parlar. En GILES es posa dret d’un salt.) Que simpàtic, oi? (Passa per darrere la tauleta del sofà.) S’ha posat el davantal i ho està preparant tot. M’ha dit que el deixi fer i que no hi torni fins d’aquí a mitja hora. Si els hostes es volen fer el menjar, ens estalviaran molta feina.

GILES: Per quins set sous li has donat la millor habitació?

MOLLIE: Ja t’ho he dit, li ha agradat el llit de columnes.

GILES: Li ha agradat el llit de columnes… Carallot!

MOLLIE: Giles!

GILES: No suporto aquests paios. (Dolgut.) No has sigut tu qui li ha pujat la maleta, sinó jo.

MOLLIE: Que hi porta totxos? (S’acosta a la butaca del centre i s’hi asseu.)

GILES: No, no pesa gens. M’hi jugo el que vulguis que no hi porta res. No m’estranyaria que fos un d’aquests joves que es dediquen a estafar hotelers.

MOLLIE: No ho crec. A mi em cau bé. (Fa una pausa.) La que trobo una mica estranya és la senyoreta Casewell, tu no?

GILES. Sí, una dona terrorífica. Si és que és una dona…

MOLLIE: Estem ben de pega si tots els hostes que tenim són antipàtics o estranys. Si més no, el comandant Metcalf sembla una persona molt correcta, no trobes?

GILES: Segur que beu.

MOLLIE: Ho dius de debò?

GILES: No em facis cas. És que ara ja m’espero qualsevol cosa. Bé, com a mínim ja no hi haurà més sorpreses. Ja ha arribat tothom.



(Sona el timbre.)

MOLLIE: Qui deu ser?

GILES: L’assassí del carrer Culver, segurament…

MOLLIE: (Es posa dreta.) No té cap gràcia!

(En GILES surt cap a la porta principal. La MOLLIE s’apropa al foc.)

GILES: (Fora d’escena.) Òndia!

(El senyor PARAVICINI entra a la sala amb pas vacil·lant. Porta una bossa petita. Té aspecte d’estranger, la pell fosca i llueix un bigoti força cridaner. És una versió una mica més alta d’Hèrcules Poirot, la qual cosa podria donar una impressió equivocada. Du un abric gruixut i folrat de pell. Es recolza a l’esquerra de l’arcada i deixa la bossa a terra. Entra en GILES.)

PARAVICINI: Un miler de disculpes. Em podrien dir on soc?

GILES: A la pensió Monkswell.

PARAVICINI: Oh, quina sort que he tingut! Senyora! (S’acosta a la MOLLIE i li besa la mà.) Han escoltat les meves pregàries. Una pensió…, i uns amfitrions encantadors. He tingut un accident amb el meu Rolls Royce. Queia una neu encegadora… No sabia on era i he arribat a pensar que em moriria congelat. Llavors he agafat la bossa i he caminat entre la neu a empentes i rodolons fins que he vist una gran porta de ferro. «Una casa habitada!», he pensat. «Estic salvat!». He caigut dues vegades mentre avançava pel caminal, però al final he arribat. I, tot d’una (Dona una ullada al voltant de la sala), la desesperació s’ha convertit en alegria. (Canviant el to.) Oi que els queda alguna habitació lliure?

GILES: Oh, i tant.

MOLLIE: Tot i que l’única habitació que tenim lliure és bastant petita…

PARAVICINI: És clar, és clar… Deuen tenir altres hostes.

MOLLIE: Tot just hem obert avui. Som uns nouvinguts en aquest negoci.

PARAVICINI: (Mirant de reüll la MOLLIE.) Tant se val, tant se val…

GILES: I el seu equipatge?

PARAVICINI: No pateixi. He tancat el cotxe amb clau.

GILES: Però, no s’estima més que l’hi portem?

PARAVICINI: No, no cal. (S’acosta a en GILES.) Li puc ben assegurar que en una nit com aquesta els lladres no sortiran de casa. A més, soc un home molt auster. En aquesta bossa porto tot el que necessito. No em cal res més.

MOLLIE: Val més que s’escalfi una mica. (En PARAVICINI s’acosta a la llar de foc.) De seguida li preparo l’habitació. (Va a la butaca del centre.) Em sap greu, però és una mica freda perquè dona al nord, però, com li he dit abans, totes les altres estan ocupades.

PARAVICINI: Tenen força clients, doncs?

MOLLIE: Hi ha la senyora Boyle, el comandant Metcalf, la senyoreta Casewell, un jove que es diu Christopher Wren… i ara vostè.

PARAVICINI: Exacte. L’hoste inesperat, l’hoste sense reserva, que irromp del no-res, sorgit del bell mig de la tempesta… No ho troben una mica dramàtic? Qui soc? D’on vinc? On vaig? Qui ho sap… L’home misteriós, aquest soc jo! (Riu. La MOLLIE també riu i mira en GILES, que esbossa un somriure lleu. En PARAVICINI mira la MOLLIE i, de molt bon humor, fa que sí amb el cap.) També els diré una altra cosa, però. Jo completo el quadre. A partir d’ara ja no arribarà ningú més. I tampoc no se n’anirà ningú. Demà estarem aïllats de la civilització. De fet, potser ja ho estem ara. Ni carnisser, ni forner, ni lleter, ni carter, ni tan sols un trist diari. Ningú. Només nosaltres. Ho trobo fascinant, fascinant! Ni en els millors somnis… Per cert, em dic Paravicini: (S’acosta a la petita butaca de la dreta.)

MOLLIE: Ah, sí! Nosaltres som els Ralston.

(En GILES se situa a l’esquerra de la MOLLIE.)

PARAVICINI: I vostès deuen ser el senyor i la senyora Ralston, oi? (En veure que assenteixen, ell també fa que sí amb el cap. Tot seguit mira al voltant i s’acosta a la MOLLIE.) I diuen que això és la pensió Monkswell, oi? (Riu.) Molt bé, molt bé. «La pensió Monkswell». (Torna a riure.) Perfecte. Perfecte… (Continua rient i s’acosta a la llar de foc.)

(La MOLLIE mira en GILES i tots dos observen en PARAVICINI amb un punt d’inquietud mentre s’abaixa el teló.)



ESCENA SEGONA

El mateix escenari. L’endemà a la tarda.

Quan s’aixeca el teló ja no neva, però la neu amuntegada cobreix una part del finestral. El COM. METCALF llegeix un llibre assegut al sofà i la SRA. BOYLE seu a la butaca grossa de davant de la llar de foc i escriu en una llibreta damunt la falda.

SRA. BOYLE: Trobo molt poc honrat que els Ralston no em diguessin que acabaven d’obrir.

COM. METCALF: Tot ha de tenir un començament, no creu? Per cert, l’esmorzar d’aquest matí, boníssim. I el cafè, també. I els ous remenats i la melmelada casolana… A més a més, molt ben servit. Ho fa tot la noia…

SRA. BOYLE: Aficionats… Haurien de tenir personal amb cara i ulls.

COM. METCALF: I el dinar, boníssim, també.

SRA. BOYLE: Carn picada de llauna!

COM. METCALF: Però molt ben guarnit. Regat amb vi negre. I per sopar la senyora Ralston ha promès que ens farà un pastís.

SRA. BOYLE: (S’aixeca i s’acosta al radiador.) Aquests radiadors no escalfen. M’hauré de queixar.

COM. METCALF: Els llits també són molt còmodes. Si més no, el meu. Espero que el seu també ho sigui.

SRA. BOYLE: Està bé. (Torna a la butaca i s’hi asseu.) No entenc per què han hagut de donar la millor habitació a aquell jove tan estrafolari.

COM. METCALF: Va arribar abans que nosaltres. Ja se sap, a qui es belluga, Déu l’ajuda.

SRA. BOYLE: Aquest lloc no s’assembla gens al que em va venir al cap quan vaig llegir l’anunci. Em pensava que tindria un estudi acollidor i que la casa seria molt més gran, i que hi hauria jocs de taula i altres entreteniments.

COM. METCALF: Les típiques diversions de la tercera edat.

SRA. BOYLE: Què ha dit?

COM. METCALF: No res, no res… Té raó, l’entenc perfectament.

(En CHRISTOPHER baixa les escales i entra a la sala sense que ni el COM. METCALF ni la SRA. BOYLE se n’adonin.)

SRA. BOYLE: Em sembla que no hi duraré gaire, aquí.

CHRISTOPHER: (Rient.) No, segur que no.

(En CHRISTOPHER surt d’escena per la porta de la biblioteca.)

SRA. BOYLE: Quin jove més estrany. Sembla tocat de l’ala.

COM. METCALF: Creu que s’ha escapat d’un manicomi?

SRA. BOYLE: No m’estranyaria gens…

(La MOLLIE entra per l’arcada de la dreta.)

MOLLIE: (Cridant cap al pis de dalt.) Giles?

GILES: (Fora d’escena.) Què?

MOLLIE: Pots tornar a treure la neu de la porta del darrere?

GILES: (Fora d’escena.) De seguida!

(La MOLLIE desapareix per l’arcada.)

COM. METCALF: Li donaré un cop de mà. (S’aixeca i va cap a l’arcada de la dreta.) Em provarà fer una mica d’exercici.

(El COM. METCALF surt de la sala. En GILES entra des de les escales, travessa la sala i surt per la dreta. La MOLLIE torna a entrar amb un plomall i una aspiradora, travessa la sala i corre cap al primer pis. Topa amb la SRTA. CASEWELL, que baixa per les escales.)

MOLLIE: Ai, perdoni!

SRTA. CASEWELL: No passa res.

(La MOLLIE se’n va i la SRTA. CASEWELL avança a poc a poc cap al mig de la sala.)

SRA. BOYLE: Es ben bé…! Aquesta noia és increïble. Sembla que no en tingui ni idea, de les feines de la casa. Mira que entrar a la sala principal amb una aspiradora…! Que no hi ha escala de servei?

SRTA. CASEWELL: (Treu un cigarret d’un paquet que porta a la bossa.) Sí que n’hi ha, i sembla en molt bon estat. (S’acosta al foc.) Seria molt útil si es declarés un incendi. (Encén el cigarret.)

SRA. BOYLE: Per què no la fan servir, doncs? Sigui com sigui, la feina de la casa s’hauria d’haver enllestit al matí, abans de dinar.

SRTA. CASEWELL: Tinc entès que el menjar l’ha hagut de fer la nostra amfitriona.

SRA. BOYLE: Improvisen massa, són uns aficionats. Haurien de disposar de personal com Déu mana.

SRTA. CASEWELL: Però no deu ser fàcil de trobar, avui dia, no troba?

SRA. BOYLE: Ja ho pot ben dir. Avui dia les classes baixes sembla que ignorin les seves obligacions.

SRTA. CASEWELL: És com si els pobres de tota la vida volguessin alliberar-se del jou de la servitud…

SRA. BOYLE: (En un to gèlid.) Veig que és socialista, vostè…

SRTA. CASEWELL: Ui, jo no diria tant. No soc pas roja… Una mica rosa, a tot estirar. (S’acosta al sofà i s’hi asseu al braç dret.) La veritat és que la política no m’interessa gaire. Visc a l’estranger.

SRA. BOYLE: M’imagino que les condicions de vida són molt més fàcils a l’estranger.

SRTA. CASEWELL: No he de cuinar ni de rentar, coses que, pel que he vist, en aquest país fa gairebé tothom.

SRA. BOYLE: És ben trist, però la veritat és que aquest país com més va, pitjor. Ja no és el que era. Jo mateixa, l’any passat em vaig haver de vendre la casa de tan malament com anaven les coses.

SRTA. CASEWELL: Sort que els hotels i les pensions faciliten la feina.

SRA. BOYLE: Sí, et resolen uns quants maldecaps. S’hi estarà gaire a Anglaterra?

SRTA. CASEWELL: Depèn. M’he d’ocupar d’unes quantes coses. Quan estigui, me’n tornaré.

SRA. BOYLE: A França?

SRTA. CASEWELL: No.

SRA. BOYLE: A Itàlia?

SRTA. CASEWELL: No. (Somriu.)

(La SRA. BOYLE la interroga amb la mirada, però la SRTA. CASEWELL no respon. La SRA. BOYLE comença a escriure mentre la SRTA. CASEWELL la mira amb un somriure. Tot seguit s’acosta a la ràdio i l’engega. De primer deixa que soni fluixet, però de seguida n’apuja el volum.)

SRA. BOYLE: (Indignada mentre escriu.) Li fa res no tenir-la tan alta? Trobo que la ràdio desconcentra si vols escrius cartes.

SRTA. CASEWELL: De debò?

SRA. BOYLE: Sempre que no li faci una il·lusió especial precisament ara…

SRTA. CASEWELL: És que és la meva música preferida. A més allà pot escriure tranquil·lament… (Fa un gest amb el cap en direcció a la porta de la biblioteca.)



SRA. BOYLE: Ja ho sé, però aquí s’està molt més calent.

SRTA. CASEWELL: Molt més, té raó. (Balla seguint el ritme de la música. La SRA. BOYLE li llança una mirada furibunda i, tot seguit, s’aixeca i va cap a la biblioteca. La SRTA. CASEWELL somriu, s’acosta a la tauleta del sofà i apaga el cigarret al cendrer. Avança cap a la lleixa que hi ha sobre la llar de foc i agafa una revista de la taula del menjador.) Mala pècora! (S’acosta a la butaca més gran i s’hi asseu.)

(En CHRISTOPHER entra des de la biblioteca i va a l’esquerra de l’escenari.)

CHRISTOPHER: Déu-n’hi-do!

SRTA. CASEWELL: Hola.

CHRISTOPHER: (Assenyalant cap a la biblioteca.) Aquesta dona em segueix a tot arreu, i es dedica a llançar-me mirades assassines… Assassines de debò.

SRTA. CASEWELL: (Assenyalant la ràdio.) Abaixi una mica el volum.

(En CHRISTOPHER abaixa el volum de la ràdio gairebé fins al mínim.)

CHRISTOPHER: Així va bé?

SRTA. CASEWELL: Sí, ja ha complert la seva missió. Però tuteja’m.

CHRISTOPHER: Sí, és clar. Però de quina missió parles?

SRTA. CASEWELL: Res, res, qüestió de tàctica.

(En CHRISTOPHER fa cara de no entendre res. La SRTA. CASEWELL li assenyala la biblioteca.)

CHRISTOPHER: Ah, et refereixes a ella.

SRTA. CASEWELL: Havia agafat el millor seient. Però ara ja és meu.

CHRISTOPHER: L’has fet fora? No saps com me n’alegro. No em cau gens bé. (S’acosta ràpidament a la SRTA. CASEWELL.) Pensem en coses que puguem fer per fer-la sortir de polleguera, d’acord? M’agradaria tant que toqués el dos!

SRTA. CASEWELL: Amb aquest temps? Impossible.

CHRISTOPHER: Quan es fongui la neu, doncs.

SRTA. CASEWELL: Ui, quan la neu s’hagi fos, poden haver passat un munt de coses…

CHRISTOPHER: Tens raó. (S’acosta al finestral.) És preciosa, la neu, no et sembla? Tan pacífica… i pura. Fa que t’oblidis de tot.

SRTA. CASEWELL: A mi no em fa oblidar res.

CHRISTOPHER: Que tràgica!

SRTA. CASEWELL: Són coses meves.

CHRISTOPHER: I quina mena de coses són? (S’asseu al seient del costat del finestral.)

SRTA. CASEWELL: L’aigua glaçada al lavabo…, penellons que s’enceten i sagnen…, un llençol esquinçat…, un nen que tremola de fred i por…

CHRISTOPHER: Caram, que sinistre. Què és? Una novel·la?

SRTA. CASEWELL: No t’he dit que soc escriptora?

CHRISTOPHER: Ah, sí? (S’aixeca i se li acosta.)

SRTA. CASEWELL: Es broma… Em sap greu decebre’t, però la veritat és que no. (Comença a llegir la revista.)

(En CHRISTOPHER l’observa sense tenir-les totes i, tot seguit, posa la ràdio a tot volum i surt d’escena per la porta de la sala d’estar. Sona el telèfon. La MOLLIE, amb el plomall a la mà, baixa les escales corrents i va cap al telèfon.)

MOLLIE: (Despenja l’auricular.) Digui? (Apaga la ràdio.) Sí…, exacte, la pensió Monkswell… Què? No, el senyor Ralston no s’hi pot posar, ara, em sap greu. Sí, soc la senyora Ralston. Qui…? La policia de Berkshire…? Oh, sí, sí, subcomissari Hogben. És impossible arribar fins aquí. Estem completament aïllats per la neu. Les carreteres estan intransitables… (La SRTA. CASEWELL s’aixeca i s’acosta a l’arcada de l’esquerra.) No es pot circular de cap manera. Sí, entesos… Però això…? Escolti… Escolti…! (Penja l’auricular.)

(En GILES entra per la dreta amb l’abric posat. Se’l treu i el penja.)

GILES: Mollie, saps on hi ha una altra pala?

MOLLIE: (Acostant-s’hi.) Giles, acaba de trucar la policia.

SRTA. CASEWELL: Problemes amb la justícia? Que potser no tenen llicència per servir alcohol?

(La SRTA. CASEWELL surt d’escena per l’escala.)

MOLLIE: Ens envien un inspector o un sergent o no sé què.

GILES: (Acostant-se per la dreta a la MOLLIE.) No arribarà pas.

MOLLIE: És el que els he dit. Però semblaven convençuts que se’n sortiria.

GILES: Pots comptar; avui ni tan sols un jeep s’obriria pas amb tanta neu. Bé, és igual… Però per què t’han trucat?

MOLLIE: No m’ho han volgut dir. Només m’han dit que has d’escoltar amb molta atenció el que el sergent… Trotter, em sembla que es diu, et vol comunicar. Ah, i que segueixis les seves instruccions fil per randa. Que estrany, oi?

GILES: (Acostant-se al foc.) Què carai devem haver fet?

MOLLIE: (Apropant-se a en GILES.) I si és per aquella roba que vaig portar de Gibraltar sense declarar a la duana?

GILES: La llicència de la ràdio la vaig pagar, oi?

MOLLIE: Sí, la tenim a l’armari de la cuina.

GILES: No fa gaire vaig estar a punt de xocar amb el cotxe, però va ser culpa de l’altre.

MOLLIE: Alguna cosa devem haver fet…

GILES: (S’agenolla i posa un tronc al foc.) Segur que té alguna relació amb la pensió. Segur que se’ns ha oblidat de tramitar algun paper o alguna cosa semblant. Amb tanta burocràcia no m’estranyaria… (S’aixeca i es planta davant de la MOLLIE.)

MOLLIE: Ai, senyor… Ja em penedeixo d’haver d’obert la pensió. Estarem aïllats durant uns quants dies, tothom està empipat i se’ns acabaran les llaunes de conserves.

GILES: Anima’t, reina. (Abraça la MOLLIE.) De moment tot va bé. He omplert totes les carboneres, he portat la llenya, he atiat el foc i m’he ocupat de les gallines. Ara m’encarregaré de la caldera, tallaré una mica més de llenya… (Calla de cop.) Saps què, Mollie? (S’acosta a poc a poc a la dreta de la taula gran.) Ara que hi penso, deu ser una cosa força greu perquè facin venir un sergent de la policia en aquestes condicions. Segur que és molt urgent…

(En GILES i la MOLLIE es miren inquiets. La SRA. BOYLE arriba des de la biblioteca, a l’esquerra.)

SRA. BOYLE: (S’acosta a l’esquerra de la taula.) Ah, és aquí, senyor Ralston. Ja ho sap, que els radiadors de la biblioteca estan pràcticament glaçats?

GILES: Em sap greu, senyora Boyle. És que anem una mica curts de carbó.

SRA. BOYLE: Pago set guinees a la setmana, set guinees!, i no estic disposada a passar fred.

GILES: Ara mateix vaig a carregar la caldera.

(En GILES surt per l’arcada de la dreta. La MOLLIE el segueix fins a l’arcada.)

SRA. BOYLE: Senyora Ralston, espero que no li sàpiga greu que li digui que tenen allotjat un jove molt estrany. Es comporta d’una manera…, i porta unes corbates… Em sembla que ni es pentina!

MOLLIE: Doncs és un arquitecte excepcional.

SRA. BOYLE: Què s’empatolla?

MOLLIE: En Christopher Wren és un arquitecte…

SRA. BOYLE: Miri, jove, no cal que em digui qui és Sir Christopher Wren. (S’acosta a la llar de foc.) Ja ho sé, que era arquitecte. Va construir la catedral de Sant Pau. Els joves a vegades es pensen que són els únics que tenen cultura!

MOLLIE: Jo em referia a aquest Wren; també es diu Christopher. Els seus pares li van posar aquest nom amb l’esperança que fos arquitecte. (S’acosta a la tauleta del sofà i agafa un cigarret de la capsa.) I ho és…, o està a punt de ser-ho. Així doncs, sembla que els ha sortit prou bé…

SRA. BOYLE: Bah, a mi això em fa pudor de socarrim. (S’asseu a la butaca més gran.) Si jo fos en el seu lloc, senyora Ralston, no me’n refiaria gaire. Al cap i a la fi, què en sap, d’ell?

MOLLIE: Si fa no fa, el mateix que de vostè, senyora Boyle. És a dir, que tots dos ens paguen set guinees a la setmana. (Encén el cigarret.) Ben mirat, no em cal saber res més, oi? Això és l’única cosa que em preocupa. Tant és si els meus hostes em cauen bé com… (Amb tota la intenció) si no.

SRA. BOYLE: Vostè és jove i inexperta, i faria bé d’acceptar els consells d’algú amb més experiència. I què me’n diu, de l’estranger?

MOLLIE: Què li passa?

SRA. BOYLE: No l’esperaven, oi?

MOLLIE: Negar allotjament a un viatger va contra la llei, senyora Boyle. Vostè ho hauria de saber.

SRA. BOYLE: Què insinua?

MOLLIE: (Passejant-se per l’escenari.) Si no m’equivoco, vostè va ser magistrada, oi, senyora Boyle?

SRA. BOYLE: L’únic que dic és que aquest Paravicini, o com es digui, em sembla una mica…

(En PARAVICINI entra sense fer soroll.)

PARAVICINI: Vagi amb compte, estimada senyora. Només cal parlar del dimoni perquè aparegui. Ha, ha, ha!

(La SRA. BOYLE fa un salt.)

SRA. BOYLE: No l’he sentit entrar.

(La MOLLIE es posa darrere la tauleta del sofà.)

PARAVICINI: He entrat de puntetes, així… (Els fa una demostració.) Si no vull que em sentin, no em senten. Ho trobo molt divertit…

SRA. BOYLE: Ah, Sí?

PARAVICINI: (S’asseu a la butaca del mig.) Una vegada, una noia…

SRA. BOYLE: (Aixecant-se.) D’això… He d’acabar aquestes cartes. Aniré a la sala d’estar, a veure si hi fa menys fred.

(La SRA. BOYLE va cap a la sala d’estar. La MOLLIE la segueix fins a la porta.)

PARAVICINI: La meva formosa amfitriona sembla amoïnada. Què li passa, estimada amiga? (Se la menja amb la mirada.)

MOLLIE: Avui tot s’ha complicat per culpa de la neu.

PARAVICINI: Té raó. La neu ho complica tot… (S’aixeca.) O ho fa tot més fàcil. (S’acosta a la taula i s’asseu en una cadira.) Sí, més fàcil…

MOLLIE: No sé pas què vol dir.

PARAVICINI: És que hi ha moltes coses que no sap. Per començar, em sembla que no acaba de saber què representa dirigir una pensió.

MOLLIE: (Va cap a l’esquerra de la tauleta del sofà i apaga el cigarret.) Suposo que no. Però com a mínim tenim la intenció de provar-ho.

PARAVICINI: Bravo, bravo! (Aplaudeix i s’aixeca.)

MOLLIE: I tampoc soc tan mala cuinera.

PARAVICINI: (Tornant-li a clavar la mirada.) És, sense cap mena de dubte, una cuinera excel·lent. (S’acosta al sofà per darrere i agafa la mà de la MOLLIE, però ella l’aparta i s’allunya d’ell.) Li puc donar un consell, senyora Ralston? (Passa per davant del sofà.) Vostè i el seu marit haurien de ser més desconfiats. Ja tenen referències dels hostes?

MOLLIE: Les hauríem de tenir? (Es gira cap a en PARAVICINI.) Sempre havia pensat que els clients, simplement, arribaven…

PARAVICINI: Sempre és recomanable saber quatre coses de les persones que dormen sota el seu sostre. Jo, posem per cas, em presento a casa seva i dic que tinc el cotxe encallat enmig de la neu. Però, què en sap, vostè, de mi? No res! Podria ser un lladre o un atracador… (S’acosta a poc a poc cap a la MOLLIE.). O un fugitiu de la justícia, o un boig, o fins i tot un assassí…

MOLLIE: (Apartant-se’n.) Ja n’hi ha prou!

PARAVICINI: Ho veu? I és molt probable que dels altres clients no en sàpiga gaire cosa més.

MOLLIE: De fet, la senyora Boyle…

(La SRA. BOYLE entra des de la saleta. La MOLLIE s’acosta al centre de la taula.)

SRA. BOYLE: A la sala d’estar hi fa massa fred. Escriuré les cartes aquí. (S’acosta a la butaca més gran.)

PARAVICINI: Permeti’m que li avivi el foc (Va a la dreta i l’aviva.)

(El COM. METCALF entra per l’arcada de la dreta.)

COM. METCALF: (Adreçant-se a la MOLLIE amb aire de modèstia antiquada.) Senyora Ralston, que és per aquí, el seu marit? Em sembla que les canonades del lavabo s’han congelat.

MOLLIE: Mare de Déu, quin dia! Primer la policia i ara les canonades. (Va cap a l’arcada de la dreta.)

(L’atiador rellisca de les mans d’en PARAVICINI i cau a terra amb estrèpit. El COM. METCALF sembla paralitzat.)

SRA. BOYLE: (Espantada.) La policia?

COM. METCALF: (Alçant la veu amb incredulitat.) La policia, ha dit? (S’acosta a l’extrem esquerre de la taula gran.)

MOLLIE: Sí, acaben de trucar dient que ens envien un sergent (Mira per la finestra.), però dubto que arribi.

(En GILES entra per l’arcada de la dreta amb un cistell ple de llenya.)

GILES: Més de la meitat del carbó són pedrotes… I val un ull de la cara… Hola, que passa res?

COM. METCALF: Acaben de dir-nos que vindrà la policia. Vostè sap per què?

GILES: Ah, ja ho sabia, però els serà impossible arribar: hi deu haver més d’un metre de neu i les carreteres estan tallades, de manera que dubto molt que vinguin avui. (Va cap a la llar de foc amb la llenya.) Dispensi, senyor Paravicini, oi que em deixarà posar això aquí?

(En PARAVICINI s’aparta de la llar de foc. Se senten tres cops secs al finestral i el sergent TROTTER acosta la cara al vidre per mirar a dins de la casa. La MOLLIE deixa anar un crit ofegat i assenyala el desconegut. En GILES s’acosta a la finestra i l’obre de bat a bat. El sergent TROTTER, que va amb esquís, és un jove alegre d’aspecte corrent i un deix cockney.[5])



TROTTER: El senyor Ralston?

GILES: Jo mateix.

TROTTER: Tant de gust. Soc el sergent Trotter, de la policia de Berkshire. Puc passar i treure’m els esquís?

GILES: (Assenyalant la dreta.) Tiri per aquí i trobarà la porta principal. Ara vinc.

TROTTER: Moltes gràcies.

(En GILES deixa el finestral obert i va cap a la porta principal.)

SRA. BOYLE: Ara resulta que paguem la nostra policia perquè es diverteixi practicant esports d’hivern.

PARAVICINI: (Va cap a la taula gran i xiuxiueja enrabiat a la MOLLIE.) Per què ha avisat la policia, senyora Ralston?

MOLLIE: Jo no l’he avisat pas. (Tanca el finestral.)

(En CHRISTOPHER entra des de la sala d’estar i va cap al sofà. En PARAVICINI va a l’extrem dret de la taula gran.)

CHRISTOPHER: Qui és aquest home? D’on ha sortit? He vist passar per davant de la finestra de la saleta un home cobert de neu amb uns esquís.

SRA. BOYLE: Tant si s’ho creu com si no, és policia. Un policia… esquiant!

(En GILES i en TROTTER entren a escena. En TROTTER s’ha tret els esquís i els porta a les mans.)

GILES: (Anant cap a la dreta de l’arcada de la dreta.) D’això…, els presento el sergent Trotter.

TROTTER: (Acostant-se a la butaca més gran.) Bona tarda.

SRA. BOYLE: Vostè no pot ser sergent. És massa jove.

TROTTER: No soc tan jove com semblo, senyora.

CHRISTOPHER: Però està en molt bona forma!

GILES: Deixi’m guardar els esquís al traster.

(En GILES i en TROTTER surten per l’arcada de la dreta.)

COM. METCALF: Perdoni, senyora Ralston, oi que puc fer una trucada?

MOLLIE: Per descomptat, comandant.

(El COM. METCALF marca un número al telèfon.)

CHRISTOPHER: (Assegut al costat dret del sofà.) És molt ben plantat, oi? Jo sempre els trobo molt ben plantats, els agents de policia.

SRA. BOYLE: No hi té res, al cap. Salta a la vista.

COM. METCALF: (Al telèfon.) Hola! Hola…! (Adreçant-se a la MOLLIE.) Senyora Ralston, aquest telèfon no funciona; s’ha tallat la línia.

MOLLIE: Doncs fa mitja hora funcionava.

COM. METCALF. Deu ser per culpa de la neu.

CHRISTOPHER: (Fent una rialla histèrica.) O sigui que estem incomunicats. Incomunicats del tot. Que divertit, oi?

COM. METCALF: (S’acosta a l’esquerra del sofà.) Jo no hi veig la gràcia.

SRA. BOYLE: Jo tampoc.

CHRISTOPHER: Només era una broma de les meves… Silenci, que torna el guripa.

(En TROTTER torna a la sala seguit d’en GILES. En TROTTER va al centre mentre en GILES travessa la sala fins a l’esquerra de la tauleta del sofà.)

TROTTER: (Treu un bloc de notes.) Ja podem començar. Senyor Ralston? Senyora Ralston?

(La MOLLIE va cap al centre de l’escenari.)

GILES: S’estima més parlar amb nosaltres en privat? Si vol, podem anar a la biblioteca (Assenyala cap a la porta de la biblioteca a dalt a l’esquerra.)

TROTTER: (D’esquena al públic.) No caldrà. Si hi és tothom, guanyarem temps. Li fa res que segui aquí? (S’acosta a la dreta de la taula.)

PARAVICINI: Perdoni. (Va per darrere de la taula fins a l’extrem esquerre.)

TROTTER: Gràcies. (Se situa al centre, darrere la taula, amb posat oficial.)

MOLLIE: Si us plau, parli d’una vegada. (Va cap a l’extrem dret de la taula.) Li faria res dir-nos què hem fet?

TROTTER: (Sorprès.) Que què han fet? Oh, no, no és res d’això… Soc aquí per un assumpte molt diferent. Diguem que he vingut a oferir-los protecció policial. M’entén, oi?

MOLLIE: Protecció policial?

TROTTER: Aquest assumpte està relacionat amb l’assassinat de la senyora Maureen Lyon, que vivia al número 24 del carrer Culver, al districte oest de Londres. El crim es va cometre ahir dia 15. Potser n’han sentit a parlar o n’han llegit alguna cosa als diaris.

MOLLIE: Sí, a la ràdio en parlaven. És allò de la dona estrangulada, oi?

TROTTER: Ni més ni menys. (Adreçant-se a en GILES.) La primera cosa que vull saber és si algú de vostès coneixia la senyora Lyon.

GILES: És la primera vegada que en sento a parlar.

(La MOLLIE fa que no amb el cap.)

TROTTER: Potser la coneixien amb un altre nom. Lyon no era el nom de debò. Com que tenia antecedents penals i disposàvem de les seves empremtes, no ens va costar gaire identificar-la. El seu nom real era Maureen Stanning. Estava casada amb un tal John Stanning, l’amo de la granja Longridge, no gaire lluny d’aquí.

GILES: La granja Longridge! No és el lloc on aquells nens…?

TROTTER: Exacte, el cas de la granja Longridge.

(La SRTA. CASEWELL baixa per les escales.)

SRTA. CASEWELL: Aquells tres nens… (S’acosta a la butaca victoriana i s’hi asseu. Tothom la mira.)

TROTTER: Ni més ni menys, senyoreta. Els Corrigan, dos nens i una nena. Van quedar sota custòdia judicial mentre se’ls buscava una família adoptiva. Finalment van anar a parar a la granja Longridge, amb el senyor i la senyora Stanning. Un dels nens va morir a causa dels maltractaments. Va ser un cas molt sonat.

MOLLIE: (Molt afectada.) Va ser horrorós!

TROTTER: Els Stanning van ser empresonats. Ell va morir a la garjola, però la senyora Stanning va complir la condemna i la van posar en llibertat. I ahir, com ja els he comentat, la van trobar estrangulada al número 24 del carrer Culver.

MOLLIE: Se sap qui ho va fer?

TROTTER: Per això he vingut, senyora. A prop de l’escenari del crim hi van trobar una nota, i en aquella nota hi havien escrit dues adreces. Una era el número 24 del carrer Culver, i l’altra (fa una pausa)… era la pensió Monkswell.

GILES: Què?

TROTTER: El que sent. (Mentre el policia parla, en PARAVICINI s’allunya a poc a poc de la taula i es recolza a la paret.) És per això que el subcomissari Hogben, en rebre aquesta informació de Scotland Yard, va considerar imprescindible que m’arribés fins aquí per investigar qualsevol possible connexió entre aquesta casa, o algú que hi visqui, i el cas de la granja Longridge.

GILES: No n’hi pot haver cap…, cap ni una! Ha de ser una coincidència, per força.

TROTTER: Doncs el subcomissari Hogben no creu que sigui cap coincidència, senyor… (El COM. METCALF es gira i mira en TROTTER, mentre treu la pipa i l’omple.) Si hagués pogut, hauria vingut ell mateix. Però, com que fa aquest temps i jo sé esquiar, m’ha enviat aquí amb unes instruccions molt específiques: recollir les dades de tothom que sigui a la pensió i comunicar-les-hi per telèfon, a banda de prendre les mesures que consideri oportunes per garantir la seguretat de tothom.

GILES: La nostra seguretat? Quina mena de perill es pensa que correm? Mare de Déu! No deu pas voler dir que mataran algú aquí, oi?

TROTTER: No m’agradaria espantar-les, senyores, però francament… Sí, existeix aquesta possibilitat.

GILES: Però per què?

TROTTER: Vet aquí el que he vingut a esbrinar.

GILES: Tot plegat és una bogeria!

TROTTER: Té raó. I precisament perquè és una bogeria és perillós.

SRA. BOYLE: Quina ximpleria!

SRTA. CASEWELL: Ho trobo una mica exagerat.

CHRISTOPHER: Doncs jo ho trobo genial. (Es gira i mira el COM. METCALF. El COM. METCALF encén la pipa.)

MOLLIE: Hi ha alguna cosa que no ens hagi dit, sergent?

TROTTER: Sí, senyora Ralston. A sota de les dues adreces hi havia una altra cosa escrita: «Tres ratolins cecs». I al costat del cadàver de la dona hi havia una segona nota que deia: «Aquest és el primer», juntament amb un dibuix de tres ratolins i un pentagrama amb la melodia de la cançó infantil «Tres ratolins cecs». Ja la coneixen. (Canta.) «A tres ratolins cecs…».

MOLLIE: (Cantant.)

Tres ratolins cecs.

Mira com corren.

Tots empaitaven la dona del granger,

que els va tallar…

Oh, és espantós.

GILES: No eren tres nens i un es va morir?

TROTTER: Sí, el més petit. Tenia onze anys.

GILES: I què els va passar, als altres dos?

TROTTER: La nena va ser donada en adopció. De moment no l’hem localitzat. El més gran deu tenir vint-i-dos anys. Va desertar de l’exèrcit i no se n’ha sabut res més. Segons el psicòleg de l’exèrcit, era esquizofrènic. (Els continua explicant.) Que no hi acabava de tocar, vaja.

MOLLIE: I pensen que va ser ell qui va matar la senyora Lyon…? La senyora Stanning, vull dir… (S’acosta a la butaca del mig.)

TROTTER: Sí.

MOLLIE: I també pensen que és un maníac homicida (S’asseu.) que es presentarà en aquesta casa per matar algú… Però, per què?

TROTTER: Això és el que he vingut a esbrinar. El subcomissari està convençut que hi ha d’haver alguna connexió. (Adreçant-se a en GILES.) Vostè, senyor, afirma que no ha tingut mai cap relació amb el cas de la granja Longridge?

GILES: Cap ni una.

TROTTER: I vostè tampoc, oi, senyora?

MOLLIE: (Neguitosa.) No…, vull dir…, jo no hi tinc res a veure.

TROTTER: I què me’n diuen, del servei?

(La SRA. BOYLE fa cara de desaprovació.)

MOLLIE: No en tenim, de servei. I això em recorda una cosa… Li fa res, sergent Trotter, que me’n vagi a la cuina? Si em necessita, seré allà.

TROTTER: Faci, faci, senyora Ralston. (La MOLLIE surt d’escena i en GILES la segueix, però les paraules del sergent TROTTER el frenen.) Un moment: em poden dir els seus noms, si us plau?

SRA. BOYLE: Quina bestiesa. Nosaltres només som els hostes d’aquest hotel, per dir-ho d’alguna manera. Tot just vam arribar ahir. No tenim res a veure amb aquest assumpte.

TROTTER: Però fa temps que havien planejat allotjar-s’hi, perquè van reservar les habitacions per endavant.

SRA. BOYLE: Bé, sí. Tots excepte el senyor… (Mira en PARAVICINI.)

PARAVICINI: Paravicini. (S’acosta a la taula.) Vaig tenir un accident amb el cotxe a causa de la nevada.

TROTTER: D’acord. L’únic que miro de dir és que qualsevol persona que els segueixi des de fa temps pot saber perfectament que tenien la intenció de venir aquí. Ara per ara només hi ha una cosa que m’interessa saber com més aviat millor: qui de vostès té alguna relació amb el que va passar a la granja Longridge? (Es fa un silenci sepulcral.) Veig que no són conscients de la gravetat de l’assumpte. Aquí hi ha algú que està en perill, en perill de mort, i he de saber qui és. (Hi ha un altre silenci.) Entesos, doncs. Els ho preguntaré un a un. (S’adreça a en PARAVICINI.) Vostè primer, ja que sembla que ha arribat una mica per casualitat, senyor Parivi…?

PARAVICINI: Para… Paravicini. Però, benvolgut inspector, jo no tinc ni la més remota idea de què està parlant. Que no veu que soc estranger? Com vol que conegui uns fets que van tenir lloc fa anys en un país que no és el meu.

TROTTER: (S’aixeca i s’acosta a la SRA. BOYLE.) I vostè, senyora…?

SRA. BOYLE: Boyle. No entenc a què treu cap això…, i a més ho considero una impertinència… Per què hauria de tenir-hi alguna cosa a veure, jo, amb… aquest cas tan angoixant?

(El COM. METCALF la mira fixament.)

TROTTER: (Mirant la SRTA. CASEWELL.) Senyoreta…?

SRTA. CASEWELL: (Parlant a poc a poc.) Casewell. Leslie Casewell. No havia sentit a parlar de la granja Longridge. No en sé res.

TROTTER: (S’acosta a la dreta del sofà i s’adreça al COM. METCALF.) I vostè, senyor?

COM. METCALF: Em dic Metcalf, comandant Metcalf. Recordo que ho vaig llegir als diaris quan va passar. Aleshores jo estava destinat a Edimburg. No hi tinc cap relació personal.

TROTTER: (Adreçant-se a en CHRISTOPHER.) I vostè?

CHRISTOPHER: Em dic Christopher Wren. Devia ser un nen, jo, llavors. Ni tan sols recordo haver-ne sentit a parlar.

TROTTER: No hi ha ningú que vulgui afegir res més? (Hi torna a haver un silenci. En TROTTER se situa al centre de la sala.) Entesos, doncs. Però si algú de vostès mor assassinat, serà culpa seva. I ara, senyor Ralston, li fa res que doni un cop d’ull a la casa?

(En TROTTER surt d’escena acompanyat d’en GILES. En PARAVICINI s’asseu al costat del finestral.)

CHRISTOPHER: (Aixecant-se.) Renoi, que melodramàtic! Però s’ha de dir que és molt ben plantat, no troben? (Va cap a la taula gran.) Els admiro tant, els policies! Sempre tan estrictes i tan seriosos. Que emocionant! «Tres ratolins cecs». Com fa la cançó? (En xiula la melodia o la taral·leja.)

SRA. BOYLE: Ja n’hi ha prou, senyor Wren!

CHRISTOPHER: No l’hi agrada? (S’acosta a la SRA. BOYLE.) Doncs aquesta cançó porta la firma… la firma de l’assassí. Imaginin-se que bé que s’ho deu estar passant amb la cançoneta…

SRA. BOYLE: Una colla de bestieses, l’una rere l’altra. No me’n crec ni una paraula.

CHRISTOPHER: (Acostant-se-li dissimuladament per darrere.) Ja veurà, senyora Boyle, ja veurà quan la sorprengui per darrere entrant sigil·losament i noti…

SRA. BOYLE: Prou! (S’aixeca.)

COM. METCALF: Vols parar, Christopher? És una broma de mal gust. De fet, no té cap gràcia.

CHRISTOPHER: És clar que no! (Passa per darrere la butaca del centre.) Precisament es tracta d’això: de la broma d’un boig. I per això mateix és tan deliciosament macabra. (Va cap a l’arcada del vestíbul, dona una ullada al voltant i riu.) Si veiessin la cara que fan…!

(En CHRISTOPHER surt per l’arcada.)

SRA. BOYLE: A més de ser un mal educat, aquest jove està com una cabra…

(La MOLLIE arriba des del menjador i es queda al costat de la porta.)

MOLLIE: On és, en Giles?

SRTA. CASEWELL: Obsequiant el nostre policia amb una visita guiada de la casa.

SRA. BOYLE: (S’acosta a la butaca gran.) El seu amic, l’arquitecte, es comporta d’una manera molt estranya.

COM. METCALF: Avui dia els joves perden els nervis amb una gran facilitat. Segur que amb els anys millorarà.

SRA. BOYLE: (S’asseu.) Nerviós? A mi la gent que s’excusa dient que ha perdut els nervis m’esgota la paciència. Jo no perdo mai els nervis.

(La SRTA. CASEWELL s’aixeca i va cap a les escales de l’esquerra.)

COM. METCALF: De debò? Doncs em fa l’efecte que ara està a punt de perdre’ls, senyora Boyle.

SRA. BOYLE: Per què ho diu?

COM. METCALF: (Anant cap a l’esquerra de la butaca del centre.) Si no m’equivoco, vostè era un dels magistrats de la sala d’audiències quan va passar tot allò. De fet, va ser vostè qui va enviar aquelles tres criatures a la granja.

SRA. BOYLE: Si us plau, comandant, no és just que se m’atribueixi el que va passar. Els informes que havíem rebut dels treballadors socials eren favorables. Els grangers semblaven molt amables i tenien moltes ganes d’adoptar aquells nens. Tot semblava immillorable: ous frescos, llet acabada de munyir i una vida sana a l’aire lliure.

COM. METCALF: Puntades de peu, mastegots, gana…: una parella d’autèntics sàdics.

SRA. BOYLE: Com volia que ho sabés? Quan hi vaig parlar, semblaven un matrimoni tan educat…

MOLLIE: És veritat! (Va cap al mig de l’escenari i mira fixament la SRA. BOYLE.) Era vostè!

(El COM. METCALF observa la MOLLIE amb atenció.)

SRA. BOYLE: Intentes complir el deure que has adquirit amb la societat i l’únic que en treus són insults.

(En PARAVICINI esclafeix a riure.)

PARAVICINI: Em sap greu, de veritat, però és que ho trobo molt divertit. M’ho estic passant pipa.

(Sense deixar de riure, en PARAVICINI surt de la cambra i va cap a la sala d’estar. La MOLLIE va cap a la dreta del sofà.)

SRA. BOYLE: Aquest home no m’agrada gens!

SRTA. CASEWELL: (S’acosta a la tauleta) Li va dir en Paravicini d’on venia ahir a la nit? (Treu un cigarret de la capsa.)

MOLLIE: No.

SRTA. CASEWELL: A mi em sembla un dropo. A més a més, es maquilla. Es posa coloret a la cara. Quin fàstic! Segur que és molt més gran del que sembla. (Encén el cigarret.)

MOLLIE: Però es mou com un jovenet.

COM. METCALF: Ens caldrà més llenya. En vaig a buscar.

(El COM. METCALF surt per la dreta.)

MOLLIE: Gairebé ja s’ha fet fosc i només són les quatre de la tarda. Encendré els llums. (Va cap a la dreta i encén els llums de sobre el faldar de la xemeneia.) Millor així.

(Hi ha una pausa. La SRA. BOYLE llança una mirada neguitosa, primer a la MOLLIE i després a la SRTA. CASEWELL; totes dues l’observen.)

SRA. BOYLE: (Recollint el material d’escriptori.) On he deixat la ploma? (S’aixeca i va cap a l’esquerra.)

(La SRA. BOYLE entra a la biblioteca. Se senten unes notes de piano a la sala d’estar. És la melodia de «Tres ratolins cecs» tocada nota a nota amb un dit.)

MOLLIE: (Va cap a la finestra per córrer les cortines.) Quina cançó més esgarrifosa!

SRTA. CASEWELL: No li agrada? Potser li recorda la seva infància. Una infància infeliç?

MOLLIE: Al contrari, vaig ser una nena molt feliç (Fa la volta fins al mig de la taula.)

SRTA. CASEWELL: Quina sort.

MOLLIE: Vostè no?

SRTA. CASEWELL: (Travessant fins al foc.) No.

MOLLIE: Em sap greu.

SRTA. CASEWELL: Ha plogut molt, des de llavors. Ho acabes superant.

MOLLIE: Suposo que sí.

SRTA. CASEWELL: O potser no… Fa de mal dir.

MOLLIE: Diuen que el que passa quan ets petit et marca tota la vida.

SRTA. CASEWELL: Diuen, diuen… Qui ho diu?

MOLLIE: Els psicòlegs.

SRTA. CASEWELL: Quines ximpleries. Només diuen disbarats. No suporto ni els psicòlegs ni els psiquiatres.

MOLLIE: (Passant per davant del sofà.) No els he tractat gaire, la veritat.

SRTA. CASEWELL: Millor. Tot plegat no és més que xerrameca. La vida, te la vas construint tu mateix. S’ha de mirar sempre endavant i no girar la vista enrere.

MOLLIE: A vegades és inevitable mirar enrere.

SRTA. CASEWELL: Bestieses. Tot depèn de la força de voluntat.

MOLLIE: Potser sí.

SRTA. CASEWELL. (Amb convenciment.) Ho sé del cert. (Va cap al centre de l’escenari.)

MOLLIE: M’imagino que té raó… (Fa un sospir), però a vegades passen coses que et fan recordar…

SRTA. CASEWELL: No s’ha de defallir. S’ha de girar l’esquena a aquesta mena de coses.

MOLLIE: Vol dir que és això el que s’ha de fer? No ho veig clar. Potser els hauríem de plantar cara…

SRTA. CASEWELL: Segons a què es refereixi.

MOLLIE: (Fa una rialleta.) A vegades gairebé no ho sé ni jo, a què em refereixo. (S’asseu al sofà.)

SRTA. CASEWELL: (Acostant-se a la MOLLIE.) Doncs jo no penso deixar que el passat m’afecti. Si miro enrere, no serà per lamentar-me.

(En GILES i en TROTTER entren des de les escales de l’esquerra.)

TROTTER: A dalt tot està bé. (Veu la porta oberta del menjador i hi entra. Reapareix per l’arcada de la dreta.)

(La SRTA. CASEWELL se’n va cap al menjador i deixa la porta oberta. La MOLLIE s’aixeca i fa una mica d’endreça, posa bé els coixins i s’encamina a les cortines. En GILES s’acosta a la MOLLIE mentre en TROTTER travessa l’escenari cap a l’esquerra.)

TROTTER: (Obre la porta del fons a l’esquerra.) Què hi ha aquí, una saleta?

(El piano se sent més fort. En TROTTER entra a la sala d’estar i tanca la porta. Torna a aparèixer per la porta de l’esquerra.)

SRA. BOYLE: (Fora d’escena.) Li faria res tancar la porta? Hi ha molt corrent d’aire.

TROTTER: Perdoni, senyora, però he d’inspeccionar el terreny. (En TROTTER tanca la porta i puja per les escales. La MOLLIE passa per darrere la butaca del centre.)

GILES: (Acostant-se a la MOLLIE.) Mollie, què passa aquí…?

(En TROTTER baixa les escales i torna a entrar a la sala.)

TROTTER: Ja he acabat la inspecció. No he vist res sospitós. Ara mateix n’informaré al subcomissari Hogben. (Va cap al telèfon.)

MOLLIE: (Acostant-se a l’esquerra de la taula gran.) No pot trucar: no hi ha línia.

TROTTER: (Girant-se de cop.) Què? (Despenja l’auricular.) Des de quan?

MOLLIE: El comandant Metcalf ho ha provat just després que vostè arribés.

TROTTER: Però abans sí que funcionava, oi? Bé han pogut parlar amb el subcomissari Hogben…

MOLLIE: Sí, suposo que s’ha espatllat després, per culpa de la nevada…

TROTTER: Potser sí, o potser algú l’ha tallat. (Penja i es gira cap a ells.)

GILES: Tallat? Per què algú l’hauria volgut tallar?

TROTTER: Senyor Ralston, pot dir-me què en sap, de les persones que té allotjades a la seva pensió?

GILES: Bé, jo… La veritat és que en sabem ben poca cosa.

TROTTER: Vaja! (Passa per darrere de la tauleta del sofà.)

GILES: (Anant a la dreta d’en TROTTER.) La senyora Boyle ens va escriure des d’un hotel de Bournemouth. El comandant Metcalf des de… Des d’on era?

MOLLIE: De Leamington (S’acosta a en TROTTER per l’esquerra.)

GILES: En Wren ens va escriure des de Hampstead i la senyoreta Casewell des d’un hotel de Kensington. En Paravicini, ja l’hi hem comentat, es va presentar de sobte ahir a la nit. De tota manera, m’imagino que tots deuen tenir documents que els identifiquin.

TROTTER: Ja me n’ocuparé després, d’això, no cal dir-ho. Tot i que no te’n pots acabar de refiar gaire, d’aquesta mena de proves.

MOLLIE: Però encara que aquest…, que aquest maníac tingui la intenció d’arribar fins aquí i matar-nos a tots, o a un de nosaltres, de moment estem salvats. Gràcies a la neu, vull dir. No podrà arribar ningú més fins que la neu s’hagi fos.

TROTTER: Tret que ja sigui aquí.

GILES: Que ja sigui aquí?

TROTTER: Per què no, senyor Ralston? Tothom va arribar ahir al vespre. Unes quantes hores després de l’assassinat de la senyora Stanning. Tots haurien tingut temps de sobres per arribar fins aquí.

GILES: Però, amb l’excepció del senyor Paravicini, tots havien fet la reserva per endavant.

TROTTER: Això no vol dir res. Aquests crims estaven planejats.

GILES: Crims? Només n’hi ha hagut un. El del carrer Culver. Què ho fa que n’estigui tan segur, que aquí se’n cometrà un altre?

TROTTER: No sé si es cometrà aquí. De fet, espero impedir-ho. Però estic convençut que algú ho intentarà.

GILES: (Acostant-se a la llar de foc.) No me’n sé avenir. És tan increïble…

TROTTER: No és increïble. Els fets són els fets.

MOLLIE: Té alguna descripció de l’aspecte que tenia aquest home a Londres?

TROTTER: Estatura mitjana, complexió indeterminada, abric tirant a fosc, barret de feltre i la cara tapada per una bufanda. I no parlava, xiuxiuejava. (S’acosta a la butaca del centre i fa una pausa.) Ara mateix al vestíbul hi ha penjats tres abrics foscos. Un és seu, senyor Ralston… I també hi ha tres barrets de feltre…

(En GILES comença a caminar cap a l’arcada de la dreta, però s’atura quan sent parlar la MOLLIE.)

MOLLIE: Encara no m’ho puc creure.

TROTTER: Ho veu? Però el que més m’amoïna en aquests moments és la línia telefònica. Si l’han tallat… (S’acosta al telèfon, s’ajup i n’examina el fil.)

MOLLIE: He d’anar a preparar el sopar.

(La MOLLIE surt per l’arcada de la dreta. En GILES agafa el guant que la MOLLIE havia oblidat a la butaca del mig, el sosté amb aire distret i l’allisa. Llavors treu un bitllet d’autobús de Londres de dins del guant i l’observa amb molta atenció. Després mira cap a la sortida per on ha marxat la MOLLIE i torna a examinar el bitllet.)

TROTTER: Tenen algun supletori?

(En GILES arrufa les celles i no respon.)

GILES: Perdoni, que deia res?

TROTTER: Sí, senyor Ralston. Li he preguntat si tenen algun supletori (Travessa cap al centre de l’escenari.)

GILES: Sí, a dalt, a la nostra habitació.

TROTTER: Senyor Ralston, em faria el favor de pujar i comprovar si funciona?

(En GILES surt d’escena amb el guant i el bitllet d’autobús a la mà i amb cara d’atordit. En TROTTER segueix el cable del telèfon fins al finestral, descorre la cortina i obre la finestra. Va cap a l’arcada de la dreta, surt i torna amb una llanterna. Va cap al finestral, salta a fora, s’inclina mirant al seu voltant i es fa fonedís. Gairebé ja és de nit. La SRA. BOYLE entra a la sala des de la biblioteca, comença a tremolar i s’adona que la finestra està oberta.)

SRA. BOYLE: (Acostant-se a la finestra.) Qui l’ha deixat oberta? (Tanca la finestra i corre la cortina. Tot seguit va cap a la llar de foc i hi posa un tronc. S’acosta a la ràdio i l’engega. Va cap a la taula gran, agafa una revista i hi dona un cop d’ull. A la ràdio emeten un programa musical. La SRA. BOYLE arrufa les celles, s’acosta novament a la ràdio i sintonitza un altre programa.)

VEU A LA RÀDIO… per entendre el que podríem denominar mecànica de la por cal estudiar l’efecte exacte que produeix en la ment humana. Imagini’s, per exemple, que està sol en una habitació. S’està fent de nit. Una porta s’obre sense fer soroll al seu darrere…

(S’obre la porta del menjador. Algú xiula la melodia de «Tres ratolins cecs». La SRA. BOYLE es gira sobresaltada.)

SRA. BOYLE: (Alleujada.) Ah, és vostè! No puc sintonitzar cap programa que valgui la pena. (S’acosta a la ràdio i torna a sintonitzar el programa musical. Surt una mà per darrere de la porta que toca l’interruptor. S’apaguen els llums.) Però, què fa? Per què ha apagat els llums?

(Se senten gemecs ofegats i algú que forceja, amb la ràdio de fons a tot volum. Després se sent el soroll d’un cos que es desploma. La MOLLIE entra per l’arcada del vestíbul i s’atura perplexa.)

MOLLIE: Què fa tot tan fosc? I per què està tan alta la ràdio?

(Encén els llums i s’acosta a la ràdio per apagar-la. Llavors veu la SRA. BOYLE a terra, davant del sofà, amb signes evidents d’haver estat estrangulada, i crida mentre cau el teló.)

FI DEL PRIMER ACTE





SEGON ACTE


El mateix escenari. Deu minuts després.

Quan s’aixeca el teló, ja s’han endut el cos de la SRA. BOYLE i tothom és a la sala. En TROTTER, assegut a la taula gran, porta les regnes de la conversa. La MOLLIE està dempeus i tots els altres estan asseguts: el COM. METCALF, a la butaca gran de la dreta; en CHRISTOPHER, a la cadira, en GILES, a les escales, i la SRTA. CASEWELL i en PARAVICINI, al sofà.

TROTTER: I ara, senyora Ralston, faci el favor de pensar. Pensi…

MOLLIE: (Molt nerviosa.) No puc pensar; estic bloquejada.

TROTTER: Quan ha trobat la senyora Boyle, l’acabaven de matar. Vostè havia sortit de la cuina. Està segura que no ha vist ni ha sentit ningú mentre venia cap aquí?

MOLLIE: No… no, em sembla que no. Només la ràdio, que estava molt alta. No sé qui la deu haver posat tan alta. És lògic que no pogués sentir res, oi?

TROTTER: Això és precisament el que deu haver pensat l’assassí… (Amb tota la intenció) o l’assassina.

MOLLIE: Com vol que hagi sentit res amb aquell soroll?

TROTTER: Me n’he d’assegurar. Si l’assassí ha sortit per allà (Assenyala cap a l’esquerra), l’hauria pogut sentir a vostè venint de la cuina i s’hauria pogut esmunyir per l’escala de servei o bé pel menjador. I llavors vostè hauria sentit alguna cosa.

MOLLIE: Em sembla… No n’estic segura, però ara que ho diu em sembla que he sentit una porta que grinyolava… I que es tancava… Quan he sortit de la cuina.

TROTTER: Quina porta?

MOLLIE: No ho sé.

TROTTER: Pensi, senyora Ralston, intenti-ho. Al pis de dalt? Aquí baix? A prop seu? A la dreta?

A l’esquerra?

MOLLIE: (Plorosa.) No ho sé, de debò. Ni tan sols estic segura d’haver sentit res. (S’acosta a la butaca del centre i s’hi asseu.)

GILES: (S’aixeca, furiós.) Per què no deixa d’assetjar-la? No veu que està destrossada?

TROTTER: (Bruscament.) Estem investigant un assassinat, senyor Ralston. Fins ara ningú no s’ho ha pres gaire seriosament. Ni tan sols la senyora Boyle. Em va ocultar informació, com tots vostès, d’altra banda. Bé, doncs, ara resulta que la senyora Boyle és morta. I si no arribem al fons de la qüestió, i de pressa, com més aviat millor, potser n’hi haurà un altre, de mort.

GILES: Un altre? Què s’empatolla? Per què?

TROTTER: (Amb posat seriós.) Perquè hi havia tres ratolins cecs.

GILES: Tres ratolins, tres assassinats? Però llavors hi hauria d’haver alguna persona…, una altra persona, vull dir, relacionada amb el cas de la granja Longridge.

TROTTER: Ni més ni menys.

GILES: Però, per què hauria de morir algú altre precisament aquí?

TROTTER: Perquè a la nota que vam trobar només hi havia dues adreces. Al número 24 del carrer Culver només hi podia haver una víctima i ja és morta. Però aquí, a la pensió Monkswell, el ventall és més ampli. (Mira tots els presents a la sala amb atenció.)

SRTA. CASEWELL: Quina bestiesa. No troba altament improbable que dues persones relacionades amb el cas de la granja Longridge coincideixin en aquesta pensió?

TROTTER: Ateses les circumstàncies, no seria una coincidència tan estranya. Rumiï-hi una mica, senyoreta Casewell. (Es posa dret.) Ara m’agradaria saber exactament on eren quan han matat la senyora Boyle. La declaració de la senyora Ralston, ja la tinc. Era a la cuina preparant la verdura. Ha sortit de la cuina i ha avançat pel passadís fins aquí. (Assenyala cap a l’arcada de la dreta.) La ràdio sonava a tot drap, però els llums estaven apagats i la sala estava a les fosques. Ha encès els llums, ha vist la senyora Boyle i ha cridat.

MOLLIE: Sí, he cridat com una boja. I llavors ha començat a arribar gent.

TROTTER: (Acostant-se a l’esquerra de la MOLLIE.) Exacte. Tal com diu, ha començat a arribar gent, molta gent que venia de llocs diferents i que ha arribat aquí si fa no fa alhora. (Fa una pausa, va cap al centre de l’escenari i es gira d’esquena al públic.) Vejam, quan jo he sortit per la finestra (Assenyalant.) per seguir el cable del telèfon, vostè, senyor Ralston, ha pujat a la seva habitació per comprovar si funcionava el supletori. (S’acosta al centre.) On era quan la senyora Ralston ha cridat?

GILES: Encara era a dalt, a l’habitació. Com que la línia del supletori tampoc anava, he tret el cap per la finestra per comprovar si hi havia cap cable tallat, però no he vist res. Tan bon punt he tancat la finestra, he sentit que la Mollie cridava i he baixat corrents.

TROTTER: (Es recolza a la taula.) No troba que per fer una cosa tan senzilla ha trigat molta estona, senyor Ralston?

GILES: Jo diria que no (Va cap a les escales.)

TROTTER: Doncs jo diria que… s’ha pres el seu temps.

GILES: És que em ballava una cosa pel cap.

TROTTER: D’acord, d’acord… Ara vostè, senyor Wren. On era exactament?

CHRISTOPHER: (S’aixeca i s’acosta a en TROTTER per l’esquerra.) He anat a la cuina per donar un cop de mà a la senyora Ralston. M’agrada molt cuinar. I després he pujat a la meva habitació.

TROTTER: Per què?

CHRISTOPHER: No hi ha res d’estrany en el fet de pujar a l’habitació, no troba? A vegades et ve de gust estar sol.

TROTTER: Ha pujat a l’habitació perquè volia estar sol?

CHRISTOPHER: Sí, i perquè volia pentinar-me i… fer una mica d’endreça.

TROTTER: (Clavant els ulls en els cabells despentinats d’en CHRISTOPHER.) Volia pentinar-se?

CHRISTOPHER: I jo què sé…! El cas és que era a dalt! (En GILES va cap a l’esquerra de la porta.)

TROTTER: I ha sentit els crits de la senyora Ralston?

CHRISTOPHER: Sí.

TROTTER: I ha baixat de seguida?

CHRISTOPHER: Sí, és clar.

TROTTER: No és curiós que vostè i el senyor Ralston no hagin coincidit a l’escala?

(En CHRISTOPHER i en GILES es miren.)

CHRISTOPHER: Es que he baixat per l’escala de servei. És més a prop de la meva habitació.

TROTTER: I per pujar a l’habitació, també ha fet servir l’escala de servei o ha pujat per la principal?

CHRISTOPHER: També he pujat per la de servei. (S’acosta a la cadira de l’escriptori i s’hi asseu.)

TROTTER: D’acord… (Va cap a la dreta de la tauleta del sofà.) Senyor Paravicini, el seu torn.

PARAVICINI: Ja li he dit (S’aixeca i va a l’esquerra del sofà.) que estava tocant el piano a la sala d’estar, inspector. (Fa un gest cap a l’esquerra.)

TROTTER: No soc inspector, només sergent, senyor Paravicini. L’ha sentit algú tocant el piano després de sortir jo?

PARAVICINI: (Somrient.) Suposo que no. Tocava molt fluixet… amb un dit…

MOLLIE: Tocava «Tres ratolins cecs».

TROTTER: (En un to contundent.) Ah, sí?

PARAVICINI: Sí, és una cançoneta molt enganxosa. És, no sé com dir-ho, una melodia molt especial… No hi estan d’acord?

MOLLIE: Jo la trobo esgarrifosa.

PARAVICINI: Però, tot i així, se’t queda gravada al cap. De fet, hi havia algú altre que l’estava xiulant.

TROTTER: Xiulant-la? On?

PARAVICINI: No n’estic segur. Al vestíbul, potser…, o a l’escala. O potser en una habitació de dalt.

TROTTER: Qui ha xiulat «Tres ratolins cecs»? (Ningú no respon.) Que s’ho inventa, Paravicini?

PARAVICINI: No, i ara, inspector… Perdoni…, sergent. Jo no ho faria mai, això.

TROTTER: Continuï. Diu que estava tocant el piano…

PARAVICINI: (Allarga un dit.) Amb un dit… així…, i llavors he sentit la ràdio. Estava tan alta que gairebé em forada els timpans. I després, tot d’una, he sentit els crits de la senyora Ralston. (S’asseu al sofà.)

TROTTER: (S’acosta al mig de la taula gran i comença a assenyalar amb els dits.) El senyor Ralston, a dalt. El senyor Wren, també. El senyor Paravicini, a la sala d’estar. I vostè, senyoreta Casewell?

SRTA. CASEWELL: Estava escrivint una carta a la biblioteca.

TROTTER: Ha sentit el que passava aquí?

SRTA. CASEWELL: No, no he sentit res fins que la senyora Ralston ha començat a cridar.

TROTTER: I què ha fet llavors?

SRTA. CASEWELL: He vingut cap aquí.

TROTTER: De seguida?

SRTA. CASEWELL: Em… em sembla que sí.

TROTTER: Diu que quan ha sentit els crits de la senyora Ralston vostè estava escrivint una carta, oi?

SRTA. CASEWELL: Sí.

TROTTER: I s’ha aixecat de seguida i ha vingut corrents cap aquí?

SRTA. CASEWELL: Sí.

TROTTER: Doncs no m’ha semblat que hi hagués cap carta a mig fer a l’escriptori de la biblioteca…

SRTA. CASEWELL: (S’aixeca.) La tinc aquí. (Obre la bossa de mà i en treu una carta. S’acosta a en TROTTER i l’hi dona.)

TROTTER: (Examina la carta i la torna a la SRTA. CASEWELL.) «Estimat Jessie…». Hmm, que interessant! Un amic, potser? Un parent?

SRTA. CASEWELL: No n’ha de fer res. (S’allunya.)

TROTTER: Potser no. (Es passeja per l’escenari.) Vol que li digui una cosa? Si jo sentís algú que crida mentre estic escrivint una carta, dubto que em prengués la molèstia d’agafar-la a mig redactar, doblegar-la i guardar-la a la bossa abans d’anar a veure què passa.

SRTA. CASEWELL: Ah, sí? Que interessant… (Va cap a les escales i s’asseu al tamboret.)

TROTTER: (Acostant-se al COM. METCALF per l’esquerra.) Ara vostè, comandant Metcalf. Ha dit que era al soterrani, per què?

COM. METCALF: (En un to afable.) Hi he baixat a donar un cop d’ull, res més. He mirat dins el traster que hi ha sota les escales, a prop de la cuina. Només hi ha rampoines i material esportiu. I aleshores he vist que al fons hi havia una altra porta, l’he obert i he trobat un tram d’escales. M’ha picat la curiositat i he baixat. Tenen un soterrani que fa goig.

MOLLIE: Gràcies.

COM. METCALF: De res. Sembla la cripta d’un antic monestir. Potser és per això que aquest lloc es diu Monkswell.[6]

TROTTER: Ara no és el moment d’embrancar-nos en recerques històriques, comandant. Estem investigant un assassinat. La senyora Ralston ens ha dit que ha sentit una porta que grinyolava una mica quan es tancava. (Va cap a la dreta del sofà.) I la porta del soterrani grinyola quan es tanca. És probable que, després d’haver mort la senyora Boyle, l’assassí hagi sentit la senyora Ralston (Acostant-se a l’esquerra de la butaca del centre.) que sortia de la cuina i hagi decidit a amagar-se al soterrani, i després hagi tancat la porta darrere seu.

COM. METCALF: Tot és possible.

(La MOLLIE s’aixeca, s’acosta a la butaca petita i s’hi asseu. Hi ha uns instants de silenci.)

CHRISTOPHER: (Aixecant-se.) Segur que a dins del traster hi ha empremtes dactilars.

COM. METCALF: Les meves hi són segur. Però gairebé tots els criminals porten guants, oi?

TROTTER: Normalment sí. Però tard o d’hora tots cometen alguna relliscada.

PARAVICINI: N’està convençut del tot, d’això que diu, sergent?

GILES: (Acostant-se a en TROTTER.) Disculpi, però no troba que estem perdent una mica el temps? Hi ha una persona que ha…

TROTTER: Si m’ho permet, senyor Ralston, li recordo que qui porta aquesta investigació soc jo.

GILES: Sí, entesos, però… (En GILES surt per la porta de l’esquerra.)

TROTTER: (Cridant amb veu autoritària.) Senyor Ralston! (En GILES torna a entrar a contracor i es queda plantat al costat de la porta.) Gràcies. (Es posa darrere la taula gran.) En primer lloc, a banda de determinar el mòbil del crim, hem d’establir qui ha tingut l’oportunitat de cometre’l. I permetin-me que els digui que aquesta oportunitat l’han tingut tots. (Hi ha diversos murmuris de protesta. Aixeca la ma.) Hi ha dues escales. Qualsevol hauria pogut pujar per una i baixar per l’altra. A més, qualsevol hauria pogut baixar al soterrani per l’escala que hi ha al traster, com ho ha fet el comandant Metcalf, i pujar després per un altre tram de l’escala, que jo ja havia vist quan he registrat la casa, que dona al peu de l’escala de servei a través d’una trapa. (Assenyala a la dreta.) La dada més significativa és que quan s’ha comès l’assassinat tots vostès estaven sols.

GILES: Pari el carro, sergent. Parla com si tots fóssim sospitosos. Això no té ni cap ni peus!

TROTTER: En un cas d’assassinat tothom és sospitós.

GILES: Però vostè sap perfectament qui va matar la dona del carrer Culver. Pensa que va ser el germà gran dels tres nens de la granja. Un jove desequilibrat que ara té uns vint-i-tres anys. Doncs bé, aquí només hi ha una persona que encaixi amb aquesta descripció. (Assenyala en CHRISTOPHER i s’hi acosta una mica.)

CHRISTOPHER: Això és mentida! És mentida! Esteu tots en contra meva. Sempre tothom ha estat en contra meva. Voleu encolomar-me un assassinat que no he comès. Això és una persecució. (S’acosta al COM. METCALF.) Una persecució en tota regla.

COM. METCALF (S’aixeca i parla en un to afable.) Tranquil, noi, tranquil. (Dona uns quants copets a l’espatlla d’en CHRISTOPHER i tot seguit treu la pipa.)

MOLLIE: (També s’aixeca i s’acosta a en CHRISTOPHER.) No passa res, Chris, ningú no està en contra teva. (S’adreça a en TROTTER.) Digui-li que no passa res.

TROTTER: (Observant en GILES amb posat impassible.) Nosaltres no encolomem res a ningú sense proves.

MOLLIE: (A en TROTTER.) Digui-li que no pensa detenir-lo.

TROTTER: De moment no penso detenir ningú. Com he dit, per fer-ho hauria de tenir proves, i de moment no en tinc…, però només de moment…

(En CHRISTOPHER s’acosta al foc.)

GILES: Crec que t’has begut l’enteniment, Mollie. (S’acosta al centre de l’escenari. Adreçant-se a en TROTTER.) I vostè també! Només hi ha una persona que encaixi amb la descripció i, encara que només fos com a mesura de seguretat, l’haurien d’arrestar. És el millor per a tothom.

MOLLIE: Un moment, Giles, un moment… Sergent Trotter, podria… podria parlar un segon amb vostè?

TROTTER: És clar que sí, senyora Ralston. Podrien anar tots al menjador, si us plau?

(Els altres s’aixequen i desfilen cap a la porta del menjador: primer la SRTA. CASEWELL, després el senyor PARAVICINI, rondinant, seguit d’en CHRISTOPHER i del COM. METCALF, que s’atura un moment per encendre la pipa. El COM. METCALF se sent observat. Finalment tots quatre surten d’escena.)

GILES: Jo em quedo.

MOLLIE: No, Giles, ves-te’n, també.

GILES: (Contrariat.) Et dic que em quedo. No sé pas què t’ha agafat, Mollie.

MOLLIE: Ves-te’n, si us plau…

(En GILES surt darrere els altres per la dreta, però deixa la porta oberta. La MOLLIE la tanca. En TROTTER s’apropa a l’arcada de la dreta.)

TROTTER: Endavant, senyora Ralston. (Va darrere la butaca del mig de l’escenari.) Què em vol explicar?

MOLLIE: (Acostant-se a en TROTTER.) Sergent Trotter, vostè creu que aquest… (Passa per davant del sofà.) aquest criminal pertorbat és el… el germà gran dels tres nens de la granja…, però no ho sap del cert, oi?

TROTTER: La veritat és que del cert no sabem res. L’únic que sabem fins ara és que la dona que, juntament amb el seu marit, maltractava aquells nens i els matava de gana ha estat assassinada, i que també han matat la magistrada que va donar la custòdia dels nens als grangers. (Va cap a la dreta del sofà.) A més a més, algú ha tallat la meva via de comunicació amb la comissaria…

MOLLIE: Això encara no ho pot assegurar. Podria haver estat la neu.

TROTTER: No, senyora Ralston. Algú ha tallat la línia expressament. He trobat el punt exacte. És a fora, al costat de la porta principal.

MOLLIE: (Atordida.) Ah…

TROTTER: Segui, senyora Ralston.

MOLLIE: (S’asseu al sofà.) Però, tot i així, no sap…

TROTTER: (Caminant al voltant del sofà.) Em guio per les probabilitats. Tot apunta cap al mateix lloc: inestabilitat mental, infantilisme, deserció de l’exèrcit i l’informe del psiquiatre.

MOLLIE: Sí, ja ho sé. Vist així, tot apunta a en Christopher. Però no crec que hagi sigut ell. Segur que hi ha altres possibilitats.

TROTTER: (Girant-se cap a ella.) Com ara quines?

MOLLIE: (Vacil·lant.) No ho sé… No tenien família, aquests nens?

TROTTER: La mare era una alcohòlica i va morir poc després de perdre la custòdia dels fills.

MOLLIE: I el pare?

TROTTER: Era sergent de l’exèrcit i va servir a l’estranger. Si encara és viu, ja deu estar retirat.

MOLLIE: I no saben on para?

TROTTER: No disposem d’aquesta informació, no. De fet, trigaríem una mica a localitzar-lo. Però li garanteixo, senyora Ralston, que la policia té en compte totes les possibilitats.

MOLLIE: Però el cas és que no saben on és en aquests moments, i si el fill és emocionalment inestable, és probable que el pare també ho sigui.

TROTTER: Sí, és una possibilitat.

MOLLIE: Si hagués tornat a casa després d’haver estat presoner dels japonesos, posem per cas, i d’haver patit de valent… Si hagués tornat i hagués trobat la dona morta i s’hagués assabentat que els seus fills havien passat per una experiència esborronadora, i que per culpa d’això un d’ells és mort, hauria pogut perdre el nord perfectament i clamar venjança!

TROTTER: Això només són especulacions.

MOLLIE: Però és possible, oi?

TROTTER: Sí, senyora Ralston, és possible.

MOLLIE: De manera que l’assassí podria ser de mitjana edat, o fins i tot un home gran. (Calla un moment.) Quan he dit que havia trucat la policia, el comandant Metcalf s’ha disgustat. S’ha disgustat de mala manera. L’hi he vist a la cara.

TROTTER: (Rumiant-hi.) El comandant Metcalf? (S’acosta a la butaca del centre i s’hi asseu.)

MOLLIE: De mitjana edat, militar… Sembla ben simpàtic i perfectament normal… Però normalment aquestes coses no es noten, oi?

TROTTER: No, normalment no es noten gens.

MOLLIE: (Aixecant-se i acostant-se a l’esquerra d’en TROTTER.) Per tant, en Christopher ja no és l’únic sospitós: també hi ha el comandant Metcalf.

TROTTER: Algun altre suggeriment?

MOLLIE: Ara que ho diu, al senyor Paravicini li ha caigut l’atiador a terra quan he dit que la policia havia trucat.

TROTTER: El senyor Paravicini… (Fa com si medités.)

MOLLIE: Ja sé que sembla molt gran i que és estranger i tota la pesca, però potser no és tan gran com aparenta. Es mou com si fos molt més jove i és evident que es maquilla. La senyoreta Casewell també s’hi ha fixat. Podria anar… Ja sé que el que diré pot semblar agafat pels pèls, però… podria anar disfressat.

TROTTER: Vostè té moltes ganes que el culpable no sigui el senyor Wren, oi?

MOLLIE: (Acostant-se al foc.) El veig tan… indefens… (Es gira cap a en TROTTER.), i tan infeliç…

TROTTER: Miri, senyora Ralston, li asseguro que he valorat totes les possibilitats des de bon començament. En Georgie, que era el nen, el pare… i fins i tot una altra persona. Hi havia una germana, no sé si se’n recorda…

MOLLIE: És cert, la germana!

TROTTER: (S’aixeca i s’acosta a la MOLLIE.) A la Maureen Lyon també l’hauria pogut matar una dona. Sí, una dona. (Va cap al mig de l’escenari.) La bufanda li tapava gairebé tota la cara i duia el barret ben calat. A més a més, l’assassí parlava xiuxiuejant. És la veu el que delata el sexe de les persones. (Passa per darrere la tauleta.) Com veu, no descarto cap possibilitat.

MOLLIE: Està pensant en la senyoreta Casewell?

TROTTER: (Anant cap l’escala.) La veig una mica massa gran perquè concordi amb la descripció. (Puja uns quants esglaons, obre la porta de la biblioteca, mira a dins i després tanca la porta.) Però té raó, senyora Ralston, el ventall és molt ampli. (Baixa l’escala.) També hi és vostè, per exemple.

MOLLIE: Jo?

TROTTER: Per edat encaixa amb el perfil. (La MOLLIE està a punt de protestar. El sergent TROTTER la conté.) No, no cal. Independentment del que ara m’expliqui sobre vostè, en aquests moments ja ho sap, no disposo dels mitjans necessaris per confirmar-ho. També podria ser el seu marit.

MOLLIE: En Giles? No digui bestieses!

TROTTER: (Acostant-se a poc a poc a la MOLLIE.) En Christopher Wren i ell tenen si fa no fa la mateixa edat. La veritat és que el seu marit aparenta més anys dels que té, mentre que en Christopher Wren n’aparenta menys. Costa molt endevinar l’edat exacta de les persones. Fins a quin punt coneix el seu marit, senyora Ralston?

MOLLIE: Que fins a quin punt conec en Giles? Que s’ha begut l’enteniment?

TROTTER: Quant fa que es van casar?

MOLLIE: Un any.

TROTTER: I on el va conèixer?

MOLLIE: En un ball a Londres. Vam coincidir en una festa.

TROTTER: Ha conegut la seva família?

MOLLIE: No en té. Són tots morts.

TROTTER: (Molt eloqüent.) Ves per on! Tots morts?

MOLLIE: Sí, però dit per vostè sona fatal… El seu pare era advocat i la seva mare es va morir quan ell era molt petit.

TROTTER: Això és el que ell li ha explicat.

MOLLIE: Sí, però… (S’aparta d’en TROTTER.)

TROTTER: No ho sap de primera mà.

MOLLIE: (Girant-se de cop.) Trobo escandalós que…

TROTTER: Se’n faria creus, senyora Ralston, si sabés amb quants casos semblants al seu ens trobem. Sobretot d’ençà de la guerra. Llars desfetes i famílies mortes. I de sobte es presenta un individu i diu que ha servit a l’exèrcit de l’aire o que tot just ha acabat la instrucció militar. Els pares morts i cap parent. Avui dia la família ja no compta i els joves es coneixen i es casen sense més. Abans eren els pares i els familiars els que indagaven abans de donar el consentiment a l’enllaç, però ara això ja és història. Les dones es casen amb l’home que els agrada, i punt. A vegades triguen un any o dos a esbrinar que el seu marit és un empleat de banca que ha fet un desfalc i fuig de la justícia, o un desertor de exèrcit o qualsevol altra cosa tan indesitjable o més que aquestes… Quant temps feia que coneixia en Giles Ralston quan s’hi va casar?

MOLLIE: Tres setmanes, només. Però…

TROTTER: De manera que no en sap res, oi?

MOLLIE: Això és mentida. Ho sé tot, d’ell! Sé perfectament quina mena de persona és. És en Giles! (Girant-se cap a la llar de foc.) I trobo una absurditat immensa que insinuï que és un espantós maníac homicida. Ben mirat, ni tan sols era a Londres ahir, quan es va cometre l’assassinat.

TROTTER: On era, doncs? Aquí?

MOLLIE: Va anar al poble a buscar filat per al galliner.

TROTTER: I en va comprar? (S’acosta a l’escriptori.)

MOLLIE: No, no va trobar el que volia.

TROTTER: D’aquí a Londres només hi ha uns cinquanta quilòmetres, oi? Ah, veig que tenen una guia de carreteres. (L’agafa i la fulleja.) Només una hora amb tren…, i poc més amb cotxe.

MOLLIE: (Empipada, pica el terra amb el peu.) Li repeteixo que en Giles no va anar a Londres!

TROTTER: Esperi un moment, senyora Ralston. (Travessa l’escenari cap al vestíbul i torna amb un abric fosc. Va cap a l’esquerra de la MOLLIE.) És el del seu marit?

MOLLIE: (Mira l’abric i respon amb recel.) Sí.

(En TROTTER treu un diari doblegat d’una butxaca de l’abric.)

TROTTER: Un diari londinenc d’ahir. Va sortir a la venda cap a quarts de quatre de la tarda.

MOLLIE: No m’ho crec.

TROTTER: Ah, no? (Va a la dreta de l’arcada amb l’abric.) N’està segura?

(En TROTTER surt per l’arcada de la dreta amb l’abric. La MOLLIE s’asseu a la butaca petita i es queda mirant el diari de la tarda. La porta de la dreta s’obre a poc a poc. En CHRISTOPHER treu el cap per la porta, veu que la MOLLIE està sola i hi entra.)

CHRISTOPHER: Mollie!

(La MOLLIE s’aixeca d’un salt i amaga el diari sota el coixí de la butaca del centre.)

MOLLIE: M’has espantat! (Va a l’esquerra de la butaca del centre.)

CHRISTOPHER: On és? (S’acosta a la MOLLIE.) On ha anat?

MOLLIE: Qui?

CHRISTOPHER: El sergent.

MOLLIE: Ah, acaba de sortir.

CHRISTOPHER: Tant de bo pogués tocar el dos. Tant de bo hi hagués una manera, la que fos… Saps si hi ha algun lloc a la casa on em pugui amagar?

MOLLIE: Amagar-te?

CHRISTOPHER: Sí, d’ell!

MOLLIE: Per què?

CHRISTOPHER: Que no ho veus, maca? Els tinc tots en contra. Diran que he sigut jo qui ha comès els assassinats… I el pitjor de tots és el teu marit (Va cap a la dreta del sofà.)

MOLLIE: No li facis cas. (Avança cap a en CHRISTOPHER.) Escolta, Christopher, no pots continuar… fugint de les coses… durant tota la vida.

CHRISTOPHER: Per què ho dius?

MOLLIE: Que no tinc raó?

CHRISTOPHER: (Desanimat.) Oh, i tant que tens raó. (S’asseu al sofà.)

MOLLIE: (S’asseu al seu costat i parla en un to afectuós.) Tard o d’hora hauràs de madurar, Chris.

CHRISTOPHER: Preferiria no haver-ho de fer.

MOLLIE: No et dius Christopher Wren, oi?

CHRISTOPHER: No.

MOLLIE: I tampoc estudies arquitectura, oi?

CHRISTOPHER: No.

MOLLIE: I per què…?

CHRISTOPHER: Per què vaig escollir el nom de Christopher Wren? Simplement ho vaig trobar divertit. A l’escola m’escarnien i em deien Christopher Robin. De Robin vaig passar a Wren perquè tots dos sonaven de manera semblant.[7] Va ser un infern, l’escola.

MOLLIE: Com et dius de veritat?

CHRISTOPHER: M’estimo més no parlar-ne… Vaig fugir mentre feia el servei militar. Allò era horrorós. No ho vaig poder suportar. (La MOLLIE se sent inundada per una onada de malestar i en CHRISTOPHER se n’adona. Tots dos s’aixequen.) Sí, ja ho sé…, com el sospitós principal. (La MOLLIE va cap a l’esquerra de la taula gran i s’aparta d’ell.) Ja et vaig dir que jo encaixava perfectament amb la descripció. La meva mare…, la meva mare… (Va a l’esquerra de la tauleta.)

MOLLIE: Què li passa, a la teva mare?

CHRISTOPHER: Tot hauria anat bé si no s’hagués mort. Ella m’hauria cuidat…

MOLLIE: No et poden cuidar tota la vida. Sempre sorgeixen problemes i cal aprendre a afrontar-los. Malgrat tot, cal continuar endavant com si no hagués passat res.

CHRISTOPHER: No és tan senzill.

MOLLIE: Però es pot fer.

CHRISTOPHER: Ho dius per experiència? (S’acosta a la MOLLIE.)

MOLLIE: (Mirant-lo als ulls.) Sí.

CHRISTOPHER: Què et va passar? Alguna cosa terrible?

MOLLIE: Una cosa que encara no he oblidat.

CHRISTOPHER: Té alguna relació amb en Giles?

MOLLIE: No, va passar molt abans que el conegués.

CHRISTOPHER: Devies ser molt jove. Una nena, pràcticament.

MOLLIE: Potser és per això que va ser tan espantós… Va ser terrible… terrible… Per això procuro treure-m’ho del cap. Intento no pensar-hi.

CHRISTOPHER: O sigui que, d’alguna manera, tu també estàs fugint. En comptes d’afrontar els problemes, intentes esquivar-los.

MOLLIE: Sí, segons com, potser tens raó. (Hi ha un silenci.) Tenint en compte que fins ahir no t’havia vist mai, trobo que ens entenem força bé.

CHRISTOPHER: Sí, és curiós, oi?

MOLLIE: No ho sé. Suposo que hi ha una mena d’afinitat entre nosaltres…

CHRISTOPHER: Així doncs, què faig? Creus que hauria d’afrontar la situació, per dura que sigui?

MOLLIE: La veritat és que no veig cap altra opció.

CHRISTOPHER: Podria agafar els esquís del sergent. Em defenso força bé esquiant.

MOLLIE: Seria una bajanada enorme; seria com admetre que ets culpable.

CHRISTOPHER: El sergent Trotter ja em considera culpable.

MOLLIE: No, no ho crec… Bé, la veritat és que no sé el que pensa. (S’acosta a la butaca del centre, treu el diari de sota el coixí i l’observa. De sobte, diu alterada.) L’odio, l’odio, l’odio!

CHRISTOPHER: (Sobresaltat.) A qui?

MOLLIE: Al sergent Trotter. Et fica idees estranyes al cap. Et fa pensar coses que no són veritat, coses que és impossible que siguin veritat.

CHRISTOPHER: De què parles?

MOLLIE: No m’ho crec, no m’ho puc creure…

CHRISTOPHER: Què és el que no et creus? (S’acosta a la MOLLIE a poc a poc, li posa les mans a les espatlles i la gira per mirar-la fixament.) Va, deixa-ho anar.

MOLLIE: (Li ensenya el diari.) Veus això?

CHRISTOPHER: Sí.

MOLLIE: Saps què és? El diari d’ahir a la tarda; un diari de Londres. I era a la butxaca d’en Giles. Però resulta que ahir en Giles no hi va anar pas, a Londres…

CHRISTOPHER: Dona, si va ser aquí tot el dia…

MOLLIE: El problema és que no va ser aquí tot el dia. Va agafar el cotxe i va anar a buscar una mica de filat per al galliner, però no en va trobar.

CHRISTOPHER: Bé, tampoc és tan greu… (Avançant cap a l’esquerra en direcció al centre de l’escenari.) Potser sí que va acabar anant a Londres…

MOLLIE: I per què no m’ho ha dit, doncs? Per què va fer veure que s’havia passat el dia d’una botiga a l’altra?

CHRISTOPHER: Potser en sentir la notícia de l’assassinat…

MOLLIE: No en sabia res, de l’assassinat. O sí? I si ho sabia? (S’acosta a la llar de foc.)

CHRISTOPHER: Per l’amor de Déu, Mollie. Estàs insinuant que…? Perquè el sergent no deu pas pensar que…

(Durant la següent intervenció, la MOLLIE travessa a poc a poc l’escenari cap a l’esquerra del sofà. En CHRISTOPHER deixa sigil·losament el diari al sofà.)

MOLLIE: No en tinc ni idea, del que pensa el sergent. L’únic que sé és que aconsegueix que et plantegis coses sobre els altres. Comences a fer-te preguntes i a dubtar de tot, i la persona a qui estimes i que et penses que coneixes bé, de sobte et sembla… un desconegut. (Xiuxiueja.) Això és el que passa als malsons. Estàs en algun lloc envoltat d’amics i de sobte els mires a la cara i ja no són els teus amics; són uns altres, uns farsants. Potser és veritat que no et pots refiar de ningú… Potser tots som uns desconeguts… (Es tapa la cara amb les mans.)

(En CHRISTOPHER va cap a l’extrem esquerre del sofà, s’hi agenolla, li agafa les mans i les hi aparta de la cara. En GILES entra a la sala per la porta del menjador, però quan els veu s’atura. La MOLLIE s’aparta i en CHRISTOPHER s’asseu al sofà.)

GILES: (A la porta.) Que interrompo res?

MOLLIE: No, només estàvem… parlant. He d’anar a la cuina… He de donar un cop d’ull al pastís i a les patates amb espinacs… (Passa per darrere la butaca del centre.)

CHRISTOPHER: (S’aixeca i s’acosta al centre de l’escenari.) Et donaré un cop de mà.

GILES: (Acostant-se al foc.) D’això ni parlar-ne.

MOLLIE: Giles!

GILES: Mantenir converses íntimes no és el millor que es pot fer en aquests moments. Val més que no s’acosti a la cuina i que deixi en pau la meva dona.

CHRISTOPHER: Però si jo només…

GILES: (Enfurismat.) Aparti’s de la meva dona, Wren! No vull que sigui la pròxima víctima.

CHRISTOPHER: De manera que és això el que pensa de mi?

GILES: Em pensava que ja l’hi havia dit. Hi ha un assassí rondant per la casa i a mi em sembla que vostè encaixa perfectament amb la descripció.

CHRISTOPHER: Però no soc l’únic.

GILES: Doncs ja m’explicarà qui més hi encaixa…

CHRISTOPHER: Que n’arriba a ser, de cec… O potser només ho fa veure?

GILES: Miri, jo només vetllo per la seguretat de la meva dona.

CHRISTOPHER: Jo també. Per això no penso deixar-la sola amb vostè. (Se situa a l’esquerra de la MOLLIE.)

GILES: (Acostant-se a la MOLLIE per la dreta.) Però qui s’ha cregut…?

MOLLIE: Ves-te’n, Chris, si us plau.

CHRISTOPHER: No me’n penso anar.

MOLLIE: Si us plau, Christopher, ves-te’n. T’ho dic de debò…

CHRISTOPHER: (Anant cap a la dreta.) D’acord, però no me n’aniré gaire lluny.

(En CHRISTOPHER surt a contracor per l’arcada de la dreta. La MOLLIE s’acosta a l’escriptori i en GILES la segueix.)

GILES: Què està passant, Mollie? Que no hi toques? Has estat a punt de tancar-te a la cuina amb un maníac homicida.

MOLLIE: No ho és pas.

GILES: Només cal mirar-lo per saber que està sonat.

MOLLIE: No ho està pas. Només se sent desgraciat. No és gens perillós, Giles. Si ho fos, ja me n’hauria adonat. A més, jo ja sé cuidar-me soleta.

GILES: Això és el que deia la senyora Boyle.

MOLLIE: Va, Giles, prou… (Va davant de l’escriptori cap a l’esquerra.)

GILES. (Acostant-se a la dreta de la MOLLIE.) Em pots explicar què hi ha entre tu i aquest pobre infeliç?

MOLLIE: Què insinues? Només em fa llàstima, res més.

GILES: Potser ja el coneixies. Potser li vas proposar que vingués i que féssiu veure que no us havíeu vist mai. Ho teníeu tot planejat, oi?

MOLLIE: Que t’has tornat boig? Com goses fer aquestes insinuacions?

GILES: (S’acosta al centre de la taula gran.) Em sorprèn molt que triés un allotjament tan, apartat com aquest.

MOLLIE: Tant com que el triessin la senyoreta Casewell, el comandant Metcalf o la senyora Boyle.

GILES: Una vegada vaig llegir al diari que els homicides tenien una habilitat especial a l’hora d’atreure les dones. Ara veig que és veritat. (Va cap al centre de l’escenari.) On el vas conèixer? Quant fa que dura aquesta història?

MOLLIE: No diguis bestieses. (Es mou una mica cap a la dreta.) No havia vist mai en Christopher Wren fins que va arribar ahir.

GILES: Això és el que dius ara, però potser has fet alguna escapadeta a Londres per quedar-hi d’amagat.

MOLLIE: Saps perfectament que fa setmanes que no vaig a Londres.

GILES: (En un to afectat.) Vols dir que fa setmanes que no hi vas?

MOLLIE: Què carai insinues? T’estic dient la veritat.

GILES: Ah, sí? Doncs què és això? (Es treu el guant de la MOLLIE de la butxaca i ensenya el bitllet d’autobús que hi havia dins. La MOLLIE se sobresalta.) És un dels guants que portaves ahir… Te’l vas deixar al sofà. Me n’he adonat aquesta tarda mentre parlava amb el sergent Trotter. I ja veus què hi he trobat a dins, oi? El bitllet d’un autobús de Londres.



MOLLIE: (Se li reflecteix la culpa al rostre.) Ah… això!

GILES: (S’aparta cap a la dreta.) O sigui que, pel que sembla, ahir no només vas baixar al poble, sinó que també vas anar a Londres…

MOLLIE: Bé, d’acord, vaig anar a…

GILES:…mentre jo conduïa pel camp.

MOLLIE: (Remarcant les paraules.) Mentre tu conduïes pel camp…

GILES: Així doncs, admets que vas anar a Londres.

MOLLIE: Doncs sí. (S’acosta al centre de l’escenari i passa per davant del sofà.) Vaig anar a Londres, però tu també!

GILES: Què dius?

MOLLIE: Que tu també hi vas anar. I ho sé per aquest diari de Londres. (Agafa el diari del sofà.)

GILES: D’on l’has tret?

MOLLIE: Era a la butxaca del teu abric.

GILES: L’hi hauria pogut posar qualsevol.

MOLLIE: I esperes que m’ho cregui? Doncs no, a mi no m’enganyes.

GILES: D’acord, tens raó, vaig estar a Londres. Però no em vaig veure amb cap dona.

MOLLIE: (Horroritzada, parlant fluixet.) Segur que no? N’estàs convençut?

GILES: Què insinues? (S’apropa a la MOLLIE.)

MOLLIE: (Apartant-se d’ell.) Ves-te’n. No te m’acostis.

GILES: (Seguint-la.) Què et passa?

MOLLIE: No em toquis!

GILES: Ahir vas anar a Londres a veure en Christopher Wren?

MOLLIE: No siguis burro. És clar que no!

GILES: Per què hi vas anar, doncs?

(La MOLLIE canvia d’actitud. Somriu i sembla distreta.)

MOLLIE: Doncs… No t’ho penso dir. De fet, potser ho he oblidat… (Travessa la sala cap a l’arcada de la dreta.)

GILES: (Acostant-se a l’esquerra de la MOLLIE,) Mollie, què t’ha agafat? De sobte sembles una altra. Em sento com si ja no et conegués.

MOLLIE: Potser no m’has conegut mai. Quant fa que estem casats? Un any? Però la veritat és que no saps res de mi. Ni el que he fet, ni el que he pensat, ni el que he sentit, ni quant he patit abans que em coneguessis.

GILES: T’has tornat boja…

MOLLIE: Perfecte, doncs, m’he tornat boja, i què? Potser és divertit i tot, estar boja!

GILES: (Empipat.) Però què estàs dient?

(El senyor PARAVICINI entra per l’arcada de la dreta i es posa entre en GILES i la MOLLIE.)

PARAVICINI: Prou, prou… Espero que cap dels dos no hagi parlat més del compte. Passa molt sovint en les disputes entre enamorats.

GILES: Disputes entre enamorats…! Aquesta sí que és bona. (S’acosta a la taula gran.)

PARAVICINI: (Acostant-se a la butaca petita de la dreta.) Sí, sí, sé com se senten. Jo també hi vaig passar quan era jove. «Ai, jeunesse, jeunesse…[8]», com diu el poeta… No fa gaire que estan casats, oi?

GILES: (Acostant-se a la llar de foc.) No n’ha de fer res, vostè, senyor Paravicini.

PARAVICINI: (Anant cap al centre de l’escenari.) Té raó, no n’he de fer res. De fet, només he vingut per dir-los que el sergent no troba els esquís i, pel que he vist, està molt empipat.

MOLLIE: (Acostant-se a la dreta de la tauleta del sofà.) Christopher!

GILES: Com que «Christopher»?

PARAVICINI: (Avançant cap a en GILES.) El sergent vol saber si per casualitat vostès els han canviat de lloc.

GILES: No, és clar que no.

(El sergent TROTTER entra per l’arcada de la dreta. Fa cara d’enfadat.)

TROTTER: Senyor i senyora Ralston, han guardat els meus esquís en algun altre lloc?

GILES: No.

TROTTER: Doncs algú se’ls ha emportat.

PARAVICINI: (Acostant-se a en TROTTER.) Per què els necessita?

TROTTER: La neu encara no s’ha fos i necessito ajuda. Volia arribar esquiant fins a la comissaria de Market Hampton i posar-los al corrent de la situació.

PARAVICINI: I ara resulta que no pot… Ai, carai… Algú s’ha assegurat que no se’n pugui anar. Tot i que també hi podria haver un altre motiu…

TROTTER: Ah, sí? Quin?

PARAVICINI: Que algú vulgui tocar el dos.

GILES: (S’acosta a la MOLLIE.) Fa un moment t’he demanat per què has esmentat en Christopher…

MOLLIE: Per res.

PARAVICINI: (Parlant entre dents.) De manera que el seu jove arquitecte ha escampat la boira, oi? Que interessant!

TROTTER: És veritat, això, senyora Ralston? (Va cap al mig de la taula gran.)

(En CHRISTOPHER entra des de les escales de l’esquerra i s’acosta a l’esquerra del sofà.)

MOLLIE: (Desplaçant-se una mica cap a l’esquerra.) Oh, gràcies a Déu, no te n’has anat…!

TROTTER: (Acostant-se a en CHRISTOPHER.) Que m’ha agafat els esquís, senyor Wren?

CHRISTOPHER: (Sorprès.) Els esquís, sergent? No, per què els hi hauria d’haver agafat?

TROTTER: M’ha semblat que la senyora Ralston pensava que… (Mira la MOLLIE.)

MOLLIE: El senyor Wren és un gran aficionat a l’esquí. Per això he pensat que potser els havia agafat… per fer una mica d’exercici.

GILES: Exercici? (Va cap al centre de la taula gran.)

TROTTER: M’agradaria que m’escoltessin. El que ha passat és greu: algú s’ha endut l’única via de comunicació que tenia amb el món exterior. Vull que vingui tothom. De seguida.

PARAVICINI: Em sembla que la senyoreta Casewell és a dalt.

MOLLIE: La vaig a buscar.

(La MOLLIE se’n va escales amunt. En TROTTER va cap a l’esquerra de l’arc de l’esquerra.)

PARAVICINI: (Avançant cap avall a la dreta.) He deixat el comandant Metcalf al menjador. (Obre la porta de la dreta i treu el cap per mirar.) Comandant? Sembla que se n’ha anat…

GILES: Miraré de trobar-lo.

(En GILES surt d’escena per la dreta. La MOLLIE i la SRTA. CASEWELL baixen per l’escala. La MOLLIE s’acosta a la taula gran per la dreta i la SRTA. CASEWELL per l’esquerra. El COM. METCALF entra en escena procedent de la biblioteca.)

COM. METCALF: Hola, que em buscaven?

TROTTER: Tenim un problema amb els esquís.

COM. METCALF: Amb els esquís? (S’acosta a l’esquerra del sofà.)

PARAVICINI: (S’acosta a l’arcada de la dreta i s’hi queda.) Senyor Ralston!

(En GILES entra per la dreta i es queda dret sota l’arc. En PARAVICINI torna enrere i s’asseu a la butaca petita.)

TROTTER: Algú de vostès ha agafat els esquís del traster que hi ha al costat de la porta de la cuina?

SRTA. CASEWELL: Per l’amor de Déu, no! Per què hauria d’haver fet una cosa com aquesta, jo?

COM. METCALF: Jo tampoc els he tocat.

TROTTER: Doncs el cas és que ara ja no hi són. (S’adreça a la SRTA. CASEWELL.) Per on ha tornat a la seva habitació?

SRTA. CASEWELL: Per l’escala de servei.

TROTTER: Per tant, ha passat pel costat de la porta del traster.

SRTA. CASEWELL: Si vostè ho diu… Però no en tinc ni idea, d’on són els seus esquís.

TROTTER: (Adreçant-se al COM. METCALF.) Vostè ha entrat al soterrani avui mateix, oi?

COM. METCALF: Sí.

TROTTER: En el moment en què han assassinat la senyora Boyle.

COM. METCALF: Quan han assassinat la senyora Boyle, jo era al soterrani.

TROTTER: Hi eren els esquís, al traster, quan vostè hi ha passat per anar al soterrani?

COM. METCALF: No en tinc ni la més remota idea.

TROTTER: No els ha vist?

COM. METCALF: No me’n recordo.

TROTTER: Se n’ha de recordar per força!

COM. METCALF: No cal que em cridi, jove. No estava pensant en el seu coi d’esquís. El que m’interessava era visitar el soterrani. (S’acosta al sofà i s’hi asseu.) L’arquitectura d’aquest edifici és molt interessant. M’he limitat a obrir la porta que hi ha al fons del traster i he baixat per l’escala, sense fixar-me en si els seus esquís hi eren o no.

TROTTER: (Acostant-se a l’esquerra del sofà.) És conscient que ha tingut una oportunitat magnífica per agafar-los?

COM. METCALF: Sí, té tota la raó. Sempre que els hagués volgut agafar, és clar.

TROTTER: La meva pregunta és: on són ara?

COM. METCALF: No crec que ens costi gaire trobar-los si els busquem entre tots. No serà com buscar una agulla en un paller, perquè uns esquís es veuen d’una hora lluny. Però, això sí, ens hi hem de posar tots. (S’aixeca i va cap a la porta del menjador.)

TROTTER: No tan de pressa, comandant. Això és precisament el que se suposa que hauríem de fer…

COM. METCALF: Què vol dir? No el segueixo.

TROTTER: Em trobo en una situació que m’obliga a posar-me en la ment freda i calculadora d’un psicòpata. M’he de plantejar què vol que fem i quin és el pas següent del seu pla. He de mirar d’avançar-me als seus moviments, perquè, si no, hi haurà un altre mort.

SRTA. CASEWELL: Ho diu seriosament? TROTTER: Sí, senyoreta Casewell, molt seriosament. Tres ratolins cecs: ja n’han eliminat dos, però encara queda el tercer. (S’acosta al mig de la sala, d’esquena al públic.) Ara aquí hi ha sis persones que m’escolten…, i un de vostès és l’assassí! (Hi ha un silenci, mentre es miren neguitosos els uns als altres.) Sí, un de vostès és l’assassí… (S’apropa al foc.) Encara no sé qui, però ho descobriré! I un altre de vostès serà la pròxima víctima, i ara m’adreço precisament a aquesta persona. (S’apropa a la MOLLIE.) La senyora Boyle em va ocultar informació…, i ara és morta. (Passeja cap al centre de l’escenari.) I hi ha algú altre, no sé qui, que també m’està ocultant informació. Doncs li recomano que no ho faci, perquè està en perill. Ningú que hagi matat dues vegades dubtarà a l’hora de tornar-hi. (S’acosta al COM. METCALF.) El cas, però, és que ara com ara no sé qui de vostès necessita protecció. (Hi ha un nou silenci. Baixa pel centre de l’escenari i es gira d’esquena al públic.) Va, si us plau, si algú de vostès s’ha de retreure alguna cosa amb relació a aquest cas, val més que ho digui ara. (Nou silenci.) Ja veig que tothom calla… Atraparé l’assassí, no en tinc cap dubte, però és molt probable que per a un de vostès sigui massa tard. (Va cap cal centre de la taula gran.) I els diré una altra cosa: no som més que simples joguines en mans d’un assassí que s’està divertint de valent… (El sergent fa una nova pausa. Ressegueix l’extrem dret de la taula gran i es queda al darrere. Descorre la cortina, mira enfora i s’asseu al seient del costat de la finestra.) Molt bé, ja se’n poden anar.



(El COM. METCALF desapareix per la porta del menjador. En CHRISTOPHER puja per les escales. La SRTA. CASEWELL s’acosta a la llar de foc i es recolza al prestatge. En GILES avança cap al mig de la sala i la MOLLIE el segueix. En GILES s’atura i es tomba cap a la dreta. La MOLLIE li gira l’esquena i va cap al darrere de la butaca del centre. En PARAVICINI s’aixeca i s’acosta a la MOLLIE.)

PARAVICINI: Per cert, benvolguda senyora, ha tastat mai una torrada ben untada de paté i amb una llenca ben fina de cansalada fregida condimentada amb un pessic de mostassa al damunt? Una autèntica delícia. Per què no anem a la cuina i improvisem alguna cosa? Ens servirà per aclarir la ment.

(En PARAVICINI agafa la MOLLIE pel braç i comença a avançar cap a la cuina.)

GILES: (Agafant l’altre braç de la MOLLIE.) La meva dona l’ajudo jo, senyor Paravicini.

(La MOLLIE es desempallega del braç d’en GILES.)

PARAVICINI: El seu marit pateix per vostè. És ben lògic, ateses les circumstàncies. No li ve de gust que es quedi sola amb mi. (La MOLLIE es desfà del braç d’en PARAVICINI.) Té por de les meves inclinacions sàdiques, no pas de les meves intencions deshonroses. (La mira amb picardia.) Per desgràcia, els marits sempre són una nosa. (Li fa un petó a la mà.) Arrivederla…

MOLLIE: Estic segura que en Giles no pensa que vostè és…

PARAVICINI: El seu marit és molt espavilat i no vol córrer riscos. (Va a la dreta de la butaca del centre de l’escenari.) Com puc demostrar-los, a vostè, a ell o al nostre tenaç sergent, que no soc un maníac homicida? És tan difícil desempallegar-se de l’ombra de la sospita… Però, i si resulta que soc… (Taral·leja la melodia de «Tres ratolins cecs».)

MOLLIE: Ja n’hi ha prou (Va darrere la butaca del centre de l’escenari.)

PARAVICINI: Però si és una cançoneta d’allò més animada, no li sembla? «… els va tallar la cua amb una navalla d’afaitar…». Clac, clac, clac… Em sembla genial. Als nens els encantaria. Són unes criatures molt cruels, els nens. (Inclinant-se endavant.) N’hi ha que no es fan mai grans…

(La MOLLIE s’espanta i fa un crit.)

GILES: (Anant cap a la dreta de la taula gran.) No espanti més la meva dona!

MOLLIE: Soc una bleda. Però és que… encara no m’he refet. L’he trobat a terra, amb la cara morada…, i no me la puc treure del cap…

PARAVICINI: Me’n faig el càrrec. A vegades costa oblidar segons quines coses, oi? I vostè no és de les que obliden…

MOLLIE: (Parlant d’una manera incoherent.) Me n’he d’anar… El sopar… He de preparar els espinacs… i les patates s’estan fent malbé… Si us plau, Giles…

(En GILES i la MOLLIE surten d’escena. En PARAVICINI els observa amb un somriure als llavis. La SRTA. CASEWELL està dreta a la vora del foc, absorta en els seus pensaments.)

TROTTER: (S’aixeca i s’acosta a en PARAVICINI.) Què li ha dit, a la senyora, per trasbalsar-la d’aquesta manera?

PARAVICINI: Jo, sergent Trotter? Només he fet una mica de broma. Ha sigut molt innocent. Soc bastant de la broma, jo…

TROTTER: Hi ha bromes que són divertides, però també n’hi ha que no ho són tant.

PARAVICINI: (Acostant-se al centre de l’escenari.) Què vol dir exactament?

TROTTER: He estat pensant en el que m’ha explicat, senyor.

PARAVICINI: De debò?

TROTTER: He estat pensant en el seu cotxe i en el fet que tingués un accident a causa de la nevada d’una manera… (Fa una pausa i corre la cortina.) tan oportuna.

PARAVICINI: Tan «inoportuna», deu voler dir, oi, sergent?

TROTTER: (Acostant-se a la dreta d’en PARAVICINI.) Depèn de com s’ho miri. Per cert, on anava quan va tenir… l’accident?

PARAVICINI: Anava a veure una amiga.

TROTTER: A prop d’aquí?

PARAVICINI: Sí, no gaire lluny.

TROTTER: I em podria dir el nom i l’adreça d’aquesta amiga?

PARAVICINI: Si us plau, sergent Trotter, quina importància té això? El que vull dir és que no té cap relació amb el que ha passat aquí… O creu que sí? (S’asseu al sofà.)

TROTTER: Als policies ens agrada recollir tanta informació com podem. Com ha dit que es deia aquesta amiga?

PARAVICINI: No ho he dit. (Treu un cigar de la butxaca.)

TROTTER: Té raó, no ho ha dit. I sembla que no té cap intenció de dir-ho… (S’asseu al braç dret del sofà.) Molt interessant…

PARAVICINI: Però podria ser, per diversos motius. Una amour… Per discreció. Els marits són sempre tan gelosos… (Forada el cigar.)

TROTTER: No és massa gran per anar empaitant dones?

PARAVICINI: Benvolgut sergent, potser no soc tan gran com semblo.

TROTTER: Això també ho he pensat.

PARAVICINI: Què vol dir? (Encén el cigar.)

TROTTER: Que potser no és tan gran com… vol aparentar. N’hi ha molts que s’esforcen per semblar més joves. Però quan algú intenta semblar més gran…, simplement et preguntes per què deu ser.

PARAVICINI: No ha interrogat prou persones per, a més a més, haver-se de fer preguntes a vostè mateix? No ho troba una mica exagerat?

TROTTER: Com a mínim jo de vegades em dono alguna resposta. Vostè, en canvi, no me’n dona cap.

PARAVICINI: Ho pot tornar a provar, si vol. Sempre que tingui més preguntes, és clar.

TROTTER: Una o dues. D’on venia ahir a la nit?

PARAVICINI: Aquesta és fàcil: de Londres.

TROTTER: D’on exactament?

PARAVICINI: Sempre m’estic al Ritz.

TROTTER: Segur que és molt bonic. Quina és la seva adreça permanent?

PARAVICINI: No m’agrada la permanència.

TROTTER: A què es dedica?

PARAVICINI: Inverteixo als mercats.

TROTTER: És agent de borsa?

PARAVICINI: No, no m’ha entès bé.

TROTTER: Li agrada aquest joc, oi? El veig molt confiat. Jo no ho estaria tant. Està involucrat en un cas d’assassinat, no ho hauria d’oblidar. I un assassinat no és precisament un joc…

PARAVICINI: Aquest tampoc? (Deixa anar una rialleta i mira en TROTTER de reüll.) Caram, que seriós, sergent Trotter. Sempre he pensat que els policies no tenen sentit de l’humor. (S’aixeca i va cap a l’esquerra del sofà.) S’ha acabat l’interrogatori… de moment?

TROTTER: Sí, de moment, sí.

PARAVICINI: Moltes gràcies. Vaig a la sala d’estar a buscar els seus esquís. No fos cas que algú els hagués amagat dins el piano de cua.

(En PARAVICINI surt d’escena. En TROTTER l’observa amb les celles arrufades, s’acosta a la porta de la saleta i l’obre. La SRTA. CASEWELL avança silenciosament cap a les escales. En TROTTER tanca la porta.)

TROTTER: (Sense girar el cap.) Un moment, si us plau.

SRTA. CASEWELL: (Aturant-se al peu de les escales.) M’ho diu a mi?

TROTTER: Sí. (S’acosta a la butaca del mig.) Li faria res seure un moment? (Li prepara la butaca. La SRTA. CASEWELL el mira amb recel i avança cap al sofà.)

SRTA. CASEWELL: Què vol?

TROTTER: Ha sentit les preguntes que he fet al senyor Paravicini?

SRTA. CASEWELL: Sí, les he sentit.

TROTTER: (Apropant-se al costat dret del sofà.) Doncs també m’agradaria que vostè m’aclarís un parell de coses.

SRTA. CASEWELL: (S’asseu a la butaca.) Què vol saber?

TROTTER: El seu nom complet, si us plau.

SRTA. CASEWELL: Leslie Margaret. (Fa una pausa.) Katherine Casewell.

TROTTER: (En un to una mica diferent.) Katherine…

SRTA. CASEWELL: Sí, Katherine amb «K».

TROTTER: Entesos. Adreça?

SRTA. CASEWELL: Vil·la Papallona, Pi d’Or, Mallorca.

TROTTER: Això és a Itàlia, Oi?

SRTA. CASEWELL: És una illa, una illa espanyola.

TROTTER: D’acord. I la seva adreça a Anglaterra?

SRTA. CASEWELL: Rebo la correspondència al banc Morgan, al carrer Leadenhall.

TROTTER: No n’hi té cap altra?

SRTA. CASEWELL: No.

TROTTER: Quant temps fa que és al país?

SRTA. CASEWELL: Una setmana.

TROTTER: I on s’ha allotjat des que va arribar?

SRTA. CASEWELL: A l’hotel Ledbury de Knightsbridge.

TROTTER: (S’asseu al sofà.) Què l’ha portat a aquesta casa, senyoreta Casewell?

SRTA. CASEWELL: Buscava un lloc tranquil… al camp.

TROTTER: Quant temps tenia previst, o té previst, quedar-s’hi? (Comença a cargolar-se els cabells amb els dits.)

SRTA. CASEWELL: Fins que hagi acabat el que hi he vingut a fer. (S’adona que el sergent es cargola els cabells amb el dit.)

(En TROTTER mira enlaire, sorprès per l’èmfasi amb què ha pronunciat les darreres paraules. Ella li clava la mirada.)

TROTTER: I què hi ha vingut a fer? (Hi ha una pausa.) Què hi ha vingut a fer? (Repeteix, deixant de cargolar-se els cabells.)

SRTA. CASEWELL: (Confosa i arrufant les celles.) Eh?

TROTTER: Que què ha vingut a fer a Anglaterra?

SRTA. CASEWELL: Perdoni, estava pensant en una altra cosa.

TROTTER: (S’aixeca i s’acosta a la SRTA. CASEWELL.) Encara no m’ha contestat.

SRTA. CASEWELL: És que no sé per què ho hauria de fer. És una qüestió que només m’afecta a mi, un assumpte privat.

TROTTER: Encara que això sigui veritat, senyoreta Casewell…

SRTA. CASEWELL: (S’aixeca i s’acosta a la llar de foc.) No, em nego a parlar d’aquest tema.

TROTTER: (La segueix.) Li faria res dir-me quants anys té?

SRTA. CASEWELL: És clar que no. Ho posa al passaport. En tinc vint-i-quatre.

TROTTER: Vint-i-quatre?

SRTA. CASEWELL: Em feia més gran, oi?

TROTTER: Hi ha algú en aquest país que pugui… respondre per vostè?

SRTA. CASEWELL: El meu banc el posarà al corrent de la meva situació econòmica. També el puc posar en contacte amb el meu advocat… És un home molt discret. El que no puc és donar-li referències socials. Pensi que he viscut gairebé sempre a l’estranger.

TROTTER: A Mallorca?

SRTA. CASEWELL: A Mallorca i a altres llocs.

TROTTER: Que va néixer a l’estranger?

SRTA. CASEWELL: No, vaig néixer a Anglaterra, però me’n vaig anar quan tenia tretze anys.

(Hi ha un silenci una mica tens.)

TROTTER: Miri, senyoreta Casewell, no l’acabo d’entendre (Recula una mica cap a l’esquerra.)

SRTA. CASEWELL: I li sembla que importa, això?

TROTTER: No ho sé. (S’asseu a la butaca del mig.) Què hi fa, aquí, exactament?

SRTA. CASEWELL: Sembla que l’hi interessi molt.

TROTTER: Doncs sí, m’interessa molt… (La mira fixament.) Diu que se’n va anar a l’estranger quan tenia tretze anys?

SRTA. CASEWELL: Dotze o tretze, si fa no fa…

TROTTER: I ja es deia Casewell, llavors?

SRTA. CASEWELL: Me’n dic ara.

TROTTER: I com es deia llavors? Si us plau, digui-m’ho.

SRTA. CASEWELL: Què intenta demostrar? (Perd la paciència.)

TROTTER: Només vull saber com es deia quan se’n va anar d’Anglaterra.

SRTA. CASEWELL: D’això fa molt temps. No me’n recordo.

TROTTER: Hi ha coses que no s’obliden mai.

SRTA. CASEWELL: Potser té raó…

TROTTER: La infelicitat…, el sofriment…

SRTA. CASEWELL: Suposo…

TROTTER: Quin és el seu nom real?

SRTA. CASEWELL: Ja l’hi he dit. Leslie Margaret Katherine Casewell. (S’asseu a la petita butaca de la dreta.)

TROTTER: (Aixecant-se.) Katherine…? (La mira de fit a fit.) Què coi hi fa, aquí?

SRTA. CASEWELL: Jo… Oh, Déu meu…! (S’aixeca, avança cap al sofà i s’hi deixa caure. Plora i comença a gronxar-se endavant i endarrere.) Tant de bo no hi hagués vingut mai!

(En TROTTER, sorprès, s’acosta al sofà. En CHRISTOPHER entra per la porta de l’esquerra i també s’acosta al sofà.)

CHRISTOPHER: (Acostant-se a l’esquerra del sofà.) Sempre havia pensat que era il·legal torturar durant els interrogatoris.

TROTTER: Només li estava fent unes quantes preguntes.

CHRISTOPHER: Doncs a mi em sembla que n’ha fet un gra massa. (Adreçant-se a la SRTA. CASEWELL.) Què li ha fet?

SRTA. CASEWELL: No passa res. És que… tot això de l’assassinat… És esgarrifós. (S’aixeca i mira en TROTTER a la cara.) De sobte m’ha caigut el món a sobre. Pujaré a l’habitació a descansar una mica…

(La SRTA. CASEWELL comença a pujar les escales.)

TROTTER: (Va cap a les escales i la segueix amb la mirada.) És impossible…! No m’ho puc creure…!

CHRISTOPHER: (Es recolza a la cadira de l’escriptori.) Què és el que no es pot creure? «Sis coses impossibles abans d’esmorzar», com deia la Reina Vermella?

TROTTER: Sí, si fa no fa.

CHRISTOPHER: Renoi, sembla que hagi vist un fantasma!

TROTTER: (Adoptant el seu posat habitual.) He vist una cosa que hauria d’haver vist molt abans. (Avança cap al mig de la sala.) He estat ben cec! Però em sembla que ara podrem arribar a algun lloc.

CHRISTOPHER: (Amb insolència.) La policia té una pista!

TROTTER: (Acostant-se a la dreta de la tauleta del sofà amb un to una mica amenaçador.) Doncs sí, senyor Wren, la policia per fi té una pista. Vull que tothom torni a la sala. Sap on són els altres?

CHRISTOPHER: (Acostant-se a l’esquerra d’en TROTTER.) En Giles i la Mollie són a la cuina; jo he estat buscant els seus esquís amb el comandant Metcalf: hem escorcollat tots els racons, però no ha servit de res. Qui no sé on para és el senyor Paravicini.

TROTTER: Ja el vaig a buscar jo. (Va cap a l’esquerra en direcció a la porta.) Vostè faci venir els altres. (En CHRISTOPHER surt d’escena, mentre el sergent obre la porta de la saleta.) Senyor Paravicini…! Senyor Paravicini…! (Alçant la veu.) Paravicini! (Va cap al centre de la taula gran.)

(En PARAVICINI entra alegrement per l’esquerra.)

PARAVICINI: Sí, sergent? (S’acosta a la cadira de l’escriptori.) En què el puc ajudar? El nostre policia ha perdut els esquís i no els troba enlloc. Deixi’ls córrer i segur que tornaran arrossegant un assassí al seu darrere. (Va al fons a l’esquerra de l’escenari.)

(El COM. METCALF entra per l’arcada de la dreta. En GILES i la MOLLIE arriben des de la cuina acompanyats per en Christopher.)

COM. METCALF: I ara què passa? (S’acosta a la llar de foc.) TROTTER: Seguin, si us plau.

(Ningú no s’asseu. La MOLLIE passa per darrere la butaca del centre, en GILES s’acosta a la dreta de la taula gran. En CHRISTOPHER es queda entre tots dos.)

MOLLIE: Cal que hi sigui, jo? Tinc l’olla al foc…

TROTTER: Hi ha coses més importants que els àpats, senyora Ralston. La senyora Boyle, per exemple, no n’assaborirà cap més.

COM. METCALF: Hauria de tenir una mica més de tacte a l’hora de parlar de segons quines coses, sergent.

TROTTER: Em sap greu, però necessito que col·laborin i faré el que calgui per aconseguir-ho. Senyor Ralston, li faria res anar a demanar a la senyoreta Casewell que torni a baixar, si us plau? Ha pujat a la seva habitació. Digui-li que només seran uns minuts.

(En GILES puja les escales.)

MOLLIE: (Acostant-se a la dreta de la taula gran.) Ja ha trobat els esquís, sergent?

TROTTER: No, senyora Ralston, però em sembla que ja sé qui els va agafar i per què. De moment, però, no penso dir res més.

PARAVICINI: Ben fet. (S’acosta a la cadira de l’escriptori.) Sempre he pensat que les explicacions s’han de deixar per al final. L’emoció de l’últim capítol, ja m’entén…

TROTTER: (En un to de reprovació.) Això no és cap joc, senyor.

CHRISTOPHER: Ah, no? Doncs jo penso que s’equivoca. Sí que és un joc. Si més no per a algú…

PARAVICINI: Pensa que l’assassí s’està divertint, oi? Potser sí, potser sí… (S’asseu a la cadira de l’escriptori.)

(En GILES i la SRTA. CASEWELL, molt més tranquil·la, baixen per les escales.)

SRTA. CASEWELL: Què passa?

TROTTER: Seguin, senyoreta Casewell, senyora Ralston… (La SRTA. CASEWELL s’asseu al braç dret del sofà. La MOLLIE avança i s’asseu a la butaca del mig i en GILES es queda dret al peu de l’escala. En TROTTER parla amb veu solemne.) Parin atenció, si us plau. (S’asseu al mig de la taula gran.) Tal com deuen recordar, després de la mort de la senyora Boyle els he pres declaració i tots m’han posat al corrent d’on eren en el moment de l’assassinat. Això és el que han declarat: (Consulta el bloc de notes) La senyora Ralston era a la cuina; el senyor Paravicini tocava el piano a la sala d’estar; el senyor Ralston i el senyor Wren eren a les seves habitacions; la senyoreta Casewell, a la biblioteca, i el comandant Metcalf… (Fa una pausa i mira el comandant), al soterrani.

COM. METCALF: Correcte.

TROTTER: Això és el que han declarat i jo no disposo de mitjans per corroborar aquestes afirmacions. Tant poden ser veritat com mentida. Però ho diré sense embuts: n’hi ha cinc que són verídiques i una que és falsa. Quina? (Fa una pausa mentre els mira l’un rere l’altre.) Cinc de vostès han dit la veritat i una persona ha mentit, i tinc un pla que pot ajudar-me a descobrir el mentider. Si demostro que un de vostès m’ha mentit, aleshores sabré qui és l’assassí.





SRTA. CASEWELL: O potser no. Podria ser que algú hagués mentit per un altre motiu.

TROTTER: Ho dubto molt.

GILES: Què pretén? Ens acaba de dir que no té mitjans per corroborar aquestes afirmacions.

TROTTER: Sí que puc, si cada un de vostès repeteix el que ha fet mentre es cometia l’assassinat.

PARAVICINI: (Sospirant.) Ah, el vell truc de la reconstrucció de l’escenari del crim.

GILES: Això és una idea estrangera.

TROTTER: No és una reconstrucció de l’escenari, senyor Paravicini, sinó dels moviments d’un seguit de persones aparentment innocents.

COM. METCALF: I què en pensa deduir, de tot això?

TROTTER: Espero que em disculpin si no els ho explico en aquest moment.

GILES: Per tant, vol que repetim el que hem fet?

TROTTER: Ni més ni menys, senyor Ralston.

MOLLIE: És una trampa.

TROTTER: Què vol dir que és una trampa?

MOLLIE: És una trampa. N’estic segura.

TROTTER: Només vull que cada un repeteixi exactament el que ha fet abans.

CHRISTOPHER: (També desconfiat.) Però no entenc… No entenc què pensa descobrir amb tot això. Ho trobo una bajanada.

TROTTER: De debò, senyor Wren?

MOLLIE: Amb mi no hi compteu: estic massa enfeinada a la cuina.

(S’aixeca i va cap a la dreta.)

TROTTER: D’aquí no se’n va ningú. (S’aixeca i els mira.) Per la cara que fan, qualsevol diria que tots són culpables. Què ho fa, que estiguin tan poc disposats a ajudar-me?

GILES: Té raó, sergent, vostè mana. Tots col·laborarem, oi, Mollie?

MOLLIE: (A contracor.) Entesos.

GILES: Wren? (En CHRISTOPHER fa que sí amb el cap.) Senyoreta Casewell?

SRTA. CASEWELL: Sí.

GILES: Paravicini?

PARAVICINI: (Alçant les mans.) Sí, sí, d’acord.

GILES: Metcalf?

COM. METCALF: (A poc a poc.) Sí.

GILES: Hem de fer exactament el mateix que hem fet abans, oi?

TROTTER: Sí, el mateix.

PARAVICINI: (S’aixeca.) Doncs me’n torno al piano de la sala d’estar. I tornaré a tocar amb un dit la sintonia de l’assassí. (Canta fent gestos amb el dit mentre va cap a l’esquerra.)

TROTTER: (Va cap al centre de l’escenari.) No tan de pressa, senyor Paravicini. (S’adreça a la MOLLIE.) Vostè toca el piano, senyora Ralston?

MOLLIE: Sí.

TROTTER: I coneix la melodia de «Tres ratolins cecs»?

MOLLIE: No la coneixem tots?

TROTTER: Per tant, sabria tocar-la amb un dit, com el senyor Paravicini… (La MOLLIE fa que sí amb el cap.) Perfecte. Doncs vagi a la sala d’estar, assegui’s davant del piano i prepari’s per tocar quan l’avisi.

(La MOLLIE va cap a l’esquerra i passa per davant del sofà.)

PARAVICINI: Però, sergent, em pensava que havíem de repetir el que havíem fet abans.

TROTTER: Repetirem les accions, però no cal que les duguin a terme les mateixes persones. Gràcies, senyora Ralston.

(En PARAVICINI obre la porta de l’esquerra. La MOLLIE surt d’escena.)

GILES: No hi veig el sentit.

TROTTER: (Anant cap al centre de la taula gran.) Doncs hi és. Es una manera de comprovar totes les declaracions originals i, sobretot, una en concret. I ara m’agradaria que m’escoltessin, si us plau. A cada un de vostès li assignaré un lloc diferent. Senyor Wren, em faria el favor d’anar a la cuina? Només haurà de vigilar el sopar que feia la senyora Ralston. Pel que he sentit, és un bon aficionat a la cuina, oi?

(En CHRISTOPHER surt per la dreta.)

TROTTER: Senyor Paravicini, vostè vagi a l’habitació del senyor Wren. Li anirà millor si puja per les escales de servei. Comandant Metcalf, pugi a l’habitació del senyor Ralston i comprovi si el telèfon té línia. Senyoreta Casewell, li sabria greu baixar al soterrani? El senyor Wren li ensenyarà com s’hi va. Necessito que algú reprodueixi els meus moviments. Em sap greu haver-l’hi de demanar, senyor Ralston, però li faria res sortir per la finestra i seguir el cable del telèfon fins a la porta principal? Ja sé que fa un fred que pela, però segurament vostè és la persona més forta de tots els que som aquí.

COM. METCALF: I què farà vostè?

TROTTER: (S’acosta a la ràdio i comprova que funcioni.) Jo faré de senyora Boyle.

COM. METCALF: No són ganes d’arriscar-se?

TROTTER: (Recolzant-se a l’escriptori.) Ocupin la seva posició i no es moguin fins que els avisi.

(La SRTA. CASEWELL s’aixeca i surt per la dreta. En GILES va darrere la taula gran i descorre la cortina de la dreta. El COM. METCALF surt per la dreta. En TROTTER fa un gest amb el cap a en PARAVICINI perquè se’n vagi.)

PARAVICINI: (Arronsant-se d’espatlles mentre s’allunya.) Jocs de societat!

GILES: Li fa res que em posi l’abric?

TROTTER: Al contrari, l’hi aconsello. (En GILES agafa l’abric del vestíbul, se’l posa i torna al costat del finestral. En TROTTER, mentrestant, obre el bloc de notes i hi escriu alguna cosa.) Agafi la meva llanterna. És darrere la cortina. (En GILES s’enfila a l’ampit i surt. En TROTTER entra a la biblioteca. Al cap d’un moment reapareix a la sala, s’acosta al finestral, el tanca i corre la cortina. Després camina fins a la llar de foc i es deixa caure a la butaca gran. Al cap d’un moment s’aixeca i s’apropa a la porta de l’esquerra.) Senyora Ralston, compti fins a vint i comenci a tocar. (En TROTTER tanca la porta, s’acosta a les escales i hi dona un cop d’ull. Se sent de fons la música de «Tres ratolins cecs» al piano. Després d’una pausa, en TROTTER apaga els llums de la sala; a continuació s’acosta amb rapidesa al llum de la taula i l’encén. Tot seguit s’acosta a la porta de l’esquerra.) Senyora Ralston! Senyora Ralston!

(La MOLLIE entra per l’esquerra i passa per davant del sofà.)

MOLLIE: Què passa? (En TROTTER tanca la porta per on ha entrat la MOLLIE i s’hi recolza.) Se’l veu molt satisfet. Ha aconseguit el que volia?

TROTTER: Sí, exactament el que volia.

MOLLIE: Sap qui és l’assassí?

TROTTER: Sí.

MOLLIE: Qui és?

TROTTER: Vostè ho hauria de saber, senyora Ralston.

MOLLIE: Jo?

TROTTER: Sí, vostè. Però no s’adona que ha fet una solemne ximpleria? M’ha ocultat informació i l’han estat a punt de matar. Per culpa d’això ha estat en perill més d’una vegada.

MOLLIE: No sé què s’empatolla.

TROTTER: (Avança a poc a poc per la sala mantenint el seu posat natural i afable.) Vinga, va, senyora Ralston; els policies no som tan rucs com es pensa. Sempre he sabut que vostè coneixia el cas de la granja Longridge de primera mà. Fins i tot sabia que la senyora Boyle era la magistrada del cas. De fet, estava al corrent de tot. Per què no me n’ha volgut parlar?

MOLLIE: (Molt afectada.) Per què em fa això…! Jo només ho volia oblidar… oblidar… (S’asseu al sofà.)

TROTTER: El seu nom de soltera era Waring?

MOLLIE: Sí.

TROTTER: La senyoreta Waring. Vostè era mestra… a l’escola on anaven els tres germans…

MOLLIE: Sí.

TROTTER: Es veritat que en Jimmy, el nen que va morir, li va escriure una carta? (S’asseu a l’extrem dret del sofà.) Una carta en què demanava ajuda…, en què demanava ajuda a la seva jove i simpàtica mestra. Però vostè no la va contestar mai, aquella carta…

MOLLIE: No vaig poder. Ni tan sols la vaig arribar a llegir.

TROTTER: Diguem més aviat que ni tan sols es va molestar a llegir-la!

MOLLIE: Això és mentida. Estava malalta. Aquell dia mateix vaig agafar una pneumònia i la carta va quedar amuntegada amb moltes altres. No va ser fins al cap d’unes quantes setmanes que la vaig trobar enmig d’una pila de cartes. I llavors aquell pobre nen ja era mort… (Tanca els ulls), mort… mort…! Esperant que jo fes alguna cosa… Confiant…, perdent l’esperança de mica en mica… Aquest record m’ha turmentat des de llavors… Tant de bo no m’hagués posat malalta… Tant de bo ho hagués sabut… És monstruós que passin coses com aquesta!

TROTTER: (Tot d’una amb una veu profunda.) Sí, és monstruós. (Es treu una pistola de la butxaca.)

MOLLIE: Em pensava que la policia anglesa no portava pistoles… (De sobte veu la cara d’en TROTTER i, esgarrifada, fa un crit ofegat.)

TROTTER: Té raó, no en porta. Però jo no soc policia, senyora Ralston. Es va creure que ho era perquè vaig telefonar des d’una cabina i li vaig dir que trucava des de la comissaria i que estava a punt d’arribar un tal sergent Trotter. I també vaig tallar el cable del telèfon abans d’arribar a la porta principal. No sap qui soc, senyora Ralston? Soc en Georgie… Soc el germà d’en Jimmy, en Georgie!

MOLLIE: Oh, Déu Meu! (Mira al voltant, desesperada.)

TROTTER: (Aixecant-se.) Val més que no cridi, senyora Ralston, perquè, si crida, dispararé. M’agradaria parlar una mica amb vostè. (S’allunya d’ella.) Li vull explicar una cosa: en Jimmy va morir. (Comença a comportar-se com si fos un nen.) Aquella dona cruel i malvada el va matar. La van posar a la presó, però la presó no era prou dolenta per a ella. Vaig dir que un dia la mataria…, i ho vaig fer. Enmig de la boira. Va ser molt divertit. Espero que en Jimmy ho sàpiga. «Quan sigui gran els mataré a tots», vet aquí la promesa que em vaig fer. Perquè els adults poden fer el que els vingui de gust. (En un to animat.) D’aquí a un moment la mataré…

MOLLIE: Val més que no ho faci. (S’esforça per convèncer-lo.) No podrà fugir, pensi-ho bé.

TROTTER: (Molt agressiu.) Algú m’ha amagat els esquís! No els trobo enlloc. Però m’és igual. Tant me fa si m’escapo o no. Estic cansat. Però m’ho he passat tan bé fent veure que era policia i observant-los a tots…

MOLLIE: La pistola farà molt soroll.

TROTTER: És veritat. Val més que l’estranguli com a les altres. (S’acosta a poc a poc a la MOLLIE mentre xiula «Tres ratolins cecs».) L’últim ratolinet ha quedat atrapat a la ratera. (Deixa caure la pistola al sofà i s’abalança contra ella. Li tapa la boca amb la mà esquerra i li agafa el coll amb la dreta.)

(La SRTA. CASEWELL i el COM. METCALF apareixen a l’arcada de la dreta.)

SRTA. CASEWELL: Georgie, Georgie, que no em coneixes? No te’n recordes, de la granja, Georgie? Dels animals, d’aquell porc tan gras i vell, i del dia que aquell toro ens va perseguir pel prat…? I dels gossos? (S’acosta a l’esquerra de la tauleta del sofà.)

TROTTER: Quins gossos?

SRTA. CASEWELL: Sí, l’Spot i en Plain.

TROTTER: Kathy?

SRTA. CASEWELL: Sí, soc la Kathy. Te’n recordes, de mi, oi?

TROTTER: Kathy, ets tu. Què hi fas, aquí? (S’aixeca i va cap a la dreta de la tauleta.)

SRTA. CASEWELL: He vingut a Anglaterra per buscar-te. No t’he reconegut fins que t’has cargolat els cabells com quan eres petit. (En TROTTER es cargola els cabells.) Sí, ho feies sempre. Vine, Georgie. (Amb fermesa.) Ara vindràs amb mi.



TROTTER: On anem?

SRTA. CASEWELL: (Amb delicadesa, com si parlés amb un nen.) No pateixis, Georgie. Et portaré a un lloc on et cuidaran i vetllaran perquè no facis més mal.

(La SRTA. CASEWELL agafa la mà d’en TROTTER i comença a pujar les escales. El COM. METCALF encén els llums, s’acosta a les escales i mira cap amunt.)

COM. METCALF: (Cridant.) Ralston! Ralston!

(El COM. METCALF puja les escales. En GILES entra per l’arcada del vestíbul i corre cap a la MOLLIE, que és al sofà. S’asseu, l’abraça i deixa la pistola d’en TROTTER sobre la tauleta del sofà.)

GILES: Mollie, Mollie, estàs bé? Reina, reina…

MOLLIE: Giles, ets tu!

GILES: Qui s’ho hauria imaginat, que en Trotter era l’assassí?

MOLLIE: Està malalt, molt malalt…

GILES: Sí, però tu…

MOLLIE: M’hi vaig veure embolicada sense voler. Feia de mestra a l’escola. No va ser culpa meva, però ell creia que jo hauria pogut evitar la mort del seu germà.

GILES: M’ho hauries d’haver dit.

MOLLIE: Ho volia oblidar.

(El COM. METCALF baixa les escales i s’acosta al mig de la sala.)

COM. METCALF: Està tot controlat. Li hem administrat un sedant i d’aquí a poc s’haurà adormit. L’està cuidant la seva germana. Està ben sonat, pobre. M’ha fet mala espina des del començament.

MOLLIE: De debò? Ja li semblava que no era policia?

COM. METCALF: N’estava convençut, que no ho era. Resulta, senyora Ralston, que el policia soc jo.

MOLLIE: Vostè?

COM. METCALF: De seguida que vam trobar aquella nota amb les paraules «Pensió Monkswell», vam decidir que era clau tenir algú sobre el terreny. Quan vam explicar la situació al veritable comandant Metcalf, no va posar cap pega perquè jo ocupés el seu lloc. L’arribada d’en Trotter em va desconcertar molt… (Veu la pistola a la tauleta del sofà i l’agafa.)

MOLLIE: I la senyoreta Casewell és la seva germana?

COM. METCALF: Sí, es veu que l’ha reconegut quan ha vist com es cargolava els cabells. No sabia què fer, però per sort m’ha vingut a veure just a temps. Bé, veig que la neu s’ha començat a fondre: els reforços no trigaran gaire a arribar. (S’acosta a l’arcada del vestíbul.) Per cert, senyora Ralston, he sigut jo qui ha agafat els esquís. Els he amagat a sobre del llit de columnes d’en Christopher. (El COM. METCALF surt d’escena.)

MOLLIE: I jo que sospitava d’en Paravicini…

GILES: Segur que li escorcollaran el cotxe minuciosament. No m’estranyaria gens que trobessin mil rellotges suïssos amagats a la roda de recanvi. Segur que es dedica al contraban, el molt cràpula. Mollie, oi que et pensaves que jo era…?

MOLLIE: Què hi feies, a Londres, ahir?

GILES: Hi vaig anar a comprar-te un regal d’aniversari. Avui fa un any que ens vam casar.

MOLLIE: Oh, jo també hi vaig anar per això, i no volia que ho sabessis.

GILES: De debò?

(La MOLLIE s’aixeca, s’acosta a l’armariet de l’escriptori i en treu un paquet. En GILES s’aixeca i s’apropa a la dreta de la tauleta del sofà.)

MOLLIE: (Li dona el paquet.) Són cigars. Espero que t’agradin.

GILES: (Desembolica el paquet.) Oh, reina, ets un sol. Són perfectes!

MOLLIE: Els fumaràs?

GILES: (En un to heroic.) Els fumaré.

MOLLIE: I tu, què m’has regalat?

GILES: Ui, sí, me n’havia oblidat. (Corre cap al bagul del vestíbul, en treu un paquet i torna a la sala, orgullós.) És un barret.

MOLLIE: (Sorpresa.) Un barret? Però si gairebé no en porto mai.

GILES: Millor, sempre hi ha una primera vegada…

MOLLIE: (Traient el barret.) Oh, és preciós!

GILES: Posa-te’l.

MOLLIE: Després, quan estigui ben pentinada.

GILES: Però t’agrada, oi? La dependenta em va dir que era l’últim crit en barrets.

(La MOLLIE se’l posa. En GILES passa per davant de l’escriptori. El COM. METCALF entra corrents per la dreta.)

COM. METCALF: Senyora Ralston! Senyora Ralston! Surt una pudor molt forta de la cuina, com si s’hi estigués cremant alguna cosa.

(La MOLLIE arrenca a córrer cap a la cuina.)

MOLLIE: (Cridant.) Ai, el pastís!

CAU EL TELÓ





PROPOSTES DE TREBALL





Activitats per treballar abans de la lectura

1. Agatha Christie és una de les escriptores de novel·la policíaca més coneguda de tots els temps. Busca informació sobre l’autora i fes un resum de la seva biografia. Penses que era una dona avançada al seu temps? Creus que alguns trets de la seva vida semblen propis d’algú que escriu sobre crims? Te n’ha sorprès algun en concret?

2. La ratera és una obra de teatre que entronca amb el gènere del misteri i el suspens. Has llegit algun relat d’aquest tipus? Coneixes algun altre autor de novel·les policíaques? Segons els especialistes, aquestes es divideixen en dues grans tradicions: l’escola anglesa i l’escola americana. En grups reduïts, busqueu informació sobre el gènere i feu un PowerPoint per exposar-lo a la classe davant els vostres companys. No oblideu especificar qui se’n consideren els seus primers autors.

3. Anglaterra va participar molt activament a la Segona Guerra Mundial. Malgrat estar en el bàndol dels «vencedors», va pagar durament les conseqüències del conflicte. La ratera es va estrenar uns anys després que acabés la guerra. Busca informació sobre la situació del país després de l’armistici i descriu amb les teves paraules la situació en la qual es trobava la població. Molts crítics han acusat Agatha Christie de frivolitat en escriure literatura d’evasió en aquest context. Què n’opines, tu? Creus que és una opció vàlida en un moment tan difícil per a la població? Raona la teva resposta.

4. L’obra teatral que llegiràs es diu La ratera. Cerca en el diccionari què significa aquest terme. Et sembla suggeridor per a una peça de misteri? Originalment s’havia de titular Tres ratolins cecs, nom d’una cançó popular infantil anglesa, però l’autora va haver de canviar d’idea perquè ja existia una obra amb aquest títol. Llegeix la lletra i escolta la cançó que apareixerà diverses vegades durant la trama en aquest enllaç: http://www.mamalisa.com/?t=ss&p=1553&c=116#multimediaBoxInternalLink. T’atreviries a interpretar-la? Diries que aquesta, com d’altres cançons infantils, contenen de vegades quelcom d’inquietant? Justifica la teva resposta.

5. Moltes obres d’Agatha Christie es localitzen en mansions de la campanya anglesa. Aquestes cases provenen de l’herència victoriana i amb el temps es van convertir en un problema per als seus propietaris a causa de l’elevat cost que comportava mantenir-les. Entra en aquest enllaç i observa com eren per dins i per fora: https://www.youtube.com/watch?v=XH1Zj2llefU. T’agradaria viure en una casa així? Per què?



Activitats per treballar durant la lectura

1. L’obra comença amb una llarga acotació. Què és una acotació? Quina utilitat té en el teatre? Llegeix-la amb atenció i fes un dibuix de l’espai que s’hi descriu.

2. En la primera escena es presenta la majoria dels personatges. Gràcies a les acotacions, però també a les seves paraules i a com s’expressen, ens podem fer de seguida una idea de la mena de persones que són. Fes una breu descripció física i psicològica de cadascun d’ells.

3. El personatge de Paravicini es mostra especialment inquietant. Per què? Cerca citacions que ho evidenciïn al llarg de l’obra.

4. «Ja ho pot ben dir. Avui dia les classes baixes sembla que ignorin les seves obligacions». Això és el que diu la senyora Boyle en una conversa amb la senyoreta Casewell en la qual queda patent que els temps estan canviant. Per què assegura ella que ara és difícil trobar servei? De què acusa la senyoreta Casewell? Per què? Justifica la teva resposta.

5. Malgrat la gran nevada i com en dificulta la mobilitat, l’oficial Trotter arriba a la mansió en la segona escena. Com ho aconsegueix? Per què s’ha desplaçat fins aquí de manera tan urgent?

6. Abans de finalitzar el primer acte descobrim que la senyora Boyle menteix. S’ha mostrat implacable amb la moralitat i el comportament dels altres, i no obstant això ha mentit. Què pretenia amagar?

7. En el segon acte, la Mollie diu esgarrifada: «No en tinc ni idea, del que pensa el sergent. L’únic que sé és que aconsegueix que et plantegis coses sobre els altres. Comences a fer-te preguntes i a dubtar de tot, i la persona a qui estimes i que et penses que coneixes bé, de sobte et sembla… un desconegut. (Xiuxiueja.) Això és el que passa als malsons. Estàs en algun lloc envoltat d’amics i de sobte els mires a la cara i ja no són els teus amics; són uns altres, uns farsants. Potser és veritat que no et pots refiar de ningú… Potser tots som uns desconeguts…». Podries imaginar un malson d’aquest tipus? Escriu un relat breu on aquesta sensació sigui el motor de la trama.

8. En Trotter pressiona la Mollie perquè li expliqui la seva relació amb el cas de la granja Longridge. Què té a veure ella amb els nens que van viure allí?

9. La resolució del cas està relacionada, finalment, amb la identitat del nostre policia. Qui és en realitat l’oficial Trotter?



Activitats per treballar després de la lectura

1. Un cop llegida l’obra, tornem al nostre títol: per què creus que l’obra es diu La ratera? I com relaciones ara la cançoneta «Tres ratolins cecs» amb la trama? Ressegueix les ocasions en què apareix en l’obra i contextualitza-les breument. No és el primer cop que Agatha Christie s’inspira en una cançoneta per crear una trama misteriosa. Una cosa semblant va utilitzar, per exemple, en la seva novel·la Deu negrets. Busca informació sobre aquest títol: de què tracta?

2. La ratera ostenta un rècord mundial: és la peça teatral que més temps s’ha mantingut en escena, sense interrupció. Mira aquest vídeo promocional de l’obra que avui dia encara es representa a Londres https://www.youtube.com/watch?v=SsexOrGwQqQ. A què creus que és degut aquest èxit?

3. Durant tota la representació, l’autora juga amb l’anomenat concepte del whodunnit (una elisió col·loquial de l’anglès who has done it? [‘Qui ho ha fet?’]) per despistar l’espectador i fer que sospiti de tots els personatges. Quines pistes argumentals es van donant per tal que pensem, erròniament, que certs personatges són l’assassí? Tria alguna característica de cada personatge que el converteixi en el possible criminal.

4. Algunes dades biogràfiques de l’assassí segurament fan que sentim una certa empatia per ell. Per què? Aquesta és una de les genialitats de l’autora: el final de l’obra tanca el cas, però obre d’altres qüestions que ens deixen un regust amarg. En Georgie és més víctima que botxí? Fins a quin punt mereix càstig qui pateix una mica de bogeria? Com es compensa un error de la justícia? Contextualitzeu aquestes preguntes i debateu-les en l’aula.

5. Tal com addueixen alguns crítics, a La ratera hi podem trobar algunes inversemblances, en concret alguns fets poc realistes, però que afavoreixen la trama i són necessaris perquè es mantingui i progressi el suspens. Els has detectat? Comenta’n almenys dos.

6. Ha arribat el moment de passar a l’acció. En grups reduïts, trieu un fragment de l’obra i representeu-lo, bé a classe o bé enregistrant-lo com van fer aquests alumnes d’un taller de teatre: https://www.youtube.com/watch?v=J8yG4MZCtPM. Sereu capaços de mantenir el suspens?





AGATHA CHRISTIE, nom de ploma d’AGATHA MARY CLARISSA MILLER, LADY MALLOWAN, DBE (Torquay, 15 de setembre de 1890 - Winterbrook, 12 de gener de 1976), ha estat, segurament, l’escriptora anglesa de novel·la detectivesca més important i innovadora. Sovint és anomenada «reina del crim». També va escriure novel·les sentimentals sota el pseudònim de Mary Westmacott. És l’autora més venuda de qualsevol gènere, a excepció de William Shakespeare. S’han venut al voltant de dos mil milions d’exemplars dels seus llibres en anglès, i uns altres mil milions en unes tres-centes tres llengües en què ha estat traduïda.

Christie va publicar més de vuitanta novel·les i obres de teatre, principalment del tipus d’habitació tancada i de problema, en la majoria de les quals intervenia algun dels seus personatges principals, Hercule Poirot i Miss Marple. Encara que li agradava variar en la forma establerta de les històries detectivesques, era escrupolosa en el fet de jugar net amb el lector i no amagar-li cap tipus d’informació per tal que pogués resoldre el misteri.

Algunes de les seves novel·les s’han portat al cinema, fins i tot diverses vegades (Assassinat a l’Orient Express, Mort al Nil), etc.





Notes


[1] Cançó infantil anglesa molt popular. [Torna]



[2] Ciutat índia situada a la riba del riu Ganges. [Torna]



[3] Tots dos, l’Scrooge i en Tim, son personatges dickensians i apareixen a l’obra Cançó de Nadal (1843). [Torna]



[4] Un dels monuments arquitectònics més cèlebres de Londres, dissenyat pel famós arquitecte anglès Christopher Wren (1632-1723). [Torna]



[5] El cockney és l’accent d’una zona particular de l’est de Londres. [Torna]



[6] En anglès, monkswell vol dir «pou del monjo». [Torna]



[7] Robin significa «pit-roig» en anglès i wren «reietó», dos classes d’ocells. [Torna]



[8] Jeunesse vol dir «joventut» en francès. [Torna]





