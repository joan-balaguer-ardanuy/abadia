Aquest primer volum de «Memòries» arriba fins a l’any 1980, quan Jordi Pujol és elegit president de la Generalitat. Abans, però, hi ha els anys de formació d’una personalitat excepcional: els vincles familiars pagesos, la guerra i els estudis, les lectures i els mestres, la formació religiosa i política, els viatges per conèixer Espanya i Europa, el casament i els fills, l’enfortiment nacionalista i la pregunta fonamental: «Què he de fer per Catalunya?». Tot seguit, la militància clandestina, un consell de guerra, la presó, la fundació de Banca Catalana i una llarga trajectòria de mecenatge cultural. Jordi Pujol fa país, fa política, funda CDC i protagonitza la transició juntament amb Josep Tarradellas, Miquel Roca i Junyent, Ramon Trias Fargas, Josep Pallach, Joan Reventós, Antoni Gutiérrez Díaz, Adolfo Suárez, Leopoldo Calvo Sotelo o Santiago Carrillo. Un relat escrit amb nervi i passió que inclou les idees polèmiques d’un home que sovint neda a contracorrent, que sempre és i ha estat ell mateix, per bé que sovint s’ha declarat «poc pujolista».





Jordi Pujol





Història d’una convicció (1930-1980)


Memòries de J. P. - 1



ePUB v1.0

Puck 18.05.22





Títol original: Memòries. Història d’una convicció (1930-1980)

Jordi Pujol, 2007

Foto de la coberta: Fermí Esteve, Arxiu CDC

Transcripció: Manuel Cuyàs, 2007

Edició digital: Reynus (v0.9)

Segona edició: Puck (v1.0)

ePUBCat base r1.3





PRÒLEG


M’ha costat decidir-me a fer aquestes memòries. Tot i que des de ben poc després de plegar de President i de retirar-me de la política activa —o enretirar-me, com vaig dir, però en tot cas de quedar-ne realment molt al marge— molta gent m’ha demanat que les fes.

Em diuen fins i tot que tinc l’obligació de fer-les. Perquè, diuen, poden ajudar a entendre coses que han passat, situacions, realitats que de vegades són difícils de copsar.

M’hi he resistit durant tres anys per diversos motius.

Un primer motiu és que crec que massa sovint les memòries es fan per posar-se més galons dels deguts. O per passar comptes amb tercers. I jo crec que aquesta no ha de ser la raó de ser d’unes memòries. És clar que cal explicar la pròpia versió dels fets, i les motivacions del que s’ha fet i explicar el que honestament creiem que hem fet bé, i criticar els fets, les persones i les institucions que creguem que han de ser criticades. Però amb tota l’objectivitat de què hom sigui capaç. I sense ferir innecessàriament. Encara que un estigui retirat, o enretirat, té el deure de no crear tensió i de no obrir ferides més del compte.

Potser ara seré massa benèvol amb mi mateix. Però és el que penso. Penso que tinc prou esperit autocrític per donar de vegades una imatge més aviat negativa de mi mateix. En teoria això es valora com un mèrit, com un signe d’honradesa. Però de fet només en teoria. Jo més d’un cop he fet un reconeixement franc i sincer d’un error, o fins i tot d’una acció que després m’ha semblat poc correcta. Poques vegades se m’ha reconegut el valor de fer-ho. Al contrari, molt sovint s’ha utilitzat contra mi. I és que la política és un ofici dur, que barreja la grandesa del servei públic amb ingredients no tan nobles.

Això pot ser una causa de decepció per a alguns. Em pregunten: «Faràs gaire sang? A X o a Y, els cantaràs les quaranta?» Una mica de sang la dec fer, però en conjunt poca. En Manuel Cuyàs mateix sap com he rebaixat el to d’algunes crítiques, alguns judicis molt negatius o com he deixat en l’impersonal —és a dir, sense noms i cognoms— algunes opinions punyents. Això potser lleva contundència a les Memòries. O els lleva valor documental. O no dóna una visió prou exacta del que penso de segons què i de segons qui. Però qui vulgui entendre ja ho entendrà. I el meu propòsit no és llençar més llenya al foc de la ja massa difícil vida política catalana.

Just quan estava acabant aquestes Memòries m’han fet a mans un llibre d’Édouard Balladur, que fou primer ministre francès i candidat a la presidència. Es titula Maquiavel en democràcia. Mecànica del poder. No sé si se’n pot dir un llibre cínic. O simplement és lúcid. En tot cas és aclaridor d’una certa manera d’entendre la política. O d’anar a la política. És una bona guia per a qui fa política per política. I per al poder i l’èxit personals.

La seva lectura m’hauria de descoratjar. Tot i així recomano que es llegeixi.

Explica, sobretot, què s’ha de fer per tenir èxit. I moltes de les coses que s’han de fer, segons el llibre, estan bé. Per tant el llibre podria tenir un sentit moral. Per què doncs dic que és un llibre que convida al cinisme? Doncs perquè deixa clar que no cal que tot això, positiu, que s’ha fet per anar endavant sigui autèntic. És més, millor que no ho sigui. Millor que sigui fingit. És per això que és un llibre cínic. És a dir, que segons la definició del Diccionari de l’Institut d’Estudis Catalans, «impúdicament menysprea els valors morals».

El llibre es podria haver titulat Manual per accedir al poder o bé Com triomfar en política. I el que causa mal efecte és que en la llarga, molt llarga llista de coses que cal fer o de qualitats que cal tenir —o que cal fingir tenir— per triomfar pràcticament no hi figura el fet de tenir conviccions. Doncs bé, jo tinc la pretensió —i que se’m perdoni la immodèstia si és que ho és— que en el meu cas el que de molt més ha pesat en la meva vocació i la meva dedicació polítiques han estat les conviccions. Em crec mancat de molts dels atributs que Balladur considera necessaris per a l’èxit polític. I crec que he aplicat poc o gens moltes de les seves receptes. El que en canvi no m’ha fallat mai són les conviccions. I que se’m disculpi si això resulta petulant. En tot cas no vull ser d’una altra manera.

I si ara parlo del llibre d’en Balladur és perquè m’agradaria que aquestes Memòries —per batec i per actitud— fossin ben diferents.

Em frenava un altre fet. He estat durant molts anys —de fet, seixanta— immers en l’acció i la reflexió entorn de Catalunya, la societat, la gent. I mai no m’he aturat a pensar que potser algun dia hauria d’explicar o de justificar la meva acció. I no he fet el que hauria d’haver fet, que és dur un diari. Un diari molt elemental, amb un comentari breu de dues o tres línies per cada entrevista, debat, visita, viatge, inauguració o incident.

Però comprenc que finalment això no pot ser una excusa. Perquè en canvi tinc l’agenda dels 23 anys de govern, sense cap comentari, però deixant clara la cronologia, i això espero que serà molt útil per al segon volum. I hi ha l’hemeroteca. I he escrit i conservo moltes, moltíssimes altres coses, conferències, articles, entrevistes, discursos de tema polític, econòmic, social, cultural. I tot això abasta des del text de circumstàncies al text doctrinal. Tant és així que aquestes memòries no poden ni utilitzar tot aquest material ni menys furgar-hi a fons. Seixanta anys de vida activa, molt diversa i en temps de tants canvis no es poden comprimir en 600 pàgines. De fet, tot aquest període, qui l’haurà de treballar més a fons i amb calma són els historiadors.

En tot cas, pel que fa a mi mateix, crec que el que havia de mirar de fer és un treball honest que ajudi no a conèixer fins a l’últim detall, però sí a atendre les línies bàsiques de la meva acció i del meu pensament. I que a través d’això ajudi a entendre i a fer una valoració d’aquestes dècades. És més, un cop enllestit aquest primer volum m’adono que jo mateix, si Déu em dóna vida, salut i un bon ànim, un cop enllestides les Memòries hauré de seguir enfondint i explicant amb més detalls certes parts o incorporant nous fets i noves explicacions.

En tot cas, si aconseguís fer bé aquestes Memòries serien una bona lliçó d’història. D’història en general i especialment d’història política. Dels encerts i els errors meus, i també dels dels altres, i dels col·lectius. Potser podrien ajudar a tenir una visió més exacta del que el país és i del que pot ser. I del que ha de voler ser. També dels nostres valors, dels nostres actius. I dels nostres dèficits diguem-ne estructurals. Ens podria ajudar a veure com es poden compensar. I podria ajudar el país a rectificar el que calgui rectificar. I per tant, a treballar pel futur.

Potser també podria donar resposta a una demanda que alguns m’han fet. El que convé que expliquis —i que expliquin en general els polítics— són, em diuen, els mecanismes de l’acció política. Els mecanismes per dintre, que no vol dir les xafarderies —de vegades també—, sinó sobretot el perquè real de les decisions, què és el que ha fet encallar o desencallar iniciatives, l’explicació del perquè dels errors, o dels èxits.

De tota manera ja avanço que, en això, el segon volum, que serà molt més polític, pot ser que sigui més agraït.

Perquè el que he de dir d’aquest primer volum és que tant o més que unes memòries és una autobiografia. És la història d’un noi que va decidir servir el seu país, el seu ideal social i humà, la seva visió del Món. I que va fer camí. No hi deu haver gaire diferència entre unes memòries i una autobiografia. Però aquest primer volum en una part important està dedicat a explicar el que fou la formació d’una persona, la meva. I a través d’això, els temps que he viscut, que tots plegats hem viscut i que ens han configurat. Que fan que jo sigui com sóc, i molta gent, ben diversa, sigui com és, i el país sigui com és. I això li dóna un valor general. No només personal.

La il·lusió, el desig. Les ganes de créixer, de ser gran. «Hem de passar pel món deixant petjada.» És una frase que he repetit mil vegades, a gent diversa i en temps també diversos. A gent generalment jove. Des de Virtèlia a la JNC, passant pel CC i actualment per tantes reunions amb joves de tota mena. Deixar petjada. Bona petjada, és clar.

Segur que aquesta il·lusió i aquesta ambició, personalment, les he tingudes. Però crec poder dir que sobretot he desitjat que les tingués Catalunya. Que Catalunya volgués fer quelcom que valgués la pena. Que fos gran. «No serem mai grans per població, ni per potència econòmica, ni per pes polític. Però ho podem ser per convivència, per fidelitat a valors bàsics, alhora d’identitat i d’universalitat, per ambició moral. I per creativitat i esperit de modernitat. I per valors humans.» Aquest ha estat durant tota la meva vida el sentit del meu discurs. Ara, als 77 anys, em puc preguntar si he estat fidel a aquest discurs. O si almenys ho he intentat amb prou energia i prou intel·ligència.

No em toca donar la resposta. Ni per mi ni, molt més important, per Catalunya. Aquestes memòries només són el relat d’uns projectes, d’unes il·lusions, d’una manera de ser, de pensar i de fer. La resposta, el judici —sobre mi i sobre Catalunya— correspon a la gent i al temps. Un judici que he d’esperar amb esperit humil i d’acceptació. Amb el sentit de dignitat que correspon a tota persona que ha volgut servir grans ideals. Però com a català i simplement com a persona, amb fidelitat al projecte i amb ambició de magnanimitat i alhora de confiança.

Només, per acabar, una invitació. Invitació a congratular-se. A congratular-nos tots plegats. Perquè si bé és cert que la meva generació no ha assolit totes les fites que s’havia proposat, o que havia somiat, aquelles fites fins i tot exaltades de les quals parlo a Des dels turons a l’altra banda del riu, no és menys cert que hem fet camí. La meva generació i la que ve al darrere. Molta gent del país i molt diversa. El país en general. La boira del moment actual —i la boira sempre crea incertesa— no ens ha de fer menystenir l’esforç que el país ha fet. Esforç generós envers ell mateix i la seva gent i també de cara enfora. Catalunya ha estat humanament i políticament, culturalment i socialment un país generós. Estiguem-ne orgullosos. I d’aquest orgull, del qual tot el país en pot participar, traiem-ne l’energia que cal per anar endavant.

JORDI PUJOL

Barcelona, 27 de setembre de 2007

Premià de Dalt, 30 de setembre de 2007





PRIMERA PART


SORTIR DE MATINADA





1


ENTRE POBLE I CIUTAT

Sóc fill d’en Florenci i la Maria. Florenci Pujol i Brugat, de Premià de Mar, i Maria Soley i Mas, de Premià de Dalt.

Sempre he admirat la gent que coneix bé la història de la seva família. Com el meu amic Jaume Riera de Premià de Dalt, que a la façana de casa hi va poder fer figurar la data més llunyana de la llar i dels avantpassats: el 1171. Jo no arribo més enllà dels avis.

L’avi Pujol, Ramiro Pujol i Rosa, era de Darnius, a tocar de la frontera amb França. Hi tenia una fàbrica de taps de suro que ell mateix havia fundat. Va arribar a ser un home benestant. Estava casat amb Conxita Brugat, filla segona d’un propietari de Cabanes, prop de Figueres. Ella i ell s’havien conegut a l’aplec de Terrades. Personatges i llocs, com es pot comprovar, molt empordanesos. Van tenir cinc fills: la Teresa, en Narcís, en Florenci, que va ser el meu pare, en Francisco, que li era bessó, i la Concepció.

L’avi va anar bé mentre va vendre taps als xampanyers francesos, que eren els seus clients principals. Els va perdre tots quan durant la guerra del 1914 la Xampanya va ser ocupada pels alemanys. Es va arruïnar. Totalment. Tot el que tenia va quedar per als creditors. Un parent llunyà que era capellà dels Germans de les Escoles Cristianes a Premià de Mar li va dir de traslladar-se amb la família al seu poble, on moltes fàbriques de teixits necessitaven gent. La mateixa guerra que havia estroncat el comerç dels taps empordanesos reclamava material de vestir i feia funcionar els telers del Maresme.

L’avi pertanyia a aquella mena d’homes als quals fa vergonya quedar malament. La matinada d’un dia de l’any 1916 va agafar l’escopeta i va sortir tot sol de Darnius fent veure que anava a caçar. A peu, es va dirigir a l’estació de Figueres. A les vuit, l’àvia Conxita, amb els cinc fills i un oncle molt vell, va pujar a la diligència que sortia de la plaça del poble per anar-se a reunir amb el seu marit i agafar el tren cap a Premià. Hi va haver gent alertada que es va congregar a la plaça per veure com els Pujol, arruïnats, se n’anaven. Aquell dia, i potser també abans, alguna cosa es va trencar entre la meva àvia i Darnius. Amb els anys, l’avi va tornar diverses vegades al poble. La dona l’acompanyava només fins a l’entrada. S’asseia en una fita del camí i esperava que l’avi tornés. Durant trenta o quaranta anys no va voler entrar a Darnius.

Un cop a Premià de Mar, l’avi i el seu noi gran, el que seria el meu oncle Narcís, es van posar a fer de teixidors. En Narcís era un nen de tretze anys i s’havia d’enfilar a una cadira per poder arribar al teler. Sempre que veig el quadre «La teixidora», de Gabriel Planella, penso en el meu oncle, petit i desemparat davant la màquina plena de fils i de borra, com la nena de la pintura.

La imatge naturalista de temàtica industrial oferiria una tragèdia quan uns anys després, la Teresa, la filla gran dels avis, moriria atropellada pel tren a l’estació de Premià de Mar. Es trobava a la plataforma exterior d’un d’aquells vagons de fusta dels trens de vapor quan el vehicle va fer un retruc que li va fer perdre l’equilibri i la va llançar a la via. El tren li va passar per sobre en presència de la seva mare.

Més tard l’avi va deixar la feina de teixidor. Es va ocupar amb diverses activitats fins que es va dedicar a la venda de material de la construcció, un negoci que en l’actualitat continua un cosí germà meu, en Ramir, ara ja amb el nom de fonts familiar catalanitzat.

Quan de petit els vaig conèixer, els avis vivien en un casa de cós al número 18 del carrer de Premià de Mar que porta el nom del patró de la vila, sant Cristòfol. Formaven una família de classe mitjana de poble. L’àvia Conxita era una dona molt de casa seva. L’avi Ramiro tenia una certa propensió per a les activitats culturals i cíviques, encara que no va entrar mai en política. Llegia La Publicitat. Era un catalanista moderat, i sobre la seva tendència ideològica només puc aportar la sensació que no va votar mai la Lliga.

Abans de passar als avis Soley, potser que oferim una primera aparició a la figura del fill tercer dels avis Pujol, en Florenci, o sigui el meu pare. Havia nascut a Darnius el 1906. Després d’estudiar als Hermanos de Premià de Mar, l’escola del parent capellà que havia cridat la família, va entrar a treballar de grum a l’establiment que la Banca Marsans tenia a la Rambla de Barcelona, prop de la plaça de Catalunya, més o menys on ara hi ha el cinema Capitol. Agafava cada dia el tren i es plantava a Barcelona. En acabat, el mateix tren el tornava a Premià. Era un home espavilat. Ho demostra el fet que, des de la condició subalterna, amb el temps, va arribar a ser un borsista molt considerat a base d’haver observat com jugaven a borsa els clients del banc. Amb uns diners que va manllevar, als dinou anys va entrar un dia al bolsín del carrer d’Avinyó i va començar l’ofici que no abandonaria fins que vam fundar Banca Catalana. Va ser un borsista independent, que treballava per ell. Es va guanyar sempre bé la vida encara que fins als anys quaranta no va aconseguir una posició sòlida. He dit abans que l’avi era un catalanista tebi. El meu pare ho va ser de manera molt més robusta. Conseqüència de l’evolució generacional. Durant la República, votava ERC.

Per trobar els avis materns hem de sortir de Premià de Mar i enfilar la carretera que condueix a Premià de Dalt, el poble veí. Al Maresme abunden els pobles de «dalt» o «de munt», i els que, amb el mateix nom, són «de mar». En general, els pobles més antics són els muntanyencs. Alguns dels marítims, que van començar com un barri de baix, van guanyar municipalitat pròpia quan el mar es va veure lliure dels perills dels pirates. Gràcies en bona part a la línia de tren més antiga d’Espanya que els uneix des del 1848, van acabar disposant d’un pes demogràfic superior als pobles dels quals s’havien segregat. El Premià de Dalt dels avis Soley tenia 1.000 habitants enrasats. El Premià de Mar dels avis Pujol en tenia 3.500. Ara, Premià de Dalt en té 9.000, i Premià de Mar, 28.000.

L’avi Soley, Joan Soley i Sala, havia nascut a Santa Perpètua de Mogoda i s’havia desplaçat a Premià de Dalt de molt jove. Pel que he pogut saber, que és poca cosa, la seva família devia ser molt modesta. Algú de Santa Perpètua em va dir un dia que «eren pobres». Un altre em va informar que el canvi de domicili es va produir a final del segle XIX, probablement a causa de la fil·loxera.

Joan Soley es va casar amb la Maria Mas de cal Pastor de Premià de Dalt. Si la casa duia aquest nom és perquè devia haver tingut ramats. Jo no els vaig atrapar, però suposo que alguna cosa deu voler dir que el germà de l’àvia s’encarregués de l’escorxador del poble.

Quan es va casar, l’avi Joan no sabia llegir ni escriure. L’àvia Maria n’hi va ensenyar. L’home, que havia començat en la feina de carreter, de mica en mica va anar progressant. Es va fer pagès. Un bon pagès i un bon treballador. Es va comprar una masia dins del poble. Una masia que forma part de la meva biografia de nen i de jove i que jo sempre he enyorat. Quan va ser venuda vaig tenir un disgust tan gran que no la vaig voler veure mai més. Només ara, molts anys després, hi he tornat a passar pel davant. Un dia trucaré i demanaré als amos actuals que me la deixin retrobar per dintre.

Els avis Soley van tenir dos fills, en Bruno, el gran, i la Maria, la meva mare.

En Florenci Pujol i Brugat de Premià de Mar i la Maria Soley i Mas de Premià de Dalt es van conèixer un diumenge a missa de dotze a la Cisa, un santuari que es troba prop dels dos pobles. Es van casar a Montserrat el 1929, molt joves. El nuvi tenia vint-i-tres anys i la núvia divuit. Van anar a viure a Barcelona, on el pare treballava.

El nou matrimoni es va establir en un pis de lloguer del número 15 del carrer de Septimània. En aquesta casa, que ara ja no existeix, vaig néixer jo el 9 de juny de 1930, dilluns de Pasqua Granada.

Em van portar a batejar a l’església dels Josepets, que era la nostra parròquia. L’avi Ramiro va actuar de padrí. Uns dies abans s’havia presentat a la mare per comunicar-li que havia pensat en tres noms per imposar-me, i que se n’hauria de triar un. El primer era Narcís, de forta tradició familiar. La mare no hi va fer bona cara. L’altre nom era Ramir, Ramiro, com ell. La mare va dipositar les esperances en la tercera possibilitat. La tercera era Jordi. Va ser Jordi, sense dubtar-ne. Ningú més de la família, que jo sàpiga, havia dut el nom del patró de Catalunya. Tampoc no el duen, al país, gaires persones de la meva edat. L’avi el va incloure a la terna perquè el va considerar catalanista.

Darrere meu van néixer en Joan, que va morir de meningitis abans de complir un any, i una germana, la Maria. La mort del fill segon va afectar sempre molt els pares.

Després de passar per alguns altres pisos, la família va anar a viure de manera més estable en un del carrer de Còrsega, tocant a Muntaner. En aquest punt de la ciutat de Barcelona se situa el paisatge urbà de la meva infantesa i joventut. Hi he viscut uns quants anys, i me’n sento. Quan hi passo, sempre miro la casa, al número 206 de Còrsega. Després giro la mirada al voltant. Hi evoco la papereria on comprava el llapis i la goma; el cinema Alondra, que abans de la guerra es deia Esplai, on assistia a les sessions dobles dels dimecres; l’home que ens adobava les sabates; el colmado de can Sambola on la mare m’enviava a buscar sal o alguna altra cosa; la pastisseria que servia al pare el tortell familiar dels diumenges; el bar Galeno, molt a prop del Clínic, on, també els diumenges, fèiem una mica de vermut; la barberia on em tallaven els cabells i que encara hi és…

Quan ja no era president, vaig participar en un programa de televisió que recollia els paisatges estimats de diferents personatges. Es van pensar que els conduiria als Pirineus, a Queralbs, on passo uns dies de l’estiu. Ni als Pirineus ni a Queralbs, que és el poble preferit de la meva dona i pel qual sento molt d’afecte. Vaig portar l’equip de la televisió a tres llocs molt diferents i molt meus. Primer, a aquesta cruïlla del carrer de Còrsega amb Muntaner. Després, a Premià de Dalt. Finalment, al campus universitari que en aquell moment s’estava començant a construir a Castelldefels per iniciativa de la Universitat Politècnica i del meu govern. Del passat, dels paisatges del passat que són tan importants per entendre una persona, als paisatges del futur, que també l’expliquen, que m’expliquen.

Tant el pare com la mare eren molt guapos. Ell era un home no gaire alt però ben plantat, simpàtic, enèrgic i alhora dolç. Era seductor i tenia molts amics que l’estimaven i respectaven. Ella era una dona esplèndida. Quan es va casar, la mare gairebé no havia sortit mai del poble. Era una noia molt protegida pels pares que en el futur ho seria igualment per la forta personalitat del marit. De totes maneres, tenia el seu caràcter. Practicava una religiositat sincera i seguia els preceptes, al contrari del meu pare, que no es va fer de missa fins cap al final de la seva vida, i encara. A casa, de totes maneres, sempre es va fer el pessebre per Nadal, es van celebrar les grans festes religioses, i el dia de Tots Sants era obligat anar al cementiri.

El pare ens donava a mi i a la meva germana, una assignació de diners setmanal. A mi, concretament, em feia entrega d’un duro. Pel setembre i l’octubre la quantitat augmentava, però no ens la podíem gastar. A final d’octubre anàvem a l’hospital de nens malalts de Sant Joan de Déu i lliuràvem la quantitat de més que havíem acumulat. Era la manera que el pare tenia de practicar la caritat i de fer-nos entendre el valor dels diners.

A casa vaig descobrir tres llibres que van fer molt servei a la meva personalitat en formació. Un era Elogi de Catalunya, de Joan Vallès i Pujals: ingenu, molt senzillet però suficient per fer-me desvetllar l’estimació pel país. L’altre era El sentiment de pàtria, de Joan Maragall, que completava el primer amb molta més volada conceptual i literària. El tercer era un llibre de fotografies que es deia Àlbum Meravella. Les fotografies van transportar a una Catalunya ignota i a la vegada fantàstica aquell nen que vivia en un pis de l’Eixample i que, deixant de banda un parell de sortides a Montserrat i alguna anada al mercat de Granollers amb la tartana de l’avi Soley, tenia el radi d’acció a Teià, Vilassar, Cabrils i Sant Mateu, els pobles i paisatges del Maresme que giraven al voltant del botó central de Premià de Mar i Premià de Dalt. L’Àlbum em va fer conèixer l’Ebre, Lleida, la Pica d’Estats, Andorra, Setcases… Preguntava als pares: «Setcases només té set cases?» Devia començar a entendre aleshores allò que més tard confirmaria: que un país és sobretot gent i territori.

També vaig tenir aviat molt clara la importància de la llengua. A dotze o tretze anys, em vaig proposar aprendre a llegir i a escriure de manera correcta el català. Ho vaig fer en un estiu amb dos volums de l’editorial Barcino trobats també a casa, que contenien l’un els exercicis i l’altre les solucions. Vaig convèncer els integrants de la colla d’amics de Premià de Dalt de pagar cinc cèntims cada cop que algú digués una paraula incorrecta. A final d’estiu vam fer un bon vermut amb la quantitat recollida.

Premià de Dalt era on passàvem les vacances. És un poble bonic. La muntanya del Maresme té molta gràcia. Sant Mateu, el punt més alt del conjunt orogràfic, és preciós: aquella vista esplèndida sobre el mar, aquella masia, aquella ermita, aquells xiprers, aquell camí amb pins a banda i banda que recorda les antigues vies de circulació romanes…

L’avi Joan era l’alcalde de Premià de Dalt en representació de la Lliga. No és que pretengués seguir carrera política. Els prohoms locals de la Lliga van buscar un home que els representés i van trobar en l’avi, que era conegut i molt bon home, la persona ideal.

L’alcalde i avi Soley era en tot molt senzill. Si a casa els avis Pujol entrava La Publicitat, a la masia de Premià de Dalt ho feia Las Noticias, un diari gasetiller, ràpid de traç i molt fàcil de llegir per a l’home que havia après de lletra ja gran.

Feia vida estiuenca, en aquesta masia. La casa no tenia vàter. Com explica Josep Pla a Els pagesos, el vàter no va entrar a les cases rurals del país fins ben entrats els anys quaranta del segle passat. Abans, a l’època en què jo vaig freqüentar la masia materna, anàvem de ventre en unes comunes que connectaven amb un dipòsit sota terra, on s’acumulava la mesquita que servia d’adob.

La nostra masia només disposava d’un petit hort per al consum familiar. L’avi tenia llogades unes feixes de bon regadiu, bastant grans, a can Figueres. Els amos, dos concos que vivien tot l’any a Barcelona i no es deixaven veure mai pel poble, llogaven als pagesos de la contrada els terrenys, que eren de molta extensió. L’avi Joan es va fer mereixedor de la confiança dels dos homes, de manera que el van nomenar administrador de la finca. Una de les seves feines consistia a repartir l’aigua entre els altres pagesos. Cobrava també els lloguers, i una vegada cada tres mesos treia el vestit bo i la gorra de l’armari, es calçava sabates i baixava a Barcelona per dipositar els diners recollits i els seus propis a les mans dels propietaris. Els dos concos el rebien durant vint minuts. Quan tornava al poble, l’àvia Maria li preguntava sistemàticament: «Què, Soley; què diuen els senyors?»

L’àvia Maria era sorda i parlava poc, però per la manera com em mirava i em tractava intueixo que es forjava ambicions sobre mi, que pensava que jo en aquest món podia fer coses de valor. M’ha deixat una pena molt gran. Va morir l’estiu del 1954. Jo era en aquell moment a Premià de Dalt passant les vacances. Un matí que me n’anava a Barcelona vaig pensar de fer-li una visita a la seva habitació, on jeia malalta. Però anava just de temps, l’autobús se m’escapava, i no vaig calibrar l’abast de la malaltia ni vaig imaginar que el desenllaç es podia precipitar. Vaig ajornar la visita fins al vespre, i quan hi vaig arribar, l’àvia ja era morta.

En aquell hortet de la masia de l’avi vaig plantar un petit camp de patates, quan tenia vuit anys. Un dia que m’hi entretenia, l’oncle Bruno, que hi estava treballant, va descarregar el xapo damunt el meu cap. El sol li venia a contrallum i no havia vist que jo li passava pel davant. L’eina em va colpejar la cella dreta. Encara se m’hi coneix el senyal. Si l’oncle arriba a picar mig pam més amunt, en aquell moment s’hauria acabat en Jordi Pujol.

Acompanyava l’avi a les feixes i observava com treballava. Sobretot, com canalitzava l’aigua per al reg des de la mina. Jo havia entrat algun cop dins l’excavació llarga, fosca i humida. El meu amor per l’aigua té l’origen en aquesta sensació de donar vida que transmet l’acció de regar. No parlo de l’aigua de mar, que he mantingut sempre un mica a distància, ni de l’aigua decorativa d’un estany. La meva estima és per l’aigua que fa servei. La de regadiu i la que mou fàbriques. Situem-nos a Castellar de n’Hug. Al començament, el Llobregat és un riu juganer, salvatge. Bonic. Al cap de cent metres, cent metres només, ja l’han encotillat en una canonada, ja el fan treballar, ja està en disposició de fer funcionar les indústries de l’encontrada i de més avall. El Llobregat, el Ter: aquests són els meus rius. Afegim-hi el regadiu que vivifica els camps, que els torna verds, que dóna fruits, i el resultat és l’aigua que estimo. Jo sóc un romàntic del regadiu. Un interessat per la creació ben feta de riquesa. D’entrada i com a primera definició que alguns fets de la meva vida que ja veurem aniran confirmant, em declaro un productivista.

Premià de Dalt era la vida dels pagesos i també de la gent que treballava a la fàbrica dels Vilà, situada a tocar de la masia. La remor dels telers funcionant penetrava dins la casa durant tot el dia, i la mateixa insistència feia que acabés no sentint-se. La fàbrica feia tres torns i jo em despertava de nit quan els telers s’aturaven i callaven entre l’últim i el primer. Es produïa llavors mitja hora de silenci total, absolut, que jo escoltava des del llit.

El Premià de Dalt de la meva infantesa i d’una part de la meva joventut té aquesta barreja de ruralia i menestralia que va ser la composició comuna de tants pobles i ciutats mitjanes de Catalunya fins gairebé als anys seixanta del segle XX. Pobles basats en l’equilibri entre la pagesia i la fàbrica. Les dones dels pagesos feien de teixidores. Uns quants homes treballaven a la fàbrica ocupant càrrecs directius o de manteniment o fent d’escrivents. Uns altres eren electricistes, camioners… La resta feinejava al camp.

A Premià de Dalt em trobava a mig camí entre el noi de Can Soley i el fill de la colònia d’estiuejants barcelonins. Un dia anava amb bicicleta amb altres amics de ciutat. Davant nostre va aparèixer el meu avi conduint el carro. Tornava de l’hort amb la indumentària de pagès, suat, brut de fang. Davant els amics, tots excel·lents però una mica distants de la vida rural, jo podria haver dissimulat, fer veure que no reconeixia aquell home o que no l’havia vist. Vaig alçar la mà i perquè em sentís tothom el vaig saludar. «Bona tarda, avi.»





2


LA GUERRA PERDUDA

Abans i durant la guerra, alguns diumenges anàvem a dinar a casa els avis Pujol de Premià de Mar. Els àpats començaven bé i acabaven malament. Els tres germans, en Narcís, el pare i en Francisco, discutien de política com desesperats. Tots tres eren d’ERC, però cada un representava les diferents sensibilitats del partit de Macià i Companys. Jo, amb cinc o sis anys, escoltava. La tia Concepció sempre acabava plorant. L’avi, només de tant en tant i quan la discussió pujava molt de to, deia: «Nois, nois, així no anirem enlloc.» L’oncle Narcís, dintre d’ERC, pertanyia a la facció d’Estat Català i era regidor de l’Ajuntament de Premià de Mar. Un dia, l’avi va voler presenciar un ple municipal. A la sortida es va acostar al fill: «Escolta, Narcís, no tornaré més; no vull veure uns homes barallant-se d’aquesta manera.»

L’oncle Narcís va tenir una participació en els Fets del 6 d’Octubre. Així que li va arribar la notícia de la insurrecció del president Companys, va agafar el fusell i amb uns altres homes va anar fins a Barcelona. La intenció de l’escamot era assaltar les casernes que l’exèrcit tenia darrere el parc de la Ciutadella, en l’actualitat ocupades per la Universitat Pompeu Fabra. S’hi van apostar a prop, de nit, i encara bo que els van dir que no havien d’atacar fins que no els ho indiquessin. No va arribar cap ordre, i al matí l’oncle va tornar a Premià amb tot el grup sense haver disparat ni un tret. Tindria ocasió d’usar les armes més aviat del que ell i tothom es pensaven.

El mes de juliol de 1936 recordo dues baixades a Premià de Mar des de Premià de Dalt. La primera, va ser el dia 12. Eren els dies de la festa major, i vam entrar a l’envelat. Hi actuava un conjunt de jazz que es deia Felipe y sus cubanolos. Va ser el primer cop que vaig veure uns homes negres. Hi vam tornar el 19, per anar a la platja. Era diumenge. El pare, que llavors tenia vint-i-nou anys, parlava amb uns coneguts: «Diuen que s’ha revoltat un general al Marroc i que aquesta nit s’han sentit canonades a Barcelona.» La nit abans, el pare havia assistit al Teatre La Massa del poble veí de Vilassar de Dalt, on la companyia del Romea de Barcelona hi havia representat Marieta cistellera. A l’entreacte ja havia escoltat notícies inquietants. Jo tenia llavors sis anys i un mes i la meva impressió és que els adults estaven, de moment, prou tranquils.

Els dies següents tot va canviar. Per primera vegada vaig sentir parlar d’assassinats. «Diuen que han matat uns industrials de Terrassa.» La violència i la mortaldat es van anar apropant: Barcelona, Premià de Mar… Des de la masia de l’avi vaig contemplar com l’església de Premià de Dalt cremava. L’església de Premià de Mar va ser destruïda a cops de pic i de mica en mica, a consciència.

Durant uns quants mesos, no van ser els partits polítics, sinó els comitès, els que van prendre el poder en molts pobles i ciutats. Entre juliol i octubre del 1936, a Premià de Mar van matar tretze homes. Sis premianencs més que residien fora de la vila van fer la mateixa fi. A un parent llunyà meu el van matar a la collada de Parpers. Després van ruixar el cos amb gasolina i el van cremar. Ser d’esquerres no era garantia de res. El comitè de Premià de Mar va intentar matar un militant d’ERC perquè el considerava sospitós d’haver protegit uns capellans de l’escola del parent que havia cridat els Pujol de Darnius. La família de l’home, desesperada, va recórrer al govern de la Generalitat i el conseller Josep Tarradellas en persona va haver d’imposar l’autoritat per salvar-li la vida in extremis.

L’oncle Narcís, que a més a més de regidor municipal era el cap local del sometent, va demanar permís a l’alcalde per desarmar la FAI. L’alcalde s’hi va negar per por, i l’oncle va dimitir. Un gest honrat que, sense ell sospitar-ho, va ser la causa que se’n sortís prou bé quan, acabada la guerra, el van agafar.

Un fet que per motius familiars em toca de prop potser va ajudar que a Premià de Dalt, en canvi, no matessin ningú durant els moviments revolucionaris de l’inici de la guerra. Un dia, poc abans dels fets de juliol, dos militants de la FAI de Premià de Dalt van baixar a Premià de Mar per posar una bomba en una fàbrica. El meu oncle Narcís, va sortir amb el sometent a perseguir-los. Els faieros van fugir amunt, en direcció al seu poble. Com que no sabien on refugiar-se, van anar a demanar ajuda a la primera autoritat local. L’avi Soley en aquell moment aparellava els cavalls a l’era. Després d’engegar un mecagoencony, devia dir als dos homes que eren uns ximples i que ho engegarien tot a rodar. Però els va amagar al celler de casa seva i els va salvar de caure en mans de l’oncle Narcís i el seu escamot. Amb aquella acció l’avi no va complir amb el deure d’alcalde, però va actuar d’acord amb unes complicitats molt de poble, molt de veïnat. Si no hagués amagat aquells dos homes, probablement l’alcalde de la Lliga i administrador dels «senyors» hauria estat perseguit i pres durant la insurrecció juntament amb els membres de les dretes que li donaven suport. S’ha de dir també que el cap d’ERC a Premià de Dalt, en Castells, tenia molta força políticament parlant i era un home de pau. «Tranquil, Soley, tu estigues tranquil», havia dit al meu avi.

La tensió a Premià de Dalt era, de totes maneres, forta. Per Sant Pere, patró del poble, l’enemistat entre l’envelat de la plaça de l’Ajuntament i l’envelat del cafè de Sant Jaume, el de les esquerres i el de les dretes, va ser més enverinada que mai, però no va passar d’aquí. Una altra cosa va ser el front. Vint-i-cinc joves d’un poble de 1.000 habitants hi van trobar la mort. L’aportació de Premià de Dalt al victimari de la guerra, sobretot al front de l’Ebre, va ser enorme. Una placa al cementiri recorda els noms de tots els morts. N’hi ha vint-i-sis. S’hi compta l’agutzil, que va ser afusellat pels franquistes l’any 1939.

El germà de la meva àvia, l’oncle Miquel, a més de treballar a l’escorxador, era el carter del poble. Cada dia baixava a l’estació de Premià de Mar per recollir el correu. Quan tornava, s’asseia en un pedrís de l’entrada del poble i classificava les cartes. Un dia, jo em trobava prop seu. Em va ensenyar una carta. «Aquestes són les que no voldria repartir mai.» Venia del Ministeri de la Guerra. «Totes les que duen aquest remitent comuniquen la mort d’un fill o un espòs.» Un cop, circulant per davant la porta d’una casa del poble, vaig sentit crits i plors de dona. El carter acabava de passar.

Els familiars de Premià de Mar es van anar veient involucrats en la guerra, de manera volguda o per força. Josep Comas, un jove arquitecte catalanista de Badalona que festejava amb la tia Concepció i que amb el temps s’hi va acabar casant, se’n va anar voluntari i va arribar a comandant de sapadors. L’oncle Narcís va ser mobilitzat i enviat a l’Ebre, on no va morir de miracle. L’oncle Francisco, maquinista de la marina mercant, es va veure fent el transport d’armes des d’Odessa a Barcelona. Una missió de risc, molt perillosa. Ens explicava com havia de travessar els Dardanels de nit i amb els llums apagats i passar per l’estret de Sicília, molt vigilat per la flota italiana. Ens deia: «Això del comunisme, vist de prop, és un desastre.» Al final va aconseguir deixar la marina abans no el mobilitzessin. Va anar a Darnius, el poble dels seus pares, i d’allà va passar a Morellàs, just a l’altre costat de la frontera amb França, on els Pujol tenim parents.

Ens vam mantenir a la casa de Barcelona fins a mitjan 1937. Allí vaig passar el xarampió i vaig viure els Fets de Maig i els primers bombardeigs de la ciutat. No vam passar gana. De manera general, les famílies amb vinculacions pageses no en van passar. L’avi Soley ens baixava cada setmana patates, mongetes, bròquils i algun conill. No ho podria assegurar, però l’avi Pujol potser va ajudar en algun moment el pare, econòmicament.

Ens vam acabar traslladant a Premià de Dalt. Trobant-nos a la casa dels avis Soley van cridar la lleva del pare, la del 27. El van enviar al front, però després se les va enginyar perquè li donessin una destinació de xofer i anava i venia del camp de batalla sense haver-se de situar en primera línia. Em vaig quedar amb la mare, la germana i els avis Soley.

Vull aportar dos fets que dibuixen l’estat anímic de creixent desencís de la meva família i, per extensió, de molts catalans en el transcurs de la guerra. Un, el vaig viure directament. Érem encara a Barcelona. Els primers mesos de la guerra, doncs. Jo devia tenir prop de set anys. El pare, la mare i jo havíem agafat un taxi, un d’aquells vehicles pintats de negre i de vermell, que eren els colors de la FAI. El pare es va embrancar en una discussió molt agra amb el taxista. Els motius no els puc recordar, però, pel comentari que el pare li va fer, l’home que ens guiava devia ser molt fidel als colors de l’anarquia que exhibia. El pare li va dir: «…doncs jo m’he fet de la UGT perquè vosaltres ens porteu a la perdició». El pare, com tothom durant la guerra, s’havia hagut de sindicar. Sense ser socialista es va apuntar a la UGT, com ho va fer altra gent contrària al desordre, als assassinats i a la inoperància. En baixar del taxi, la mare li va dir: «Florenci, vés amb compte.»

L’altre fet me’l va explicar la mare anys més tard. Poc abans que el cridessin al front, l’any 1938, dos policies de civil van aturar el pare pel carrer i li van demanar la documentació. Es devien pensar que era un reclamat a files que no s’havia incorporat. El pare, molest, va treure el geni i es va encarar amb els dos homes. Un cop passat l’incident, la mare, que anava amb ell, de nou el va cridar a la prudència: «Florenci, compte; no veus que eren del SIM?» Ell li va dir: «És que primer la FAI i ara en Negrín; ja n’estic fins als collons.»

Les dues respostes del pare il·lustren i resumeixen més que cent articles i més que un tractat històric com l’evolució de la guerra havia desmoralitzat la gent. Un cop neutralitzats els revolucionaris del primer moment «que portaven a la perdició», el govern de la República, molt influït pels comunistes, tampoc no inspirava confiança. L’entusiasme, la convicció i la fe en la victòria estaven per terra. Aquestes condicions no eren les més adequades per a qui al cap de poc havia d’anar al front. L’oncle Francisco havia enviat al pare informació sobre com ho havia de fer per passar la frontera i reunir-se amb ell a Morellàs, però el pare, tot i estar tan desenganyat, es va quedar.

La guerra dels Pujol ja feia temps que s’havia perdut. De fet, la van començar a perdre l’endemà del 19 de juliol. El 19 de juliol de 1936 la meva família era radicalment contrària als revoltats i addicta a la República i a la Generalitat. Tots van ser sempre i fins al final republicans, però les adhesions es van anar refredant. Els assassinats i el desordre dels primers mesos i, després, el gradual arraconament de la Generalitat els van desconcertar i desmoralitzar. A partir de l’ofensiva d’Aragó de la primavera del 1938 van donar la guerra per pràcticament perduda. Desitjaven que no fos així perquè eren conscients que Franco seria un desastre per a Catalunya, però aquella República ja no era la seva i la Generalitat a la qual es mantenien fidels havia mig desaparegut.

El dia 26 de gener de 1939, mentre les tropes de Franco entraven a Barcelona per un extrem de la ciutat, una bateria sortia per l’altre en direcció a França. Entre els soldats derrotats hi havia l’oncle Narcís. Així que els homes van passar per Sant Andreu del Palomar, van descarregar uns trets testimonials. Després van enfocar la carretera de la costa que conduïa a França. Quan la columna passava pel Camí Ral de Premià de Mar, el capità de la bateria va preguntar a l’oncle: «Tu, Pujol, que no ets d’aquí?» Ell li va respondre que sí i el capità li va dir: «En aquesta guerra ja has fet tot el que podies i el que havies de fer. Ara baixaré a inspeccionar el camió del davant. Tu, mentrestant, saltes i te’n vas a casa.»

El comandant Josep Comas, futur oncle meu, aquell dia també va fer el trajecte per aquella mateixa carretera amb el seu batalló de sapadors. Va passar per Badalona, on vivia, i per Premià de Mar, a dos-cents metres de la casa de la seva promesa. Però va continuar. No és igual un comandant que un soldat ras. Un comandant té gent al seu càrrec, n’és el responsable. Va portar el batalló fins a França. Allí el van internar al camp de concentració d’Argelers, d’on al cap d’unes setmanes els parents de Morellàs el van aconseguir treure.

El mateix dia 26 de gener el pare es trobava a Barcelona, i com el seu germà Narcís també va desertar amb la complicitat d’un oficial. A peu i de nit va fer el trajecte de Barcelona a Premià de Dalt passant pels camins de muntanya. Encara no m’explico que arribés a casa sense desorientar-se, perquè no era gens excursionista.

L’endemà, a Premià de Dalt, hi havia expectació. Tot d’una es van sentir unes veus: «Ja són aquí, ja són aquí.» Arrossegat per la curiositat, vaig sortir corrent de la masia per anar a veure les tropes franquistes, que entraven al poble. Quan encara no havia travessat l’era, vaig sentir el puny d’una mà que picava uns vidres. Em vaig girar i darrere d’una finestra de les golfes vaig veure el pare, que aquella matinada havia tornat. Amb el gest em deia: «Passa a casa.» Vaig recular i vaig entrar de nou a la masia. Em va dir: «Aquests no són els nostres.»

El matí del dia de Nadal de cada any homenatjo la memòria de Francesc Macià, el primer antecessor meu a la presidència de la Generalitat, en l’època moderna. Macià, com és sabut, va morir aquell dia de l’any, el 1933. Vaig al cementiri de Montjuïc, em situo davant la seva tomba i hi reso una oració. Quan era president, l’acte tenia caràcter institucional, i, a més de l’oració, pronunciava un discurs breu. Després, baixant, m’aturo davant la tomba d’Enric Prat de la Riba, que és a prop. Macià i el president de la Mancomunitat de Catalunya. Dos creadors d’institucions polítiques pròpies i dos constructors de país que són referents en la meva actuació. Macià és sentiment i impuls romàntic. Prat, l’home que té un país al cap.

Visito també la tomba del meu sogre i la del meu pare, i surto del cementiri preguntant-me: «On se m’ha d’enterrar a mi?»

He presidit la Generalitat de Catalunya prop de vint-i-quatre anys. No he estat un president mític com Macià. No he estat un president màrtir com Lluís Companys. No he estat el seny ordenador que va ser Prat de la Riba. Però he governat el meu país gairebé un quart de segle i en una època decisiva. Algunes coses dec haver fet malament en aquest període, però d’altres han estat un encert, perquè durant el meu govern Catalunya ha fet un perceptible salt endavant. En tot cas he estat un president important. Fins i tot els adversaris ho reconeixen. Potser sí, penso els matins de Nadal, que hauré de ser enterrat en un panteó de prohom, si se’m permet dir-ho.

Però jo sóc el fill d’en Florenci i la Maria. I llavors, aquell mateix matí, penso també que voldria descansar prop seu en la tomba situada directament a terra que hi ha en un altre lloc del mateix cementiri. La làpida que la cobreix és digna, però de tombes com aquella a Montjuïc n’hi ha mil.

I encara hi ha una tercera possibilitat. Una possibilitat que no serà, que jo entenc que no ha de ser, però que en alguns instants de la meva vida m’ha passat pel cap. Ser enterrat en un nínxol mig anònim del petit cementiri de Premià de Dalt.

Què vol dir, això? En cert sentit podria voler dir que no em dec considerar molt bon president, si, com sembla, busco l’anonimat. Però expressa el meu desig de tornar al lloc d’on provinc. D’on provinc no solament des del punt de vista físic, sinó humà i social.

En els meus anys de president vaig voltar per tots els pobles i les ciutats de Catalunya, dissabtes i diumenges inclosos. Curiosament, no vaig passar gaire per Premià de Dalt. Com vaig escriure a Des dels turons a l’altra banda del riu, el meu llibre de la presó, jo sóc com aquell jove que va sortir de matinada del seu poble amb un farcell a coll per anar a veure món, per treballar, per fer-se, i que mentre pujava les muntanyes veia com la llum del sol anava il·luminant el paisatge que deixava enrere. Però, passats els anys i després de moltes activitats, hi he tornat. El Premià de Dalt que retrobo està molt canviat, però hi reconec el meu poble. I, com d’aquella cruïlla del carrer de Còrsega amb Muntaner de Barcelona, me’n sento. Els meus orígens s’han d’anar a buscar entre aquelles famílies mitjanament religioses que, com els meus avis, s’adreçaven a una imatge de sant Pancràs per demanar-li salut i feina. No vaig veure mai que li demanessin diners, riquesa, comoditats. Només salut i feina. Parlo d’uns sectors socials que per la seva mentalitat, les seves actituds bàsiques davant la vida i la seva escala de valors han construït la Catalunya moderna. «Gent d’eina i feina», com deia Vicens Vives.

Alguns escrits meus, alguns articles, alguns pròlegs, estan datats a Premià de Dalt. No els hi he escrit pas tots, però m’agrada deixar constància del món i de l’indret d’on he tret les primeres i fonamentals ensenyances.

Sí, sí, tot això és molt rural. I també molt petitburgès: de classe mitjana i fins i tot mitjaneta, si projectem l’atenció sobre els meus pares, que vivien a Barcelona de lloguer en un pis de la Caixa de Pensions. A mi m’han acusat sovint de botiguer i de pagès. No els llevaré pas la raó. El que passa és que entre el pis de Barcelona i la masia de Premià de Dalt creixerà un jove que es preguntarà com pot servir el seu país, com pot servir Catalunya. I que més tard hi donarà resposta escrivint des de la presó un llibre de crit i pensament. O fundant el banc català que no van saber crear ni els grans burgesos ni gent molt sàvia ni gent molt potent. Un banc que si va fracassar va ser per causes que ja explicaré quan toqui, però també per ambició, per excés d’ambició. Un jove que més tard arribarà a president del seu país i ho serà durant gairebé vint-i-quatre anys.

Jo he predicat i practicat la magnanimitat. L’home magnànim no és l’home condescendent i humil que molta gent es pensa. És l’home capaç de fer coses grans, ambicioses, nobles. Si fa mala mar, no ens quedem a port. Això és petitburgès? Això és ser botiguer o ser pagès en el sentit pejoratiu que alguns donen a aquests mots? Però l’home és barreja de moltes coses, i el mateix dia que pensa que podria ser enterrat en un panteó solemne al costat de Macià i Prat de la Riba pensa que podria ser-ho al cementiri de Premià de Dalt on reposen l’avi Joan que no sabia llegir i l’àvia Maria que n’hi va ensenyar.

Ben pensat, que m’enterrin al costat dels meus pares. Per família i per condició, és el que pertoca.





3


L’ESCOLA ALEMANYA I LA CARRERA EQUIVOCADA

El 1935 tinc cinc anys i el pare em matricula a l’Escola Alemanya, la Deutsche Schule, del carrer de Moià de Barcelona, on ingresso al Kindergarten, el jardí de pàrvuls. Sempre m’he preguntat per quina raó el pare va optar per aquest centre pedagògic, si ell era un anglòfil declaradament antinazi. No n’he tret mai l’aigua clara, però penso que, en la decisió, hi va pesar tant l’admiració que sentia per la cultura i la tècnica germàniques com l’anticlericalisme que llavors cultivava. Les escoles religioses estaven d’antuvi descartades, de manera que el pare va buscar entre les laiques la que podia anar millor per al fill.

Però si ja és sorprenent que m’enviés el 1935 a aquella escola que depenia directament del govern alemany, encara ho és més que hi reincidís acabada la Guerra Civil Espanyola, quan el pare, que acabava de ser depurat, tenia un germà, l’oncle Narcís, a la presó, un altre, el seu bessó, a l’exili, i el seu futur cunyat feia poc que havia sortit del camp d’Argelers. M’hi va matricular el mes de juny, i al setembre Hitler envaïa Polònia. La tria de l’escola va ser un encert per a la meva formació, però no té cap lògica.

Alemanya ha estat durant el segle XX una gran i tràgica contradicció. És de domini públic que jo simpatitzo amb aquell país i l’admiro. M’hi sento bé, i culturalment en sóc deutor. És la pàtria de Goethe, de Schiller, de Kant, el més important pensador modern. És la cultura que ha produït les grans composicions musicals. És el país forjador de la indústria, la tècnica i la ciència que enlluernaven aquell borsista de Barcelona que volia donar un futur sòlid al seu fill. Però és a la vegada el lloc on a vuit quilòmetres de Weimar, només a vuit quilòmetres de la ciutat de Goethe i Schiller, s’hi va situar el camp de concentració de Buchenwald. Hi pot haver una paradoxa més dramàtica? És la paradoxa dolorosa que tres generacions d’alemanys hauran hagut de superar.

Vaig assistir a l’Escola Alemanya, doncs, en dues tongades. Abans de la guerra i després de la guerra. Enmig, entre l’octubre del 36 i l’abril del 37, el pare em va matricular a l’escola Blanquerna, que és a la que trobo que m’hauria d’haver portat des del primer moment i on vaig ser molt feliç. Era una escola alegre, lluminosa, on les coses eren fàcils de fer. Després, quan la família es va traslladar a Premià de Dalt, vaig rebre classes particulars amb Madame Ferrer, una senyora francesa casada amb un pintor català que va resultar ser una molt bona pedagoga i que em va transmetre les primeres nocions de francès.

Una altra mestra particular, de la qual no recordo el nom, en aquell temps de guerra em va donar per llegir un llibre de contes. He retingut a la memòria la narració d’un nen que amb còdols i fustetes construïa un país al voltant d’un bassal que s’havia format a terra després d’unes pluges. Un dia que a Premià de Dalt havia plogut, vaig voler imitar el protagonista del conte i vaig construir jo també un país a les vores d’un bassal que havia aparegut a les feixes de l’avi. Era un país amb uns poblets, un port i carreteres. Quan va estar fet, el bassal es va anar eixugant, com passava al conte. El meu, però, va fer una fi més brusca. Abans que el bassal fos sec, l’avi va avançar amb l’arada i sense adonar-se’n em va destruir la feina feta. El corol·lari el faig ara, setanta anys més tard, i quan en fa quatre que he deixat la presidència del govern de Catalunya: els polítics hem d’estar preparats perquè el nostre bassal s’assequi o algú vingui i esmicoli el que hem construït. Hem d’estar-hi preparats, però a la vegada ho hem de mirar d’evitar.

Màrius Torres, l’any 1939, escrivia a «La ciutat llunyana»:

Ara que el braç potent de les fúries aterra

La ciutat d’ideals que volíem bastir,

Entre runes de somnis colgats, més prop de terra,

Pàtria, guarda’ns: la terra no sabrà mai mentir.



Anem, però, a l’Escola Alemanya que de petit i jove em va formar. Durant els quatre primers anys dels cursos elementals, la Grundschule, els alumnes érem dividits entre els espanyols i els d’origen alemany. Als primers se’ls ensenyava a consciència l’idioma oficial del centre. Al cinquè any, els alumnes de les diferents procedències eren agrupats i a partir de llavors i en el batxillerat, l’Oberschule, la instrucció es transmetia en alemany, tret d’algunes classes de castellà.

L’Escola Alemanya em va anar molt bé. Estic molt content d’haver-ne estat alumne. Els llibres de text eren molt bons. El d’història d’Alemanya, sobretot, era extraordinari. No m’hi vaig sentir mai pressionat, en l’aspecte polític. Només un professor, el de gimnàstica, era manifestament un nazi. De totes maneres, i com és lògic, tot el personal docent desplegava patriotisme alemany i desitjava que el seu país guanyés la guerra. A partir del 1939, cada matí, de manera reglamentària, havíem d’exclamar «Heil Hitler» i «¡Arriba España!». Curiosament, mai no ens van fer cridar «¡Viva Franco!» com era obligat a tots els altres centres d’ensenyament espanyols, on les classes començaven amb «¡Viva Franco!» i «¡Arriba España!».

Mentrestant, el pare, que havia triat per a mi aquella escola, ens feia sortir del cine o del futbol abans d’acabar la pel·lícula o el partit per no haver de posar-se dret i alçar el braç quan sonava el Cara al sol i s’havia de victorejar el nom del dictador espanyol. De vegades el porter del cine mirava de no deixar-nos passar, però el pare tirava pel dret i sortíem al carrer. Després, a casa, escoltava la BBC.

L’any 1945 Alemanya havia desaparegut com a país i la meva escola va tancar les portes. Vaig acabar el batxillerat a l’acadèmia Pérez Iborra del carrer de Consell de Cent, un centre amb fama de molt exigent i eficaç. En el meu cas ho va demostrar. Hi vaig tenir de professor de filosofia Francesc Gomà, del qual recordo amb quina passió i claredat ens introduïa en la filosofia una mica envitricollada de Kant.

Jo, fins a l’any 1946, vaig ser molt bon estudiant. Segur de la meva capacitat, se’m va ficar al cap que enllestiria els dos últims cursos del batxillerat, sisè i setè, en un sol any. Havia vist que un company feia el mateix i el vaig imitar. Ho vaig decidir molt tard, al maig, però tot i així al juny vaig aprovar sisè i al setembre setè. Tot seguit em vaig presentar a l’examen d’estat. Vaig treure Matrícula d’Honor. La sort hi va tenir un paper important. No ho dic amb falsa modèstia. Hauria pogut suspendre, però em van preguntar lliçons que tenia ben apreses.

Havia estat tan absort estudiant, tan pendent dels llibres, que no havia dedicat ni un minut a pensar en el futur. Al setembre del 1946, amb setze anys i el títol de batxiller a les mans, vaig haver de decidir en quinze dies la carrera universitària que volia seguir. I em vaig equivocar.

Per què em vaig decantar per la Medicina, si no en tenia vocació? Hi va haver primer, per part meva, un procés de tria. Per al meu gust, hauria volgut fer Enginyeria, però en aquell moment vaig pensar que les matemàtiques no eren el meu fort. No era cert, però pels motius que fos llavors els números em van espantar. Arquitectura? No sabia dibuixar ni n’he sabut mai. Potser advocat? No m’atreia prou. Tenint present que llavors a Barcelona no es cursaven Ciències Polítiques ni Econòmiques ni Socials, em quedaven per considerar les Humanitats. La Història m’interessava llavors i m’ha interessat sempre, però, com a típic fill de classe mitjana i per influència familiar, no la veia com una disciplina que servís per guanyar-se la vida. I aleshores, per exclusió, vaig agafar una carrera en la qual no havia pensat mai, que és la Medicina. Em veia amb cor de seguir-la i vaig pensar que tenia uns evidents continguts humans, un contacte directe amb les persones, com si fos la síntesi d’humanitats i ciència.

En aquells moments decisius de la vida el pare em va fallar. Era tan liberal i tenia tanta confiança en mi, que les virtuts se li van tornar defecte i em va deixar fer. Jo, manifestament, no sóc un metge, no funciono com a metge, no tinc les aptituds d’un metge. Sóc un observador dels homes en el seu conjunt. Tinc, si se’m permet dir-ho, un bon ull per detectar la realitat política i social. Em sembla haver-ho demostrat al llarg de la meva vida i fins ara mateix, quan, tot i viure retirat de l’activitat de primera línia, continuo estant al cas dels canvis demogràfics i d’hàbits socials que s’operen sobre Catalunya i en faig diagnòstics. Tinc companys que encara em diuen que hauria estat un bon metge. Se’n poden desenganyar. No ho seria ara, no ho hauria estat mai, ni prometia ser-ho quan vaig prendre una decisió desencertada de la qual el pare no em va alertar.

Jo ara, de jove i posats a fer, seguiria la carrera d’Humanitats tal com avui està plantejada: molta història, d’història sempre molta, però també sociologia, economia, antropologia i conceptes tècnics i científics. Entre les definicions que m’escauen, se n’hi ha d’afegir una que digui que jo sóc un generalista. No sóc un especialista en res. En política? Un polític no és un especialista. Si de cas és a l’inrevés: un especialista en alguna cosa, en economia posem per cas, pot ser un bon polític.

Quan dirigia Banca Catalana vaig arribar a creure que la meva especialitat, la meva vocació, podria ser la de banquer. La banca combina la tècnica amb la visió de conjunt d’un país. Un dia em va venir a veure al banc un industrial. No recordo de quin ram; només sé que la prosperitat del seu negoci depenia que als estius fes calor. Com més calor, més beneficis obtenia. Es queixava. Trobava que la temperatura d’aquell estiu no s’enfilava prou i que l’hivern havia estat massa fred. Li vaig dir: «Molt bé, molt bé, vostè voldria que fes calor tot l’any. Doncs pensi que jo el que vull és que faci fred a l’hivern i calor a l’estiu perquè tothom s’ha de guanyar la vida.» Ara, passats els anys i girant la vista enrere, continuo pensant que la meva ocupació hauria pogut ser la de banquer. Però més clarament encara ho ha estat la política, que també es preocupa pel benestar de la gent siguin quines siguin les circumstàncies.

S’ha de dir que en el moment de matricular-me a Medicina, jo començava a ser un altre. Aquell estudiant brillant que havia completat dos cursos de cop i en pocs mesos tenia aficions al marge dels estudis i dedicava el temps a altres interessos. Ara veurem quins eren, fent prèviament uns passos enrere en el temps.





4


RELIGIÓ I ENFORTIMENT NACIONALISTA

A partir del 1939 vaig viure seguit a Barcelona, on vaig ser un nen envoltat d’afecte. No em va faltar mai res. La família no passava per problemes greus i, si en va passar, jo no els vaig detectar. Érem austers. Austers per mentalitat i potser, de vegades, per un punt de necessitat. Tot i així, sempre vam tenir minyona.

Jo estic molt agraït a tota la meva família. La germana, la Maria, ha estat molt bona germana i molt bona filla, i ho demostra ara molt especialment, en el moment de redactar aquestes memòries, tenint molta cura de la mare, que fa temps que està malalta. La Maria Soley, la meva mare, ha estat una esposa enamorada i una mare sol·lícita. Crec que una cosa i l’altra la van fer feliç durant molts anys. Però ja en fa uns quants que està afectada per una greu malaltia de decadència. És en circumstàncies així que la vàlua moral dels fills es posa a prova i és per això que admiro i agraeixo tant l’atenció constant que li dedica la meva germana.

El pare, a més de liberal, poc religiós, molt catalanista i anglòfil era un gran aficionat al futbol i un fidel seguidor del Barça. Passada la guerra, gairebé cada diumenge que l’equip jugava anàvem, ell i jo, al camp. Dinàvem molt aviat, menjàvem sense fallar mai l’arròs a la cassola que la mare cuinava molt bé, i, a les tres, que era l’hora que els partits començaven, ja érem al camp de les Corts. Quan sortíem tornàvem a casa passant pel bar Velòdrom del carrer de Muntaner, on en un mirall de darrere el taulell figuraven els resultats dels partits de tota la jornada escrits amb pintura blanca. A dos quarts de nou del vespre el pare engegava la ràdio i seguia la informació esportiva a través d’un programa que feia José Luis Lasplazas, el director llavors del diari El Mundo Deportivo.

Al pare també li havien agradat els toros, una afició compartida per molta gent en aquells temps a Barcelona. Després de la guerra els va freqüentar molt poc, però un dia em va portar a una corrida. Recordo haver-lo acompanyat també a una vetllada de boxa. No he tornat mai més ni a una cosa ni a altra. D’acord amb els gustos musicals de l’època, el pare era també un aficionat a la sarsuela. Jo de vegades en cantussejo alguna. N’hi ha de boniques, amb passatges molt ben trobats.

El duro que el pare em continuava donant de setmanada, l’administrava de la següent manera. Els dimecres, que no teníem classe a l’escola, invertia una part del capital, tres pessetes, en l’entrada del cinema Alondra de prop de casa, on assistia fessin el programa que hi fessin. Entre pel·lícula i pel·lícula anava al bar i em comprava unes ulleres de pasta de full que em servien de berenar. Fetes aquestes despeses, em restava una pesseta a la butxaca. El meu amic Josep Maria Francès, que era de la Congregació dels Jesuïtes i a qui havia conegut a l’Escola Alemanya, m’havia introduït a l’equip de catequistes de l’Asil Duran, un centre d’acollida de joves pobres i alguns delinqüents. Hi anava els diumenges al matí. Pel camí, amb la pesseta comprava unes pegadolces que repartia entre els interns.

No feia bé la catequesi, no estava preparat. No en trèiem profit ni jo ni els joves a qui m’adreçava. De totes maneres, aquí trobem els primers indicis del meu interès per la religió, que en aquell moment encara era feble i que competia amb el catalanisme, que tenia més desenvolupat.

A casa, la mare m’havia transmès el sentiment religiós. Em feia resar i m’havia ensenyat a cantar el Virolai. Fora de casa, l’ambient era el del nacionalcatolicisme. La gent assenyalava amb el dit: «Mira, aquell no va a missa.»

Em vaig salvar de la temperatura religiosa dominant gràcies a la família i al catalanisme. Alguns diumenges anava a missa a una església del carrer de Rosselló. Tot el que no es feia preceptivament en llatí era servit en castellà: les homilies de contingut horrorós, les confessions severes… Va coincidir amb una temporada en què jo, a dotze anys, tenia el cap ple de cabòries. Els pares es van preocupar i em van fer visitar pel doctor Jeroni de Moragas, un psiquiatre infantil de molt prestigi. El recordo com si fos ara a la seva consulta de la rambla de Catalunya: alt, amb una barba blanca molt ben retallada, convençut de ser atractiu. Em va fer dibuixar en uns papers. De l’observació de la meva obra va sentenciar: «Aquest nen no serà mai dibuixant, però en altres coses sí que farà feina a la vida.» Després va dir que el meu problema era que estava massa carregat de manies i que em convenia canviar de confessor: «Escolta, no vagis a aquesta església. Vés als Caputxins de Pompeia i demana de part meva pel pare Hilari d’Arenys.» Sempre vaig conservar l’amistat del doctor Moragas. Ell i el pare Hilari em van alliberar dels escrúpols religiosos i de la visió esquifida i lúgubre de la pietat. Virtèlia, una institució que havia de tenir importància a la meva vida, faria la resta.

M’hi va introduir l’amic de Premià de Dalt Xavier Bassols. La Confraria de la Mare de Déu de Montserrat de Virtèlia era una organització catòlica de joves que havia estat fundada per mossèn Pere Llumà prenent d’exemple iniciatives semblants del catolicisme francès i recuperant la tradició del catolicisme catalanista que no tenia res a veure amb el catolicisme oficial que jo havia vist practicar en aquella església de carrer de Rosselló i que és la que es respirava a moltes de les esglésies del país i al carrer.

La Confraria no hauria estat possible sense la influència de Montserrat i sense el precedent de la Federació de Joves Cristians de Catalunya i, en general, del catolicisme català d’abans de la guerra, que era molt obert per l’època i del qual mossèn Pere Llumà n’era molt bon representant. Mossèn Llumà no era un intel·lectual, però era un home culte. I, sobretot, era un entusiasta dels joves.

Els qui vam tenir la sort de tractar mossèn Llumà vam entendre com hauria pogut ser aquell món prometedor que des del punt de vista català, religiós i cívic semblava possible abans del 1936. Aquell món que, com Màrius Torres se’n lamentava, «el braç potent de les fúries» va aterrar. El poeta Màrius Torres, figura insigne i alhora dramàtica que a l’any 1939 ja estava malalt de tuberculosi, va morir dos anys més tard d’acabada la guerra i no es va poder afegir a la reconstrucció del país. Mossèn Llumà, en canvi, des de l’endemà mateix es va posar a refer no una «ciutat d’ideals», sinó tot allò que es podia bastir. Sobretot la fe oberta, el sentiment de país i la il·lusió dels joves.

A la Confraria de la Mare de Déu de Montserrat de Virtèlia i de la mà de mossèn Pere Llumà, doncs, em vaig començar a bellugar en l’encreuament entre catolicisme i catalanisme, en aquells moments de creixença i dubtes.

Els membres de la Confraria ens dedicàvem a formar-nos amb la lectura i l’estudi. Les accions socials consistien a socórrer famílies necessitades i a prestar ajuts als barris perifèrics que començaven a ser habitats pels immigrants provinents de les zones més deprimides d’Espanya. També organitzàvem excursions que ens ajudaven a conèixer el país. La Confraria tenia la cobertura legal de l’escola Virtèlia que li va donar nom i li cedia uns espais de la Via Augusta per portar a terme les reunions i les activitats. L’escola ha donat tres importants polítics de la Catalunya contemporània: Miquel Roca, Pasqual Maragall i Federico Mayor Zaragoza. També en va ser alumne el filòsof Xavier Rubert de Ventós.

La Confraria va ser una entitat modesta, poc espectacular, que de totes maneres, i vista des d’avui, va fer feina. Els confrares no sumàvem gaires efectius, però érem actius i entusiastes. Encara ara em trobo amb molts companys d’aleshores i la majoria conserva l’esperit forjat en aquella casa, l’esperit de Virtèlia.

Vaig arribar a ser el confrare major de la institució. Un càrrec directiu que fins llavors havien ostentat persones més grans que jo, com Antoni Badia i Margarit o Ramon Fuster Rabés. Des de la responsabilitat adquirida i que vaig exercir durant dos anys, havia d’organitzar el centre d’estudis, les excursions, els actes pietosos, l’agrupament escolta. Havia de recomanar llibres i animar a la participació dels confrares. Va ser important el contacte amb el món emergent dels suburbis, sobretot el de la Guineueta, on anàvem a fer apostolat i oferir ajuda. En les activitats de la Guineueta coneixeria la meva dona, que pertanyia al grup de noies de la Confraria.

Essent confrare major vaig aprendre el significat del concepte de lideratge. Un líder és aquell que sap on s’ha d’anar, o, si més no, es pensa que ho sap. Per a ser-ne, s’han de tenir idees, doctrina i objectius i s’han de comunicar credibilitat i confiança. Tothom situa el líder al capdavant de la marxa, però moltes vegades s’ha de barrejar amb la gent perquè també té la missió d’acompanyar-la. Observem aquell excursionista que camina al davant marcant el camí, i, tot d’una, de cua d’ull, s’adona que un company d’expedició s’ha aturat per descansar i s’ha tret la motxilla perquè li pesa i li fa nosa. El bon guia ajuda el company a alçar-se i li agafa dissimuladament la motxilla i se la posa a l’esquena. Hi ha polítics que en aquelles ocasions en què els ciutadans més els necessiten perquè ha passat una desgràcia, un accident, un atemptat, no fan costat a la gent, no es carreguen el pes. El lideratge, en aquest cas, ha fallat. I, encara, de vegades el líder s’ha de situar al darrere de tot. Molts cops en la història d’un col·lectiu de persones o d’un país s’han de recollir els que caminen ressagats o rendits i s’ha d’animar a unir-se al pas de la marxa els que no poden seguir.

Les aptituds de guiar, d’assenyalar un horitzó i un objectiu, d’acompanyar, d’empènyer, de suscitar il·lusió i confiança són d’aplicació en tots els lideratges: des de Virtèlia fins a la Presidència de la Generalitat.

A Virtèlia érem preconciliars no en el sentit retrògrad que aquesta paraula té ara, sinó al contrari. Esperàvem, reclamàvem i intuíem el concili que el Papa Joan XXIII va acabar convocant. Érem, doncs, proconciliars, favorables a un concili.

Quan el Concili Vaticà II va iniciar les sessions, jo era a la presó i vaig estar molt content. Després, vaig dipositar totes les esperances en Pau VI, el successor de Joan XXIII, de qui havia seguit la trajectòria quan era cardenal, el cèlebre cardenal Montini. Les grans i profundes discussions conciliars van tenir lloc sota el seu mandat. El Concili va acabar de manera esperançadora, però després les coses no van sortir bé. Les conclusions no es van desenvolupar. Joan XXIII havia parlat d’obrir les portes i finestres de l’Església per deixar-hi circular l’aire. Molt bé, però els cops de vent que penetren per les obertures acostumen a desordenar els papers i al capdavall sempre es necessita una mà que els torni a ordenar. De manera diferent i nets de pols, però que els ordeni de nou. Pau VI ho va intentar, però no se’n va sortir. Jo, com a catòlic, em defineixo com un soldat de l’exèrcit derrotat del cardenal Montini.

El Concili i el postconcili em van convertir en un gran lector d’assaig religiós. Vaig estar al dia de totes les idees noves que sortien. Tan noves, que el que era modern un any quedava antiquat l’any següent. Em venien els companys i els amics i em deien: «Has de llegir això.» I això contradeia el llibre que acabava de llegir i que ells mateixos m’havien recomanat. Un dia, un amic em va arribar a anunciar: «No et pots perdre la lectura d’aquell autor; és molt avançat: ja parla de la mort de Déu.» Potser l’amic no em recomanava el llibre d’un ateu, sinó alguna tesi sobre el silenci de Déu, però em va fer l’efecte que havíem entrat en l’espiral de l’agitació per l’agitació, i al final els vaig dir: «Escolteu, quan surti el llibre definitiu, ja m’avisareu; mentrestant, jo resaré el Parenostre.» Excedint-me una mica, podria dir que encara em trobo en aquesta posició. El Parenostre em dóna tranquil·litat d’esperit. És una oració que m’agrada molt.

En algun moment s’ha dit que jo, de jove, vaig voler ser capellà. És una vocació que no he tingut mai. Avui com llavors, jo sóc un creient pecador amb un sentit agut de la indignitat de qui no fa el que hauria de fer com a cristià. I poc o molt estic tocat per la incertesa que ho domina tot.

Però que jo als anys seixanta renunciés a les lectures dels més innovadors pensadors cristians posteriors al Concili no vol dir que en la meva joventut, quan em movia per Virtèlia, quan buscava respostes als grans interrogants i esperava el Concili, no m’hagués fet una sòlida formació religiosa amb el concurs de llibres d’altres autors. Vaig llegir alguns teòlegs de l’època, com Pius Parsch, Karl Adam, Urs von Balthasar, Gustave Thils, Lubac… Em va influir molt Jalons pour une théologie du laïcat, d’Yves Congar. En els meus escrits de Forja, la revista que editàvem a la Confraria de Virtèlia, hi ha molt Congar. Encara sóc molt Congar.

Una mica més tard la influència em vindria d’aquell catòlic atípic que va ser Charles Péguy. Me’l va fer llegir Raimon Galí, un personatge que haurà de tenir més espai en aquest llibre perquè hi reconec un dels meus mestres. Péguy em marcà religiosament, però també políticament. Amb reserva, perquè li noto una tendència a l’excés, però em marcà. Des dels turons a l’altra banda del riu, el llibre escrit a la presó, té la influència de Péguy en el to i en el contingut: aquella reclamació de l’exigència personal; aquella enumeració de les fidelitats bàsiques: la llibertat, la responsabilitat, el patriotisme. La magnanimitat de què he parlat en un altre moment —aquesta aspiració que ha de tenir l’home a fer coses grans i que jo he mirat de practicar amb encerts, moltes equivocacions i alguns excessos— és un concepte que prenc de Péguy. Aquest pensador que tant aprecio segur que no entendria els catalans i les seves reivindicacions històriques. Ell era un francès centralista, jacobí, que no tenia ulls per a les petites realitats nacionals. Però, tot i així, em va donar eines per a l’anàlisi i per a l’acció i un sentit de l’exigència personal.

Ara que he reunit Galí i Péguy, és el moment de reconèixer que, malgrat la meva voluntat, no he estat prou bon deixeble ni de l’un ni de l’altre. No he fet res més que seguir-los tan bé com he sabut. No tinc les mans buides, però no sé si les tinc prou plenes.

Mossèn Pere Llumà em va demanar que col·laborés en els cursos de formació religiosa que impartien a Acció Catòlica mossèn Joan Batlles i mossèn Bardés. Era allò que en dèiem «els cursets». Em va fer parlar també amb el doctor Pere Tarrés. L’home em va impressionar, però el vaig trobar massa espiritualista. Ja veus de quin pa faig rosegons! El doctor Tarrés, mort al 1950, és un beat de l’Església i es troba a mig camí de ser sant. L’any 2004 vaig tenir el goig de poder assistir a la seva beatificació, a Loreto.

De jove vaig anar un dia al Santuari de la Misericòrdia de Canet de Mar, al Maresme. A l’entrada hi ha escrits uns versos de mossèn Cinto Verdaguer que encara recordo:

Sortint de vostra ermita

un do us demanaré:

que em torneu la visita

l’instant que em moriré.



M’interessaven i m’interessen els teòlegs com Congar o Urs von Balthasar, però també els testimonis de la fe senzilla, la mateixa que em transmetia la mare fent-me resar a casa o fent-me seguir el Mes de Maria amb un llibret il·lustrat amb estampes. Tant en religió com en política, res no pot arribar a ser sòlid sense doctrina i a la vegada sense sentiment.

La preocupació religiosa em va obligar a una síntesi que em va costar d’aconseguir. Era un cristià de mentalitat oberta que, a la vegada, tenia un punt de rigidesa moral i un punt d’escrúpol, d’altra banda difícils d’encaixar en la meva vida.

Un dia, François Mitterrand va dir a Jacques Delors: «Vostè no serà mai president de França perquè és cristià.» Davant d’aquesta afirmació, d’altra banda falsa, perquè Delors hauria pogut ser president si de debò s’ho hagués proposat, jo em pregunto: la moral cristiana, és bona o dolenta, per a un polític? Mitterrand volia fer entendre al profundament cristià Delors que un polític, en un moment o altre, ha d’actuar poc o molt com un killer, paraula anglesa que hem adoptat per no usar la més dura i poc matisada d’assassí. És realment així? Jo admeto que, en un moment o altre, el polític, per creient que sigui, violenti les seves conviccions i la doctrina que afirma seguir. I que fins i tot el més net i honest dels polítics, en alguna ocasió i alguna circumstància, pot haver fet de killer. De vegades sense ni adonar-se’n o forçat per la situació. Això, que també val per als que no són polítics, obliga a interrogar-se i a vigilar-se. De totes maneres, jo he tingut sempre clar que la vivència cristiana i l’acció política no són incompatibles.

En aquells anys joves, també vaig rebre la influència d’Emmanuel Mounier. D’ell, en retinc un pensament: «El centre de tot és la persona.» Els qui han seguit la meva carrera política el reconeixeran, perquè l’he convertit en lema de la meva actuació, l’he repetit en els discursos, l’he inclòs en els programes i fins i tot he comès l’abús de fer-lo servir d’eslògan publicitari en les campanyes electorals. La persona és el centre de tot. Això és pura doctrina cristiana.

La idea no és pas nova. L’havia formulada molts segles enrere aquell grec que ha passat a la història del pensament humà amb el nom d’Aristòtil i la va recollir més tard sant Pau, que la va divulgar en els ambients cristians en expansió. La persona és intransferible, única, irrepetible. D’acord. Però llavors, establert això, Aristòtil i sant Pau i Mounier hi afegeixen que la persona així definida no es realitza si no es comunica, si no forma part dels altres, d’una comunitat. La persona sola no és viable. La Declaració Universal dels Drets Humans és un enfilall de proclames referides a l’home sol, individual, fins que arriba al capítol 29, aquell que fa literalment així: «Tothom es deu a la comunitat, que és l’únic que li permet el lliure i ple desenvolupament de la personalitat.»

A mi aquest pensament em va molt bé. Com a nacionalista i nacionalista català afirmo que res no té sentit nacionalment, políticament, si no respecta aquest principi personalista.

Políticament estic conformat per una barreja de nacionalisme i la doctrina social cristiana i la socialdemocràcia. I, a la vegada, per una mentalitat popular. Del poble. De la gent. Una vegada, essent president, devia ser el 1986, recordo que l’oposició socialista m’interpel·lava al Parlament sobre les preocupacions del «cos social». El «cos social» amunt, el «cos social» avall. Jo vaig respondre parlant de les preocupacions de «la gent». Hi ha una gran diferència entre el que és «la gent» i el que és el «cos social» i aquesta diferència un polític l’ha de tenir molt clara.

«L’home no viu només de la seva casa o del seu hort o de la seva fàbrica o de les seves coneixences. L’home no en té prou d’això per viure, si això està deslligat, si una casa és una casa i res més, si un altre home és un altre home i res més, si un camí és un camí i res més. L’home necessita que un altre home sigui algú a qui poder estimar i amb qui poder col·laborar; necessita que un camí porti a una casa que pot ésser la seva o no, però que és com la seva. El dia que a Catalunya es perdés aquest lligam invisible, misteriós, que neix en zones profundes de l’home, moltes coses continuarien igual que abans…, però totes les coses serien peces deslligades d’un rellotge que no serviria per a res perquè no marcaria les hores.»

Això ho vaig escriure jo l’any 1958 en un llibre que es va titular Fer poble, fer Catalunya, que és el llibre que clourà una etapa meva i al redactat i publicació del qual ens anem acostant amb l’explicació d’aquest periple vital.

I d’aquesta manera és com, paral·lelament a la formació religiosa, vaig anar enfortint-me en la meva definició política, principalment de signe nacionalista, catalanista. Una formació que acabaria desembocant en l’acció. D’aquí que en aquell període de la meva vida cerqués mestres i lectures i que els formulés incessantment una pregunta: «Què he de fer? Què s’ha de fer?»





5


«QUÈ HE DE FER?»

Mogut més pel catalanisme que pel sentiment religiós, l’any 1947 vaig participar en els actes d’entronització de la Mare de Déu de Montserrat, unes activitats que van propiciar la primera gran manifestació catalanista de després de la guerra.

Per preparar la celebració política i religiosa que havia de tenir l’acte central al monestir de Montserrat el 27 d’abril, dia de la festivitat de la patrona de Catalunya, s’havia constituït a Barcelona la Comissió Abat Oliba. Josep Maria Ainaud de Lasarte, que en formava part, ha explicat així la meva irrupció a la Comissió en una entrevista que se li va fer fa temps: «Un dia de final de l’any 1946 van trucar a la porta del local que la Comissió Abat Oliba tenia a la Rambla de Barcelona. Vam anar a obrir i ens vam trobar amb un xicot d’ulls grossos i desperts que es va presentar dient: “Sóc en Jordi Pujol de Medicina; podeu comptar amb mi per al que vulgueu”.» Una mica més endavant, després d’explicar que la Comissió estava formada, a banda d’ell mateix, per Josep Benet, Jordi Bonet, Jaume Carner o Joan Sansa, Ainaud afegeix: «Intentàvem captar joves estudiants universitaris i la nostra crida havia arribat al “Jordi Pujol de Medicina”.»

El fragment és oportú perquè explica els meus impulsos del moment i també la manera com les organitzacions més o menys clandestines formades per persones més grans feien crides entre els ambients universitaris per «captar» els joves.

Diu Ainaud que em vaig oferir dient «podeu comptar amb mi per al que vulgueu». Jo més aviat diria que les meves paraules van ser: «Què he de fer?» «Què he de fer per Catalunya?» Una pregunta que en aquells anys de joventut vaig anar formulant als meus mestres i a les organitzacions polítiques i socials a les quals em vaig acostar. De vegades vaig rebre’n respostes positives i útils i altres vegades no en vaig rebre cap. Fins que va arribar el dia en què ja no vaig fer més la pregunta, que és el dia que em vaig dir: «Jo mateix em diré el que he de fer.»

«Què he de fer per Catalunya?» D’on prové la interpellació d’aquell moment i de sempre a la meva vida?

«És una vella idea que es devia ficar en mi per molts camins i de moltes maneres, però que jo sovint, per donar-li corporeïtat, per fer una simplificació falsa però entenedora, lligo amb una anècdota de fa molts anys, de cap allà el 1940 o el 1941. De quan el meu oncle havia sortit feia poc de la presó i em va dur amb un seu company al Tagamanent. I m’explicaven, tot pujant, que a dalt hi havia un parell de masies, i una església i una era. Però quan hi vàrem arribar ho trobàrem tot destruït: destruïda l’església, plenes de guixades les parets; abandonades les masies; esbatanades les finestres i les portes, amb els porticons arrencats i les ventalles esbotzades; esberlada l’era; enfonsat el sostre de les corts; i un aire de trist abandonament dominant-ho tot. A aquells dos homes que m’acompanyaven aquell espectacle els aclaparà, i els recordo drets, al llindar de l’església, traslladant a tot Catalunya la impressió de derrota, de desànim i destrucció que el Tagamanent els produïa que per altra banda ells devien dur dintre seu. “Que en passaran d’anys abans no haurem pogut reconstruir tot això.” Abans no haurem pogut reconstruir el país.»

La citació està extreta del pròleg de Construir Catalunya, un pròleg que dato entre Madrid i Premià de Dalt el 1979, quan era diputat al Congrés. La transcric perquè penso que mai no he explicat millor i amb més detall aquella ascensió que em va deixar marcat. L’oncle era en Narcís, el germà del meu pare. El tercer excursionista era en Feliu Vila, un amic seu de Premià de Mar.

Hi continuo dient: «És una anècdota que només té importància per una cosa: perquè de la meva infantesa és de les que recordo més viva. Perquè al llarg dels anys no m’ha abandonat, perquè és una escena —el marc de l’església, els dos homes, la runa del presbiteri al fons— que se m’ha fet present molts cops, sobretot quan anava a fer quelcom que em semblava que podia arribar a ser, petita o grossa, una contribució a la reconstrucció del país.»

I hi concloc: «Serà o no serà contradictori; haurà estat més o menys eficaç; haurà estat més o menys comprès; però el meu programa, el meu programa com a home, el programa de la meva vida, és aquest que arrenca del portal del Tagamanent: construir Catalunya.»

I ara som al 1947, tinc setze anys, estudio medicina i els membres de la Comissió Abat Oliba m’han dit que el que cal fer, el que de moment he de fer per Catalunya, és enganxar sobres. I vaig començar enganxant sobres.

La concentració a Montserrat va anar bé. Va ser el resultat de l’acció conjunta de Montserrat, de gent aplegada per Fèlix Millet i Maristany que provenia de la FOC, i dels moviments de les parròquies. És a dir, del catolicisme popular. Van dir que s’havien reunit a la plaça del monestir setanta mil persones. Segur que no eren tantes, però, en qualsevol cas, va ser la manifestació catalanista que s’esperava. Una gegantina bandera catalana va penjar durant unes hores del Gorro Frigi.

Ara sembla que s’oblidi o mig oblidi el paper tan important que durant dècades Montserrat ha tingut a Catalunya des dels punts de vista religiós, intel·lectual, polític i patriòtic. En altres països semblants al nostre, aquest massís de geologia imposant coronat per un monestir que ha estat un referent i ha fet tants serveis al país en moments tan difícils tindria una consideració més persistent i més intensa.

Un cop acabades les festes de la coronació, vaig preguntar què més havia de fer, però la comissió Abat Oliba s’havia donat per dissolta i els seus membres, junts o per separat, encetaven altres projectes.

Vaig anar a trucar a altres domicilis amb la pregunta als llavis. Com que a la Facultat de Medicina, situada a l’Hospital Clínic, s’hi estudiava i prou, baixava de tant en tant a l’edifici de la plaça de la Universitat, on hi havia més ebullició. Algú em deia: «Has d’anar allí.» I jo hi anava, i un cop «allí», trobava persones que em guiaven a altres llocs de la xarxa de complicitats que s’anava teixint.

Un dissabte a la tarda vaig anar a casa d’en Jaume Carner, a qui coneixia de la Comissió Abat Oliba, i que llavors es reunia amb altres persones que formaven el grup d’ideologia catòlica i catalanista Torras i Bages. Aquell dia Carner em va fer entrar en una habitació fosca on hi havia gent en actitud de conspirar. En realitat assistien a una projecció d’imatges del monestir de Ripoll comentades per un home jove, especialista en el romànic català. El grup només es dedicava a la formació catalanista i cultural amb orientació religiosa. Em va decebre una mica, però hi vaig continuar anant. Encara que no em va donar resposta a la pregunta amb què hi havia entrat, em va ser útil.

Anys més tard, quan coincidiríem en la fundació de Convergència Democràtica de Catalunya a Montserrat, Anton Cañellas, el líder d’Unió Democràtica, em va recordar que un dia també vaig anar a casa seva. Devia ser a l’any 1947. Jo tenia setze o disset anys. No recordo qui m’hi devia conduir. «Déu vos guard, vinc a la reunió», m’explicava Cañellas que vaig dir, tot decidit. «Passa, passa.» Cañellas reconeixia que va ser una reunió marcada per la por: Qui devia ser aquell nano que s’havia introduït a la casa?

Al grup Torras i Bages vaig conèixer Pere Figuera, un activista que es va convertir de seguida en un dels meus grans amics. Figuera tenia respostes a les meves inquietuds: «Hem de pintar parets, hem de penjar banderes.» Com va dir Ernst Jünger: «En èpoques de dictadura, només escriure “no” sobre una paret blanca ja és important.»

El material pictòric i tèxtil costava diners i Figuera em va demanar si sabria on aconseguir-ne. Vaig recórrer a Feliu Vila, l’amic de l’oncle Narcís que hem vist pujar al Tagamanent amb la meva companyia. Tenia un negoci de pintures a Barcelona. Em va escoltar amb interès i per ajudar a les despeses de les accions clandestines em va oferir dues-centes pessetes al mes. A l’any 1947 dues-centes pessetes eren més que ara, però suposo que en Pere Figuera devia completar el pressupost per altres conductes.

Les pintades les fèiem amb brotxa, sucant al pot. Una feina més difícil i entretinguda que no pas ara, que hi ha l’esprai. Escrivíem «Visca Catalunya!» i poques coses més perquè no disposàvem de gaire temps. Una nit de la tardor del 1949 en Pere Figuera i jo pintàvem parets prop del camp del Barça de les Corts. El club celebrava aquells dies el cinquantè aniversari de la fundació amb un to català molt baix. Vam voler que la reivindicació catalana hi fos més present i vam aconseguir pintar molts «Visca Catalunya» en els carrers de l’entorn del camp. En plena acció pictòrica, va aparèixer el sereno. Em vaig quedar amb la brotxa a mig aire, sense saber què fer. En Pere es va interposar entre l’home i jo i em va indicar: «Continua pintant.» Quan vaig haver acabat, el sereno, que havia restat immòbil, mut, ens va dir: «A mi, això que feu, ja m’està bé.» Va seguir: «De totes maneres, pinteu si us plau a la vorera del davant, que no és de la meva jurisdicció.» En Pere Figuera era un home valent i era un líder.

Penjàvem, com queda dit, banderes. Ho fèiem a llocs estratègics, que resultessin visibles. Una bandera la vam anar a penjar a l’edifici del capdavall del carrer de Pelai que fa cantonada amb la Rambla. Era el dia de Sant Jordi de l’any 1950. La primera operació consistia a pujar al capdamunt de la casa per comprovar que hi havia sortida al terrat. Si la porta era tancada, l’obríem amb un rossinyol. Jo tenia normalment encomanada la missió exploratòria. Quan estàvem segurs que no hi havia perill, pujàvem a dalt transportant la bandera. Aquell dia la vam dipositar en posició horitzontal a la barana superior de la casa que donava al carrer. El drap es desplegava gràcies a uns ginys pirotècnics que tenien la doble missió de cremar els fils que el subjectaven i alertar els transeünts perquè miressin amunt. Normalment, quan la bandera es desplegava, nosaltres ja érem al carrer. Aquella va crear una certa expectació, perquè la zona era, com ara, molt concorreguda, i més a l’hora del migdia en què vam portar a terme l’acció. De totes maneres, aquesta vegada la bandera va baixar de tort, amb una punta replegada cap endins.

Vaig participar en pintades i distribució de papers clandestins fins a l’estiu d’aquell any, moment en què, com es veurà més endavant, una crisi personal em va fer abandonar durant tres anys qualsevol activitat política. En Pere Figuera i altres companys van continuar. Ell i l’amic Robert Comet van llançar papers contra el règim al Liceu amb motiu de l’estada a Barcelona de la VI Flota dels Estats Units. Van sentir la policia a prop i en Comet va prendre la precaució de fugir. Es va traslladar a Suïssa per uns dies, i encara hi viu.

Pere Figuera va morir d’un accident de cotxe a França, molt jove, encara en ple franquisme. Va ser un gran patriota, una gran persona i un gran amic. Quan era president em va fer goig poder posar el nom del líder en un alberg de la Generalitat, a Planoles.





6


ESTRASBURG, VIATGE INICIÀTIC

L’any 1948, durant el segon curs de Medicina, vaig voler fer un viatge a l’estranger. En vaig parlar amb el pare. «On vols anar?» «A Estrasburg.» Hi va estar d’acord, però em va dir que ho acabaríem de decidir passat el mes d’abril. El 18 d’aquell mes hi havia convocades eleccions a Itàlia i es respirava una gran incertesa sobre si el resultat es decantaria cap al front que aplegava socialistes i comunistes o cap a la Democràcia Cristiana que liderava Alcide de Gasperi. Acabada la guerra i amb Europa dividida entre el bloc comunista i el bloc occidental, la manera com es descabdellarien les eleccions italianes i les conseqüències que això tindria en els països veïns mantenia el món expectant. Va guanyar la Democràcia Cristiana, l’Europa democràtica va respirar, i el mes d’agost jo emprenia el viatge a Estrasburg. Sortir d’Espanya era aleshores molt difícil i aconseguir el passaport va demanar temps.

Ni París ni Roma ni Londres. Estrasburg. Vaig triar Estrasburg perquè la meva formació acadèmica considerava d’interès el punt on conflueixen la cultura alemanya i la francesa. Era, als meus ulls, la ciutat del pensador Herder i del literat amb tantes dimensions Goethe. Si Goethe es va establir a Estrasburg va ser per assistir a la càtedra de Herder. Els dos homes es van fer amics i Herder va demanar a l’escriptor l’encàrrec de recollir-li cançons i contes populars. Goethe va enganyar-lo i va escriure una poesia de collita pròpia que semblava sorgida de la tradició. És aquella a la qual Schubert va posar música i que en la traducció catalana es diu Rosa de bardissa.

Vaig triar també Estrasburg perquè en aquell moment jo ja era un europeista. Els camins de les influències són estranys. El meu pare estava subscrit al Diario de Barcelona perquè el considerava el menys franquista de tots els diaris que es venien als quioscos. En aquest diari mantenia una columna setmanal Joan Estelrich. Estelrich, mallorquí, havia estat un brillant escriptor abans de la guerra i un home de la Lliga molt proper a Francesc Cambó. Va estar exiliat, però després de tornar es va aproximar al règim franquista i va arribar a ser nomenat delegat d’Espanya a la UNESCO. Exercia d’europeista quan ningú no ho era. En la seva columna al Diario de Barcelona explicava unes novetats sobre l’Europa en incipient construcció que era difícil trobar en altres publicacions de l’Espanya tancada i autàrquica del moment. Estelrich explicava la formació del Benelux o comentava el llibre Paneuropa, publicat l’any 1923 pel comte Coudenhove-Kalergi, que ja plantejava una federació de països europeus. Abans, jo havia llegit amb molt interès el discurs de Winston Churchill a Zuric el 19 de setembre de 1946, en el qual l’estadista britànic cridava a la creació d’una unió dels estats europeus a imatge dels americans, entre els quals, per cert, no comptava el seu propi.

Em pregunto si cal que recordi tantes coses i si cal justificar tant un viatge. Més enllà dels interessos culturals, polítics i europeistes, si vaig decidir anar a Estrasburg va ser també per prendre l’aire. Volia veure món, senzillament. De totes maneres, haig d’afegir-hi que també em guiaven unes intencions que, com sempre en aquell moment vital, tenien a veure amb el «què he de fer» que constantment em ballava pel cap.

Vaig realitzar el viatge amb tren, amb una aturada a Perpinyà, on un amic del pare tenia l’encàrrec de donar-me francs. Jo no vaig guanyar un jornal fins que vaig tenir vint-i-dos anys. Un cop a Estrasburg, vaig recórrer la ciutat de dalt a baix diverses vegades i vaig assistir a algunes sessions d’una trobada de joves cristians europeus que s’hi celebrava. Vaig visitar Sessenheim per la relació que havia tingut amb Goethe i vaig travessar la frontera, el Rin. Al primer poble alemany vaig comprovar els estralls de la guerra. Tot era destruït.

Havent enllestit Estrasburg, em vaig traslladar a París. Abans que tot i que res, els passos per la ciutat que trepitjava per primera vegada els vaig dirigir al carrer on tenia el domicili l’oficina del govern de la Generalitat a l’exili, que llavors presidia Josep Irla. Duia a la butxaca una carta de presentació que m’havia lliurat a Barcelona el meu amic Jaume Vigo, germà de l’antic director de La Humanitat Emili Vigo.

Un cop localitzat el carrer en qüestió, quan em pensava entrar a una casa digna, una construcció que fes goig, em vaig trobar amb un edifici de pisos com qualsevol altre d’on em va sortir al pas una portera que calçava unes sabatilles esfilagarsades i arrossegava els peus. La dona no havia sentit parlar mai no ja de la Generalitat, sinó de Catalunya. Només va reaccionar a l’estímul de la paraula espanyol: «Ah, vous cherchez le bureau espagnol. Cinquième étage.»

Hi vaig pujar. Jo ja entenc que a final d’agost no és el moment d’anar a buscar gent als centres de treball, però entre poc i massa. En aquell pis hi vaig trobar una única persona. Era Víctor Torres, un militant d’ERC que s’havia exiliat després de la guerra i que a París era el secretari general de Presidència de la Generalitat. «No hi ha ningú més, ha arribat en mal moment.» Josep Irla, el president, era a la Provença. «L’agost a París, ja se sap.»

Víctor Torres, home excel·lent, agradabilíssim i molt patriota, em va convidar a sopar en un bistrot de Montmartre. El menjar va ser molt bo, i la conversa, que recordo bé, molt amena, però decebedora des del punt de vista de l’acció que jo reclamava. La meva pregunta va quedar a l’aire.

Víctor Torres i jo ens retrobaríem molts anys més tard en unes circumstàncies que aquell dia a París no hauríem pogut imaginar: al Parlament de Catalunya on ell, diputat d’ERC, va votar la meva primera investidura de president de la Generalitat.

Durant quinze dies vaig deambular per París, sempre sol. Abans de tornar a Barcelona vaig parar de nou a Perpinyà per tornar a l’amic del pare els diners que m’havien sobrat. L’home va quedar parat. No havia freqüentat els cabarets ni els altres centres d’atracció que hi ha a París, a banda de monuments, exposicions, museus i llibreries.

Com que temia que si passava per Portbou la policia no em deixaria entrar segons quins llibres dels molts que havia comprat, vaig entrar per la Tor de Carol, que presentava una duana menys rigorosa. Venint amb el tren pensava que la Generalitat no tenia respostes, no em podia dir què havia de fer per Catalunya. Va ser una primera impressió, tan dramàtica o exagerada com es vulgui, però que, de tota manera, el temps i els fets en bona part em confirmarien.

L’anada a Estrasburg i a París es pot considerar un viatge iniciàtic, dels que marquen i deixen senyal. En vaig fer d’altres amb el mateix significat. Un, el 1950, em va portar a Roma amb els companys de Virtèlia amb motiu de l’Any Sant. Va coincidir amb una etapa vital meva marcada per l’alt fervor religiós. Vaig visitar amb devoció les catacumbes, les grans basíliques i el Vaticà, tot i que també em vaig deixar seduir per la ciutat meravellosa i el seu ambient humà. Hi vaig fer una petita incursió política: vaig visitar Giorgio La Pira, un polític democratacristià amb una forta preocupació social i amb una gran sensibilitat religiosa. Era un personatge fora del corrent que aleshores tenia molta fama a Itàlia i en l’àmbit europeu.

L’any 1953, la meva germana Maria i jo vam emprendre un viatge de tres setmanes a Bèlgica, on ella coneixia gent. A mi el país m’interessava per la convivència de flamencs i valons, per l’organització política i social de partits i sindicats i pels moviments de signe cristià que hi havia. Vam tenir bona entrada a la Joventut Obrera Cristiana, la JOC, i a la Joventut Independent Cristiana, la JIC. A la JOC belga hi havia llavors Josep Castaño, un amic meu que més tard tindria un paper destacat en el CC i en la fundació de Convergència Democràtica de Catalunya. Castaño ens va guiar i ens va ajudar a trobar-nos amb gent. Vaig visitar la Universitat de Lovaina, que em va impressionar per la seva consistència intel·lectual. A la Universitat Lliure de Brussel·les vaig poder mantenir una llarga conversa amb el professor Jules Bordet, Premi Nobel de Medicina i durant molts anys director de l’Institut Pasteur. Vam parlar de fe i ciència. Aleshores jo m’atrevia a tot. Ell era totalment ateu i racionalista i des de la seva enorme categoria i qualitat humana va tractar amb generositat i delicadesa aquell jove de vint-i-dos anys que mantenia posicions contràries a les seves. Vaig visitar també algunes entitats culturals de l’activisme flamenc. La comunitat flamenca passava aleshores un mal moment.

Més tard, altres sortides a França i Itàlia, sovint per motius de feina, em van familiaritzar amb el model que des de jove i sempre ha estat el meu: la democràcia política i social de l’Europa occidental. I després, encara molt més tard, als anys setanta, es produirien els viatges a Suècia, que si en principi eren motivats també per obligacions de la feina, em van permetre de desentranyar el famós model suec. Un model que vist de prop funcionava molt bé i que no tenia res a veure amb els discursos radicals i descordats que es feien a Catalunya. Encara que realitzats de més gran, van ser viatges igualment iniciàtics, perquè em van ajudar a definir idees i programes.





7


LES RESPOSTES DELS MESTRES

Les respostes les vaig anar a buscar en les persones que jo considero els meus mestres i que mereixen elles soles un capítol a part. Ara, a la pregunta «què he de fer?», n’hi havia afegit una altra: «Què ha passat?» Què havia passat a Catalunya per trobar-nos en l’actual situació? Una pregunta que enllaçava amb la primera: «Què he de fer, què he de fer per Catalunya, per superar la insatisfactòria situació actual?»

Si els meus mestres no em van donar del tot les respostes, em van ajudar a trobar-les, en força aspectes de manera determinant. És com ha de ser: després d’un període de formació, cal que cadascú sigui capaç de definir el seu projecte de vida, de prendre un compromís, de decidir ell mateix què és el que ha de fer.

El mestre que haig de posar en primer lloc i no necessàriament per motius cronològics és el pare. El pare catalanista, valent, educador en els valors de l’estalvi, de l’esforç, de la necessària austeritat. Una vegada va semblar que defallia. Va ser quan va proposar a la família de marxar a Xile. Era el 1947. Havia trobat un amic que li havia enumerat les oportunitats que aquell país oferia en un moment en què el pare estava molt cansat del règim franquista i pensava que Catalunya i Espanya no se’n sortirien. Jo, que ja havia començat la meva lluita, li vaig dir: «Molt bé, pare, com que sóc menor d’edat, et seguiré; però quan hagi fet els vint-i-un tornaré a Catalunya.» El pare va decidir tirar endavant aquí, malgrat totes les dificultats.

Immediatament haig de situar en la llista de preceptors el meu oncle Narcís, el que em pujaria al Tagamanent, l’home que va dimitir de cap del sometent quan la FAI causava malvestats a Premià de Mar.

Acabada la guerra i havent tornat del front, el van agafar. La primera vegada que vaig trepitjar la ciutat de Mataró va ser per visitar-lo a la presó. Mataró és la capital del Maresme, però els de Premià no teníem tendència a anar-hi, tot i que és molt a prop. Tiràvem directament cap a Barcelona. Recordo la comitiva familiar pujant Riera de Mataró amunt, en direcció a l’edifici carcerari. No hi veig l’àvia Conxita, la mare del reclús, però, en canvi, hi constato la presència de l’altra àvia meva, l’àvia Maria de Premià de Dalt, que estimava molt l’oncle. Vam entrar a la presó. Hi havia altra gent que esperava veure els familiars tancats. Els guàrdies ens van introduir en una sala de forma rectangular i ens van fer posar d’esquena a una paret. D’una porta van sortir els presos, que van ser situats a la paret contrària, de cara a nosaltres. La visita es limitava a això: a una contemplació mútua a distància. No estaven permeses ni converses ni molt menys els contactes físics. Els guàrdies ens ho van advertir. Però llavors es va donar el cas que, com que era sorda i no havia sentit les ordres, l’àvia Maria va començar a avançar pel centre de la sala en direcció a l’oncle. Els guàrdies cridaven, nosaltres els advertíem que no hi sentia, i ella anava avançant. Va aconseguir abraçar l’oncle.

Quan el van deixar anar, l’oncle Narcís va venir a viure a la casa familiar de Barcelona. Treballava de teòric en una fàbrica de teixits del Clot. Parlàvem de la Catalunya perduda que ell havia conegut. L’oncle havia vingut a casa amb uns llibres de la col·lecció Bernat Metge que després de la guerra havia pogut salvar de la biblioteca del Centre Excursionista de Premià de Mar del qual ell era soci. En vaig llegir uns quants. Les Vides paral·leles de Plutarc van fer molt bon servei a la meva formació.

Fora de l’àmbit familiar, haig de consignar les influències de Joan Triadú, Josep Maria Ainaud de Lasarte, Josep Benet, Raimon Galí i Jaume Vicens Vives. Sóc injust amb molts altres, perquè no és una llista completa.

Visitava Joan Triadú, pedagog i estudiós de la literatura catalana, a la casa que tenia al carrer de les Carolines, a Gràcia. Parlàvem, em deixava llibres i em posava en contacte físic o simplement intel·lectual amb el grup de persones que, amb ell, tirarien endavant la mítica, clandestina i molt ben feta revista Ariel. La primera vegada que vaig llegir poesia de Carles Riba fou gràcies als seus consells i comentaris. De Triadú, n’admiro la fermesa, la fidelitat al país. El caràcter. Em va introduir en el concepte de l’excel·lència. Les coses s’havien de fer tan ben fetes com una poesia de Riba o com l’exquisida Ariel. Jo li discutia si l’excel·lència no conduïa a un elitisme separat de la realitat i del comú de la gent. Em responia que una cultura, si vol ser respectada i tinguda en compte, ha de produir obres exemplars.

Vaig conèixer Ainaud, que era pocs anys més gran que jo, als patis de l’edifici de la Universitat, on ell estudiava Dret. Vivia en una casa plena de llibres del carrer de Muntaner. Parlàvem de política, d’història, de cultura. Recordo que em va fer llegir J.V. Foix i em va fer adonar de l’etapa feixista per la qual havia passat el poeta als anys vint. La inclinació em va sorprendre, però és que el feixisme de Foix no era polític ni tenia res a veure amb Mussolini ni amb la tragèdia bèl·lica posterior. Es tractava d’un moviment estètic d’avantguarda que arrencant del futurisme de Marinetti enaltia l’audàcia i advocava per la modernitat i els avenços tecnològics. Un moviment que aquí va ser molt fugaç. Ainaud em va explicar també les virtuts del moviment pedagògic català d’abans de la guerra, una informació que em va interessar vivament. Ainaud era i és una enciclopèdia vivent. Ho sap tot. Cada cop que el visitava en sortia amb coneixements nous i amb llibres que em recomanava llegir. Ningú no m’havia explicat mai el que Ainaud m’explicava i de la manera clara com ell ho feia. Una conversa amb Ainaud ha estat sempre molt formativa. Jo sento veneració per aquest catalanista pur que a la vegada és tan bona persona i desprèn tanta humanitat.

Josep Benet tenia més contactes amb l’exterior que qualsevol altre. Havia aprofundit molt en el pensament polític europeu. Antic militant d’Unió Democràtica, em parlava de la guerra, de la qual va ser combatent, des de l’angle dels catòlics fidels a la República. Es bellugava també pels ambients obrers, que jo llavors desconeixia. Prim, escardalenc, sempre una mica delicat de salut, desplegava una energia fora del que és comú. La seva formació històrica era extraordinària. Era també un gran conspirador. De vegades, les seves agitacions tenien èxit, i altres vegades no en tenien tant, però ell no defallia i després d’una ja en muntava una altra. La campanya «Volem bisbes catalans» d’uns anys més tard és obra seva, amb la col·laboració de Josep Espar Ticó i Xavier Polo, uns altres conspiradors d’empenta que ja tornaran a sortir, perquè van intervenir en accions en què jo vaig participar.

Josep Benet escrivia un llibre minuciós, detallat, inacabable, sobre la repressió que el franquisme havia exercit i exercia sobre la llengua catalana des de la fi de la guerra. Es va titular Catalunya sota el règim franquista i l’any 1969 fundaríem una editorial, Edicions Catalanes de París, en principi amb l’únic propòsit d’editar-lo. L’empresa editora va ser obra del mateix Josep Benet, de l’historiador i literat Albert Manent, de mi, que hi vaig posar diners, i —a París— d’Àngel Castañer i Romà Planas, dos exiliats. Del llibre de Benet se n’han fet després moltes edicions, i a mi m’ha estat sempre útil per explicar-me i explicar fins a quin punt la derrota va ser una gran derrota i per entendre moltes pors i moltes claudicacions dels catalans de la postguerra.

Si Triadú em parlava de l’excel·lència, Josep Benet m’inculcava la idea de modernitat. Em deia: «El catalanisme ha de ser modern; no podem presentar-lo com una cosa del passat.»

Això està molt bé, perfecte. És evident que hem de ser moderns. Però de vegades em pregunto si la dèria de la modernitat, tan típicament catalana, ens ha estat del tot favorable. Que ningú entengui que faig algun retret a Benet si aquesta reflexió la situo en aquest punt de la meva història. La pruïja de la modernitat és molt forta i molt estesa a Catalunya, i és positiva. Però el cas és que, per exemple, els bascos, pel fet de no haver tingut cap complex a l’hora de reivindicar unes coses titllades d’arcaiques com són els furs o el concert econòmic, disposen d’un sistema de finançament avantatjós, envejable, que nosaltres, en nom de l’economia moderna i del sentit actual de la història, quasi no vam considerar a l’hora de fer l’Estatut de Catalunya. És veritat que no és només per aquest motiu que el País Basc va salvar el concert econòmic, però hi va contribuir molt.

Un dia, un diputat socialista navarrès em va dir que el seu partit havia fet una gran sort no havent guanyat les primeres eleccions al Parlament de Navarra. Una sort que feia extensiva al seu país: «D’aquesta manera vam tenir temps de convèncer-nos de les bondats del sistema propi de finançament que havien defensat els partits conservadors.» Els socialistes, que es presenten com a moderns, i que no sempre ho són, es van rendir a l’evidència dels avantatges que oferien alguns elements de l’antigor navarresa. En canvi, nosaltres, seguidors de la ideologia dominant de la modernitat que moltes vegades no toca vores, vam fer uns plantejaments de diguem-ne dernier cri, que ens van deixar amb un finançament que, com s’ha vist, és deficient.

Algun cop em fa l’efecte que els catalans hem lligat massa el nostre destí a la llengua. La llengua és important, molt important, però no tot en un país és llengua. Sabino Arana, el fundador del Partit Nacionalista Basc, observava que els catalans ens donàvem per satisfets només que un immigrant, un maketo com en deia, parlés en català. Per a ell, en canvi, el que importava era el sentiment de pertinença, parlés com parlés la persona. Un basc no deixa de ser basc per parlar només en castellà. Per altra banda, el catalanisme, obsessionat per la llengua, no ha reivindicat mai les constitucions anteriors al 1714. Per què? Perquè hem volgut ser moderns. Perquè inflem el pit i ens posem de puntetes proclamant: «Nosaltres farem una cosa nova, intel·ligent, racional, futurista…» I no sempre hem encertat.

He de precisar, per ser just del tot, que la nostra manera d’enfocar el nacionalisme ha tingut també efectes positius, fins i tot molt positius en molts aspectes, perquè ha permès formular-lo en termes convivencials, integradors i humanistes. O personalistes, usant la terminologia de Mounier. Hem evitat fractures. No tothom pot dir-ho de la manera tan rotunda amb què ho podem proclamar els catalans.

Tornem, però, a Benet. Essent jo president a la primera legislatura, va ser el cap visible d’una moció de censura impulsada contra mi pels grups parlamentaris d’esquerra. Tot i ser el candidat a desplaçar-me del càrrec, la iniciativa no va afectar de cap manera la nostra bona relació de sempre. Ni tan sols quan, enmig de la discussió encesa, em va retreure que jo, a diferència d’ell i els líders que representava, no podria posar els peus al barri de Sant Cosme de Cornellà perquè no hi seria ben rebut. Una afirmació que indicava que Benet no havia entès quina mena de partit interclassista era Convergència ni què era jo. El vaig desmentir amb els fets, anant a Sant Cosme i anant als altres barris de la immigració del lloc que fos de Catalunya durant tots els anys que vaig ser president.

Més tard d’aquella moció de censura, que va resultar derrotada i que al capdavall em va acabar beneficiant políticament, Benet va passar a dirigir el Centre d’Estudis Històrics de la Generalitat. Alguns em van criticar perquè creien que havia creat el Centre a mida de Benet i per amistat. No és veritat, i la feina feta ho demostra. Tampoc no van ser justes les crítiques que des d’alguns sectors minoritaris vaig rebre per haver proposat Anton Cañellas com a síndic de greuges. Sempre he pensat que Benet i Cañellas eren dues persones que pels seus serveis patriòtics mereixien un tracte just i agraït per part de les institucions.

Raimon Galí va exercir un mestratge particular sobre mi i sobre uns quants que, com jo, buscàvem una orientació. Galí ens va sotraguejar des d’un punt de vista intel·lectual i ètic.

Hi vaig entrar en contacte el 1953, un any important dins de la meva biografia perquè és el del retorn a l’activitat política després de tres anys de retir absolut.

L’estiu del 1950 m’havia afectat una crisi de tipus religiós, que no vol dir crisi de fe, sinó al contrari. Sentia una incomoditat existencial, dubtava de la vocació de metge. El curs universitari anterior havia estat desastrós. Vaig passar per una etapa espiritualista, i és en aquesta època que algunes persones del meu entorn van concloure que em volia fer capellà. Em vaig dedicar a la meditació, vaig realitzar expedicions als barris de la immigració, vaig llegir i estudiar. Només el 1952 vaig sortir excepcionalment del meu retir perquè uns companys de lluita van necessitar un mitjà per transportar una bandera molt gran, grandiosa, que havien de desplegar a la falda del Tibidabo aprofitant la celebració aquell any a Barcelona del Congrés Eucarístic. El cotxe del meu pare, conduït per mi, va fer el transport. Va ser, però, una activitat excepcional enmig d’un trienni inactiu.

Immers en la meva crisi no vaig participar en la vaga dels tramvies que es va organitzar a Barcelona l’any 1951 i que va ser la protesta popular més important després d’acabada la guerra. En canvi, vaig anar al castell de Montjuïc a visitar-hi l’amic Ernest Raguer, que havia estat detingut durant els disturbis. Dos anys més tard, Ernest Raguer es convertiria en Hilari Raguer, monjo de Montserrat i historiador eminent de la República i la guerra.

Hi ha crisis que tal com vénen se’n van i, un cop vaig haver superat la meva, l’amic Joan Reventós, que pertanyia com jo al grup Torras i Bages, ens va convidar un dia, a Pere Figuera i a mi, a una trobada a casa seva amb Raimon Galí i el novel·lista Joan Sales. El Joan Reventós que vaig retrobar després del meu recés s’havia incorporat al corrent polític de l’esquerra. Mentre jo plegava per anar a missa, ell anava a fer-se socialista. Molts anys després, al 1980, els dos amics optaríem a la Presidència de la Generalitat, ell com a líder i candidat del Partit dels Socialistes de Catalunya i jo de Convergència Democràtica de Catalunya.

Raimon Galí, excombatent molt compromès del bàndol republicà, havia estat un dels animadors de la publicació Quaderns de l’Exili de Mèxic, juntament amb els escriptors Joan Sales i Lluís Ferran de Pol. Havia retornat al país el 1948 convençut, com ell deia, que era més útil posar un maó a Catalunya que aixecar una catedral a Mèxic. Galí se’ns presentà com un home fort, emprenedor, valent, que parlà un llenguatge nou i enèrgic que ens deixava trasbalsats.

Raimon Galí es convertí per a mi en un mestre d’energia. Si no em deia què havia de fer, em deia com ho havia de fer. En certa manera era un extremista. Feia l’elogi de les virtuts castrenses: el sentit agut de la responsabilitat, la disponibilitat per al sacrifici. Antipàtic? Antipàtic com Péguy, l’escriptor que ell em va recomanar. Péguy també deia coses terribles des del seu radicalisme cristià i el seu nacionalisme francès.

De moment deixarem Raimon Galí aquí. Ja tindrem ocasió de tornar-lo a trobar aviat, quan parlem de la fundació i el desenvolupament d’aquell grup de reflexió i acció que es va dir CC i que sempre va portar la seva empremta.

Alguns dies anava a trobar l’historiador Jaume Vicens Vives al seu domicili del carrer de Santaló. Hi anava a prendre cafè, havent dinat. Devia veure alguna cosa en mi, perquè un dia, quan ja ens acomiadàvem, em va dir: «Demà passat cap al tard tindré una reunió amb uns xicots que volen crear alguna cosa de tipus econòmic. Vingui.» Hi vaig anar i em vaig trobar amb Carles Ferrer Salat, Joan Mas Cantí, Carles Güell i uns quants més. Volien transformar un club que llavors es deia Comodín en una entitat d’envergadura i influència. Va ser així com vaig participar en la fundació de l’encara existent Cercle d’Economia. Vicens Vives, que ja havia escrit el llibre Industrials i polítics del segle XIX, havia dit a aquells representants de l’alta burgesia barcelonina: «En l’actual situació de Catalunya, vostès, pel que són i pel que representen, han d’assumir determinades responsabilitats, han de produir reflexió que faci avançar el país.» Dies després, Vicens Vives em va confessar: «Ja sé que vostè no pertany a l’àmbit social i polític d’aquests nois, però no s’estigui de col·laborar-hi. Té capacitat i formació per fer-ho.» En un aspecte concret donava resposta a la meva pregunta «què he de fer?».

El lector que ha arribat aquí ha de tenir present, si no es vol perdre, que aquest relat no té ni pot tenir un ordre cronològic clar i sistemàtic per molt que ho pretengui. Aquí es barreja la cronologia amb la divagació que en podríem dir temàtica. Com que he començat el present capítol amb la pregunta «què he de fer?», i, per aquest motiu, hi he hagut d’incloure els mestres que me la responien, el mateix enunciat m’ha dut a enfilar-me a èpoques del meu recorregut intel·lectual que s’avancen en el temps. L’home que va participar en la fundació del Cercle d’Economia ja no era aquell estudiant de Medicina que momentàniament hem deixat a les aules del Clínic. Amb un salt en el temps ens hem situat al 1957. Tinc vint-i-set anys, he acabat la carrera, treballo amb èxit en un laboratori farmacèutic que era mig propietat del meu pare i he viatjat i he llegit més del que aleshores s’estilava.

De la mà de Vicens Vives vaig entrar en contacte intellectual amb Pierre Vilar, l’autor de Catalunya dins l’Espanya Moderna. Confesso que no he arribat a llegir sencers els quatre volums del llibre, però n’he tingut prou amb molts capítols i, sobretot, amb l’extensíssim i aclaridor pròleg, per entendre moltes coses. Per entendre la Catalunya moderna, la d’avui. O, almenys, la que s’allarga fins a l’any 2000. Més enllà d’aquesta data, a l’inici del segle XXI assistim a un gran canvi al món, a Europa, a Espanya i a Catalunya. Un canvi que ens obliga a repensar moltes coses urgentment.

Jo, de jovenet, havia tret ensenyaments de la Història de Catalunya de Ferran Soldevila. Va arribar un moment, però, que vaig entendre que aquest autor i d’altres de la seva línia presentaven una imatge incompleta de la nostra història. Vaig pensar que tot havia de ser més complicat, que havia d’obeir a causes més profundes: la desfeta del segle XV, les tensions internes de Catalunya durant la Guerra dels Segadors del XVII… Per això em van ser tan útils els estudis de Joaquim Camps i Arboix sobre Verntallat, el cabdill dels remences o el llibre de Josep Sanabre sobre la Guerra dels Segadors. Aquesta guerra que va decidir els destins dels país de manera tan determinant no es podia analitzar només com un conflicte català amb la monarquia espanyola —que ho va ser, i molt—, sinó també com l’evidència d’unes febleses pròpies, nostres, dels catalans, que en part han arribat fins avui mateix. De totes maneres, he continuat llegint sempre Ferran Soldevila, i no tant sols pel que fa a la història de Catalunya, sinó també d’Espanya, i sempre m’ha estat útil.

Encara vull referir-me a un altre autor més reculat que em va servir per saber més sobre la història de Catalunya i sobre les possibilitats que Catalunya té de renéixer en els moments de més abatiment, una característica molt pròpia del país que Vicens Vives i Pierre Vilar també van percebre i subratllar. Em refereixo a Narcís Feliu de la Penya, aquell advocat i historiador originari d’una família de Mataró, que l’any 1683 va publicar Fénix de Cataluña, un títol que en les seves ressonàncies mitològiques ja ho diu tot. Uns anys més tard, en el llibre escrit a la presó, jo insistiré en les febleses del país i proposaré actituds i accions per superar-les. I detallaré la capacitat que té Catalunya de redreçar-se, de ser fènix, de renéixer d’entre les cendres.

Jaume Vicens Vives va morir l’estiu del 1960 d’una malaltia molt ràpida. El fet es va produir quan feia dos mesos que jo estava empresonat. Vaig saber que Vicens Vives havia dit: «És important que un home com en Pujol vagi a la presó.»

Pel que fa a Pierre Vilar, em va alegrar molt poder-li concedir la Medalla d’Or de la Generalitat, l’any 2000. Ell ja estava malalt i no viatjava. Vaig anar a París a fer la imposició. Em va acompanyar Max Cahner, amic i editor seu.

Triadú, Ainaud, Benet, Vicens Vives i Galí eren homes molt diferents. Sobretot Raimon Galí, que, al costat dels altres quatre, orbitava en una altra constel·lació. Tan diferents eren que alguns no lligaven gaire entre ells o tenien deixebles que no reconeixien el mestratge dels altres. Els més devots de Vicens Vives o de Benet han estat contraris a Galí, i a l’inrevés. Jo, en canvi, m’entenia amb tots i procurava sintetitzar les seves aportacions establint lligams intel·lectuals entre els uns i els altres. He dit que Triadú em parlava de l’excel·lència i Benet de la modernitat. Vicens Vives advocava per la competitivitat aplicada a Catalunya, i jo no observava cap contradicció entre aquests tres preceptes ni que no es poguessin complementar amb la pluja de consignes de batalla i acció de Galí.





8


LECTURES D’UN ESPIGOLADOR

Sortia de visitar aquests homes amb moltes ganes de saber més. Entrava a la Biblioteca de Catalunya i ho llegia tot. La nacionalitat catalana de Prat de la Riba, Els moviments nacionals d’Antoni Rovira i Virgili, els textos de Valentí Almirall, Torras i Bages, Cambó…

Ara que l’he citat, diré que Francesc Cambó no és un dels meus principals referents polítics. Li tinc gran respecte i admiració en molts aspectes, però dins del món diguem-ne conservador el meu principal model no és Cambó, sinó Enric Prat de la Riba: l’home ordenador, constructor, equilibrat i alhora profundament nacionalista. Reconec en Cambó el mèrit d’haver construït un partit catalanista amb ambició, potència i programa que va tenir un paper de primer ordre en la construcció del país. Hi ha qui pensa que com a fundador i dirigent de Convergència Democràtica de Catalunya hauria de declarar-hi més afinitats. Però és que Convergència va més enllà d’un partit de dretes o d’esquerres. Només se n’ha de veure la militància, els resultats electorals obtinguts i la política que ha dut a terme. Per posar un cas: Cambó, hauria donat suport, a Espanya, a un govern del PSOE com vam fer nosaltres?

I després, jo, políticament i familiarment parlant, sóc nét, fill i nebot de votants i militants d’ERC, i això marca i pesa. Però també d’aquest partit haig de deixar clar que el seu referent no és, per a mi, el president Companys, sinó el president Macià. Macià era per damunt de tot nacionalista i era alhora un home i un polític equilibrat i responsable. Molt més equilibrat i molt més responsable del que el presenten alguns dels estereotips que s’han divulgat sobre la seva persona. Dit això afegeixo que Companys, el president afusellat, és una figura a la qual els catalans sempre deurem agraïment, perquè ens honora. Ho fa des d’una perspectiva que dóna força i sentit a un poble i que va més enllà de la política.

Alguna cosa haig de dir de la meva formació literària. De jove, havia llegit Jacint Verdaguer. Canigó va complir totes les expectatives, però en canvi no vaig poder acabar L’Atlàntida. De Joan Maragall, autor d’El sentiment de pàtria, el llibre il·luminador que de petit havia trobat a casa, vaig llegir-ne gran part de l’obra completa, en català i en castellà, detenint-me especialment en els articles d’anàlisi i reflexió publicats a El Brusi. No cal dir que el jove patriota que jo era va arribar a saber de memòria Les tombes flamejants de Ventura Gassol. Vaig ser i sóc lector de Jaume Carner, de Josep M. de Sagarra, de Jaume Bofill i Mates, de Salvador Espriu. En canvi, tot i els esforços de Triadú per introduir-m’hi, he estat impermeable a Carles Riba. J.V. Foix també se m’ha fet costerut, malgrat els ensenyaments d’Ainaud. La poesia difícil, hermètica, no m’ha dit mai gaire cosa.

En els meus anys joves, em va agradar tot Josep Pla pel seu llenguatge directe i gens sofisticat, fort i alhora tremendament entenedor: El quadern gris, Els pagesos, la Guia de la Costa Brava, els Homenots o aquell llibre curt però incisiu, de bon periodista, que és L’adveniment de la República. No sóc, modestament, cap entès en literatura, però Pla és, per al meu gust, el millor prosista en llengua catalana.

Jo més aviat he llegit novel·les. Vull esmentar-ne dues d’abans del 1936. Una, prou coneguda i valorada, és Vida privada, de Josep M. de Sagarra. L’altra és La febre d’or de Narcís Oller. Tenen més interès, per a mi, que Solitud, tot i que literàriament l’obra de Víctor Català pugui ser més important. Hauria de parlar també de Puig i Ferreter, de Raimon Casellas i de tants altres, però vull aturar-me en Quan mataven pels carrers, una novel·la de Joan Oller i Rabassa, fill de Narcís Oller, de la qual no se sol parlar. Potser no té el nivell dels grans textos literaris, però a través de dos personatges arquetípics —la jove anarquista, generosa, una mica visionària i arrauxada, i, al seu davant, el catalanista honest i bona fe, però potser una mica massa assenyat—, Oller i Rabassa va fer una descripció caracteriològica de Catalunya que el temps demostraria encertada.

La gran tradició novel·lística catalana de la qual aquests autors són una mostra ha donat lloc a l’actual realitat esplèdida d’escriptors catalans. N’hi ha molts, i de molt bons. Se’m dispensarà que no digui noms. O se’m dispensarà que en digui només un, el de Baltasar Porcel, per a mi l’altre gran prosista català del segle XX. Admiro el Porcel dels articles diaris a la premsa pels temes tan diversos que tracta i per la manera com usa el bisturí, i admiro el Porcel cronista i novel·lista. Mediterrània, onatges tumultuosos fa una descripció integral dels paisatges, la història, l’art i la gent del nostre mar. Porcel té dues novel·les molt potents que descriuen unes relacions humanes complexes marcades per les virtuts i els vicis. Una és El cor del senglar. L’altra, Olympia a mitja nit, és la que prefereixo per l’impressionant i punyent retrat d’un món decadent i degenerat que s’ensorra.

Pel que fa a literatura castellana, no he llegit sencer El Quixot, però, tastant d’aquí i allà, n’he enllestit una part important. Sóc un gran admirador del Segle d’Or castellà. No podia ser d’una altra manera, atesa la qualitat dels seus autors. Les obres que n’he llegit, que, tret de Lope, no són gaires, m’han ajudat a entendre el sentit i la ideologia de Castella. No és, de molt, la meva ideologia, però té un gran gruix i no és tan uniforme com se sol dir.

No té gaire mèrit que digui que Shakespeare m’entusiasma. Ningú com ell retrata les grans i sovint autodestructives passions humanes. Ens hauríem de remuntar als grans tràgics grecs per trobar qui s’hi pogués comparar. He llegit molt teatre. També n’he vist. Als anys cinquanta i seixanta vaig seguir els muntatges de l’Agrupació Dramàtica de Barcelona. Sartre i Camus hi eren molt representats. Sartre no em va agradar. He llegit algunes obres de Bertolt Brecht. La seva Vida de Galileu té un gran interès literari i ètic.

A divuit anys vaig llegir Els germans Karamàzov. Em va deixar impressionat i, potser per haver-ho fet en alemany, estabornit. Ara, en l’actualitat, penso que em convindria tornar a Guerra i pau, com acabo de fer amb El roig i el negre. Com diu Macià Alavedra, Catalunya produeix personatges com Julien Sorel, el seu protagonista.

A part de Shakespeare i alguns altres, lamento no haver aprofundit prou en la cultura anglosaxona, tot i haver estudiat i haver-me après de memòria la història d’Anglaterra.

Joan Estelrich, que ja ha tret el cap en aquest text com a articulista del Diario de Barcelona al moment en què jo feia els preparatius per anar a Estrasburg, va publicar el 1948 un llibre il·luminador. Es titulava Las profecías se cumplen. Una joia. Estelrich, fosc empleat en aquell moment de l’editorial Montaner y Simón, necessitava deixar sentir la veu per motius econòmics, però sobretot vitals. El llibre, d’un europeisme d’ona molt ampla, parla no de manera episòdica sinó analítica, bo i detenint-s’hi, de Herder, Chateaubriand, Heine, Kierkegaard, Dostoievski, Bernard Shaw, Valéry, Gide, Spengler, Huizinga, Keyserling, Huxley o del vell amic Coudenhove-Kalergi. La seva lectura em va fer encetar curiositats i divisar nous horitzons. Jo no puc dir que sigui un entès en Shaw o Chateaubriand ni que els hagi llegit prou —alguns dels autors citats i d’altres que el llibre conté no els he llegit mai—, però gràcies a Estelrich els conec i en sé l’essencial. De la mateixa manera que el poc que puc dir de Leopardi em va ser transmès també per aquell escriptor àgil, polèmic i vitalista.

Des del punt de vista més polític, vaig llegir llibres d’inspiració democratacristiana, o els de Harold Laski, teòric del treballisme britànic, un moviment que em va interessar més que el socialisme continental i òbviament més que els autors marxistes. Vaig aprofundir també la història del Quebec i del moviment nacionalista flamenc.

En aquella època, als anys cinquanta, em vaig fer subscriptor del Corriere della Sera milanès i del Frankfurter Allgemeine. La subscripció al Corriere tenia una significació especial perquè jo pensava que l’evolució política espanyola un dia es podria emmirallar en la democràcia italiana i els seus pactes de govern. En canvi, no vaig estar subscrit a Le Monde fins a final dels seixanta. De França llegia revistes: L’Express, Le Point… De Catalunya era fidel seguidor de La Vanguardia, El Correo Catalán i el setmanari Destino.

Parlant d’Europa, de l’europeisme i del model social que mirava d’anar definint, em ve a la memòria el viu interès que em va produir la figura de Mendès-France, quan va accedir a president del govern francès l’any 1954. Un dia, en un cinema de França, vaig veure un noticiari en què Mendès-France sortia inaugurant unes cases de protecció oficial. Gent pobra que fins llavors havia viscut en uns habitacles molt deficients passava a ocupar unes habitacions noves i dignes. En el discurs, Mendès-France proclamava: «Inaugurem aquestes cases que vénen a substituir-ne unes altres que eren una vergonya.» Callava un moment i tot seguit, amb un to que buscava l’impacte, afegia: «No una vergonya per a vosaltres que hi vivíeu, sinó per al país, per a la societat que no us havia sabut proporcionar un habitatge digne.» Quan era president de la Generalitat vaig repetir alguna vegada aquestes paraules com si fossin de collita pròpia. Per exemple, quan vam dur a terme l’operació urbanística de les anomenades «cases del governador», que va comportar la substitució d’aquells centenars de pisos de pèssima construcció i alguns de 17 metres quadrats ocupats per moltes famílies de la immigració.

Mendès-France, un polític entre socialista i radical-socialista, després, com a europeista, em va decebre molt. Si en parlo en aquest moment d’explicar els anys de formació és perquè es vegi que la meva personalitat política s’ha aixecat sobre la base de moltes i molt diverses i de vegades contradictòries influències. He comptat amb la intervenció de mestres, però són mestres que no m’han estat donats, sinó que els he hagut d’anar a buscar i trobar per mi mateix, entrant a casa seva. Jo, nacionalista català, a diferència dels socialistes, dels comunistes, dels liberals o dels democratacristians, no vaig tenir mai una Internacional que m’indiqués el que havia de pensar o que em fes la llista de les coses que havia de portar a terme o dels llibres que havia de llegir. He estat, si ho rumio bé, un autodidacte. Un espigolador. No m’he desempallegat mai del nen que amb l’Àlbum Meravella trobat a casa descobria el país saltant de poble en poble o que amb dos volumets de la Barcino aprenia català tot sol.





9


LES BRASES I LA CENDRA

El 1953, un any després d’acabar la carrera i de començar la meva primera feina en un laboratori farmacèutic de propietat familiar, vaig participar en la fundació del CC, una organització que sempre va caminar d’una manera poc estructurada i sense un cap visible. A mi, partidari de la jerarquia, aquest desmanegament no em va plaure mai gaire, però el CC em va ser molt útil per passar definitivament en net les respostes a la meva pregunta de «què he de fer?».

Tot va venir d’algú, no recordo qui, que va parlar de la conveniència de fer entrar en contacte els grups de pensament confessional, catalanista i antifranquista que en aquell moment es bellugaven pel país. Es van fer unes reunions a les quals van assistir l’OCPD —Orientació Catòlica Professional del Dependent—; l’Acadèmia de la Llengua Catalana; Acció Catòlica; la Lliga Espiritual de la Mare de Déu de Montserrat; els escoltes confessionals; Pax Christi… I, naturalment, Virtèlia.

L’home que va fer d’aglutinador de tota aquella gent arribada de sectors diversos va ser Raimon Galí, que provenia dels moviments escoltes. Després d’uns primers temps de desorientació, se li va encomanar la ponència fundacional del grup. Va presentar un text brillantíssim i ple de força que obria horitzons. Galí, que ja m’havia impressionat quan el vaig conèixer a can Reventós, em va tornar a sotraguejar. A mi i a les seixanta o setanta persones que el vam escoltar.

La ponència de Raimon Galí és un text insòlit, inimaginable avui. No tracta de donar solucions ni pràctiques d’acció. L’objectiu primer és sensibilitzar, responsabilitzar i transmetre valors. Com a col·lectivitat, diu Galí, els catalans vam perdre la guerra. I si la vam perdre és perquè tant abans com en el seu transcurs els fets no van ser clars i perquè havíem arribat als anys trenta, els de la República i la catàstrofe posterior, havent deixat pel camí els ideals potents de l’esperit. Tots, absolutament tots, ens hem de fer solidaris del desastre i, en conseqüència, la represa ha de tenir com a base aquesta inicial assumpció.

El text de Galí conté conceptes clau que tenen el ressò de Péguy i Saint-Exupéry. L’exigència espiritual. L’afirmació que l’home es deu a coses que estan per damunt d’ell mateix. L’esperit de servei oposat a la manera de fer dels «vius», tan abundants a Catalunya. El sentit del risc i de l’honor. La responsabilitat. La joia pel fet de ser persona. La joia de ser cristià, de ser fills de Déu. El sentit de la solidaritat, del comunitarisme. La insistència en la magnanimitat, en l’objectiu de portar a terme empreses importants.

Péguy es fa present amb força quan Galí emfasitza sobre l’indeterminisme. El futur no és inevitable, no és una fatalitat que estigui escrita i que ens vingui imposada, sinó que pot ser transformat i ho ha de ser. Són deterministes les tragèdies gregues, el protestantisme, el jansenisme. Ho és, una mica, sant Agustí. Els catalans, com que vivim una situació difícil, no ens podem permetre ser-ho. Els catalans hem de canviar el nostre futur.

Galí, home d’acció, blasma l’intel·lectualisme, l’actitud de qui darrere les idees que elabora no hi situa l’esforç personal, no hi posa la pròpia persona com a penyora. Aquell que després de fer un discurs s’asseu i diu als altres «ara aneu-hi vosaltres», no és vàlid, queda desqualificat.

Raimon Galí conclou: si tot això ho assumim, si ho fem nostre, tirarem endavant i serem capaços d’elaborar i transmetre el nostre missatge generacional històric.

El nom de CC el va posar Frederic Roda, que provenia de Pax Christi i tenia aficions artístiques i culturals. S’ha discutit molt si CC significava Crist Catalunya, Cristians Catalans… Inicialment no volia dir això. En Roda havia dit: «Si no volem ser simplement “una cosa”, li hem de posar un nom.» Ell mateix el va suggerir. «Li podríem dir CC.» Va ser CC com podria haver estat RR. Però encara que fos per atzar, el nom va resultar ser molt ben trobat perquè va respondre a l’esperit del moviment: un grup de gent amb dos ideals centrals, el cristianisme i el catalanisme. Crist i Catalunya. CC.

Jo era del parer que el CC havia d’aglutinar gent no necessàriament confessional. De fet, el CC no va ser mai un moviment d’Església. Els capellans no hi van tenir cap paper. Va ser un moviment de pàtria que, això sí, considerava essencials els valors cristians.

Engrescats pel text de Raimon Galí, la missió de CC va consistir a predicar la bona nova per tot Catalunya. Sensibilitzar, responsabilitzar, transmetre valors. El país podia emergir, i, per fer-ho, es necessitava gent. Havíem de bufar per comprovar si sota les cendres de la destrucció hi havia brasa. En alguns llocs n’hi havia i vam trobar efectius humans que ens van escoltar i ens van seguir. En d’altres el caliu s’havia apagat del tot i calia fer foc nou.

Anàvem pels pobles i les ciutats a parlar de Catalunya. Com a condició necessària hi havia d’haver gent disposada a escoltar-nos i per això havíem de començar amb un pretext per encetar les dissertacions. Elaboràvem uns estudis, unes enquestes, sobre la immigració, sobre la pagesia, sobre l’economia, sobre el moviment cooperatiu. Uns estudis senzills, elementals, res de l’altre món. Llavors buscàvem complicitats: qui d’aquell poble o d’aquella ciutat era de confiança i podia reunir un grup de coneguts que ens vinguessin a escoltar. Sempre hi havia algú, dins del CC, que tenia un amic a Manresa, a Tarragona, a Girona, a Sants o a Sant Andreu, i aquest amic sempre et conduïa a un altre.

Les conferències se celebraven en domicilis particulars o en un local cedit per una institució religiosa o una entitat recreativa o cultural. Eren, naturalment, trobades clandestines. Començaven amb una exposició de l’estudi o l’enquesta i tot seguit derivaven en un col·loqui sobre el país i la necessària reconstrucció nacional. En segons quins llocs, on la capa de cendra tenia més gruix i costava més de trobar-hi la brasa, les conferències es reduïen a una conversa dirigida a una sola persona, un tu a tu. El país, hi insisteixo, havia quedat molt destruït.

Posem un exemple personal que a la vegada que explica la mecànica d’aquelles expedicions i trobades certifica que l’engranatge alguns cops fallava. Jo tenia un amic del Priorat a qui un dia vaig dir que m’interessaria traslladar a la seva comarca, llavors molt deprimida, les nostres inquietuds patriòtiques. Em va donar el nom i l’adreça d’un capellà de Falset. Vaig preparar un petit informe sobre la vinya i el vi, i amb aquestes armes introductòries vaig agafar el meu cotxe i em vaig presentar a la capital del Priorat. El capellà que em va rebre es va disposar a escoltar-me. Quan jo portava uns minuts parlant, l’home em va mirar amb uns ulls esverats: «Calli, calli, que darrere el que vostè em diu hi veig el dimoni.» M’havia equivocat de capellà. Temps després algú em va fer saber que, durant la guerra, a Falset havien estat assassinats vint-i-un membres de la Federació de Joves Cristians de Catalunya.





10


EXTREMADURA, ANDALUSIA I CASTELLA

El meu interès per la immigració té un dels orígens en la lectura a disset anys de Catalunya poble decadent i La immigració a Catalunya, de Josep Vendallós. Em confirmaren allò que de petit havia intuït amb l’Àlbum Meravella: que el més important d’un país és la població. El territori i la població. També vaig llegir, en uns exemplars de la revista Mirador localitzats en un llibreter de vell, els reportatges que el periodista Carles Sentís havia escrit abans de la guerra sobre la immigració murciana a Catalunya titulats Viatge en el transmiserià.

Les activitats religioses i socials de Virtèlia em van permetre parlar amb els immigrants que en aquells anys cinquanta començaven a arribar a Catalunya i que s’anaven establint en els barris que creixien als voltants de Barcelona i de les ciutats veïnes. Joan Carrera, actualment bisbe auxiliar de la diòcesi de Barcelona i llavors vicari a la Barceloneta, m’explicava la seva labor pastoral i social prop dels nouvinguts. Uns anys més tard, després de sortir jo de la presó, vaig anar a trobar Carrera a la parròquia del barri badaloní de Llefià. Hi pujava amb el meu cotxe i de vegades em quedava a dinar amb ell i la seva mare. Carrera i jo vam tenir altres trobades. Primer em va venir a veure a Banca Catalana per sol·licitar recursos per als serveis socials de la parròquia i per a l’editorial Nova Terra que ell dirigia. Encara una mica més tard, com a membre de l’Acció Catòlica Obrera, participà a Montserrat en la fundació de Convergència Democràtica de Catalunya.

En aquells anys anteriors a 1960 no érem gaires els que ens interessàvem per la immigració, almenys des de la proximitat i el contacte físic, de trepitjar terreny. Visitaven els barris els joves de la Congregació dels Jesuïtes i d’altres ordes religiosos i alguna gent de l’entorn marxista, com Alfons Carles Comín. Més tard s’hi va implantar el PSUC a través del sindicat Comissions Obreres. Jo hi anava amb un interès en part de país, en part social, i en part religiós.

Vaig tenir contactes amb dues organitzacions catòliques de signe obrer, l’HOAC —Hermandad Obrera de Acción Católica— i la JOC. Dec a la JOC l’amistat de dos homes que valoro especialment i que han acabat col·laborant amb mi. Un és Josep Castaño, que ja hem trobat parlant del meu viatge a Bèlgica. L’altre és Rafael Hinojosa, que més tard seria diputat de CiU al Congrés i al Parlament i president del Consell del Treball. En el llibre del periodista Gabriel Pernau El somni català, hi ha una fotografia d’Hinojosa i la seva família davant la barraca del Somorrostro on vivien. La imatge parla de la qualitat humana del meu amic i dels seus parents i és a la vegada testimoni que a Catalunya ha estat possible el somni de progrés humà i social.

Des del CC, vaig multiplicar les visites als suburbis ajudat pels estudis sobre immigració que em feia en Castaño. Els homes que hi vivien m’explicaven coses molt negatives de les seves terres d’origen i vaig decidir anar-ho a comprovar personalment. Com que de tant en tant havia de sortir per Espanya per promocionar els productes del laboratori farmacèutic on treballava, de vegades dilatava els dies del viatge per dedicar-los a les indagacions.

En vaig fer unes quantes. La més interessant i significativa va ser la d’Extremadura, l’any 1956. Havia conegut el delegat del Ministeri d’Agricultura a Girona i li vaig demanar si se’m permetria observar de primera mà la implantació del Plan Badajoz, un projecte de desenvolupament agrari que el règim aplicava a una de les zones deprimides d’Extremadura basant-se en un pla d’embassaments i regadius que la República ja havia previst. Un cop allí, vaig poder disposar d’un jeep conduït per un home que em va fer de guia. Vaig parlar amb gent de la terra que em va comentar com seria de difícil i llarg canviar l’ancestral mentalitat del secà per la de l’aigua, una inquietud que jo, nét d’avi pagès i romàntic del regadiu, vaig escoltar donant-los la raó. A Catalunya van haver de passar molts anys abans que el canal d’Urgell promogut per Manuel Girona fes verdejar i enriquir la zona de Mollerussa, coneguda abans com «el forat de l’infern» de tan resseca i estèril com era.

Pel meu compte i amb el cotxe propi, vaig visitar més tard algunes zones miserables que explicaven i justificaven els moviments migratoris. Més endavant les veuria reflectides, encara que amb més dramatisme, en aquella pel·lícula extraordinària, una de les més impactants que he vist mai, que es va titular Los santos inocentes i que està basada en una novel·la de Miguel Delibes.

Vaig visitar per primer cop Andalusia allargant un viatge amb autobús, de nou per Extremadura, que m’havia fet passar per Almendralejo, Zafra o Fregenal de la Sierra. Em referiré una altra vegada a Zafra, quan parli de Banca Catalana. De la banda de Granada vaig acostar-me a Baza per recomanació de l’amic i membre del CC Jaume Nualart, on hi havia famílies que vivien en coves obertes a les roques.

Un mes de febrer vaig visitar Sevilla i Dos Hermanas, on coneixia algú. Avui Dos Hermanas és pràcticament un barri de la capital sevillana, però llavors era una població mitjana amb extensions d’oliveres. Sé que era el febrer perquè els olivarers es trobaven en plena activitat de poda, a la qual em vaig afegir. Sense moure’m d’Andalusia, més tard, el 1960, molt poc abans de ser empresonat, vaig visitar també Almeria amb el referent literari de Campos de Níjar de Juan Goytisolo.

Vaig realitzar alguna incursió per Castella. En aquell moment era tan pobra com Extremadura i Andalusia, però la seva pobresa resultava molt més desconeguda. Castella ja m’havia impressionat l’estiu del 1949, quan havia fet les Milícies Universitàries a Segòvia. L’any havia estat de molt poca pluja i a final de juny el blat de la zona de Guadalajara tot just aixecava un pam de terra.

Però va ser més tard, quan ja havia sortit de la presó, que vaig tenir interès a observar de prop i amb atenció la Castella profunda, seca i cerealista. Vaig corroborar que efectivament era molt pobra i que presentava una població envellida. La gent jove se n’havia anat. No cap a Catalunya, com feien els andalusos i els extremenys, sinó cap a Madrid. Un dia molt fred del mes de febrer parlava amb uns vells reunits al voltant de la salamandra del cafè d’un poble. Em va cridar l’atenció que aquells homes es queixessin poc. Vaig mantenir més converses amb altra gent i la conclusió va ser la mateixa: els castellans es lamentaven molt menys que la gent de la seva mateixa situació en altres indrets d’Espanya.

Des de fa molts anys jo sóc un admirador de Castella. N’he valorat la potència i la claredat ideològiques, ja des de l’inici, quan va donar al seu projecte nacional col·lectiu un gran vigor. Un país que ha colonitzat Amèrica; que ha fet una guerra de 150 anys per detentar l’hegemonia a Europa i, per extensió, a tot el món conegut aleshores; que ha fet un Segle d’Or esplendorós; que té una llengua de dimensió universal, no és un país qualsevol. Hi ha empreses polítiques, expansionistes i culturals que només es poden dur a terme si s’està proveït d’uns valors molt interioritzats, d’un sentiment nacional molt intens i de la convicció que val la pena i és important ser allò que s’és. Aquells homes reunits al voltant d’una salamandra un dia molt fred en tenien prou de ser el que eren i el que havien estat per sentir-se realitzats i perquè la seva vida tingués sentit. La part negativa de les grans gestes castellanes històriques és que, per la seva mateixa força i pel seu prestigi, van conduir la gent a entotsolar-se, a una interiorització que va acabar frenant les voluntats i la necessitat de reaccionar. Ser castellà, ser simplement castellà, ja omplia molt.

Pot ser que aquesta visió meva sigui errònia. Durant els darrers trenta o quaranta anys, Castella ha canviat molt. Els fills i néts d’aquells vells de la salamandra em sembla que han alterat alguns fets i sentiments seculars.

Després d’aquest meu judici favorable sobre Castella no sé si cal que manifesti que jo sóc català i no castellà i que jo no vull ser castellà ni vull que Catalunya sigui castellanitzada. I que tinc el meu propi orgull de català. Un orgull justificat per la nostra Història, la nostra creativitat i la nostra voluntat de no ser objectes, sinó actors de la cultura i el progrés humà. Una voluntat i una creativitat que no podrem desenvolupar si ens desdibuixem i ens diluïm encara que sigui dins un marc tan prestigiós com és el de Castella o dins d’una Espanya del tot castellanitzada.

Un dia em va caure a les mans una revista publicada a Barcelona que es deia La Jirafa. Hi vaig trobar un article d’un tal Francisco Candel que parlava de la immigració a Catalunya d’una manera positiva, optimista i advocant per la integració dels nouvinguts a les formes culturals del país d’acollida. L’article es titulava Los otros catalanes i fou l’embrió del llibre que uns anys més tard Candel publicà amb el mateix títol, i en català, a Edicions 62. Candel ha estat un personatge molt important en la construcció del país i jo me n’orgulleixo de ser-ne amic, d’haver treballat junts i de formar part, ara, de la Fundació que porta el seu nom.





11


FER POBLE, FER CATALUNYA

Totes aquestes inquietuds, tots aquests moviments, tots aquests afanys formatius, el 1958 desemboquen en un fet: aquell any vaig escriure el llibre Fer poble, fer Catalunya, que no vaig publicar fins molt més tard. El vaig escriure amb la idea que fos un full de ruta per a mi i per a uns quants més.

Es tracta d’un text clandestí que la meva dona va passar a màquina i que vaig repartir entre uns quants. Un text que uns anys més tard vaig incloure en un llibre que, juntament amb altres escrits, es titulà Construir Catalunya, del qual ja he parlat abans, quan he extret del pròleg l’evocació de l’ascensió al Tagamanent amb l’oncle Narcís i el seu amic Feliu Vila.

A Fer poble, fer Catalunya, plantejo una nova pregunta: «Què necessita Catalunya?». Tot seguit vénen les respostes. Les respostes estan explicades i raonades en el llibre amb una certa extensió, però aquí n’hi haurà prou de donar-ne l’enunciat perquè el lector es faci càrrec d’on volia anar a parar.

Primer de tot, hi afirmo que Catalunya necessita unes institucions que anomeno educacionals i unes altres que anomeno d’estructura bàsica. Les educacionals són la burocràcia, els dirigents econòmics, l’Església, els partits, els sindicats, l’escola i la Universitat. Les d’estructura bàsica són les institucions polítiques, les econòmiques i les científiques.

Per primera vegada dic que Catalunya ha de crear una banca pròpia potent. Amb juvenil gosadia, m’atreveixo a definir el paper de l’Església. Hi reclamo partits d’obediència catalana independents dels espanyols, a la vegada que afegeixo que «la seva política no ha d’ésser únicament en funció de Catalunya, sinó en funció d’Espanya i en funció d’Europa». Insisteixo en la importància dels sindicats. És l’apartat al qual més pàgines dedico, amb molta diferència. També en dedico unes quantes a la immigració i a la necessitat de crear entitats que treballin per integrar-la al país d’acollida.

No hi dic res, en canvi, de la Generalitat. No hi surt. I és que en aquells moments, a Catalunya, de la Generalitat no se’n parlava, llevat d’uns nuclis polítics tancats en ells mateixos. El meu viatge a París cercant respostes al govern català a l’exili s’havia produït feia exactament deu anys. El silenci que llavors havia detectat no s’havia trencat en aquest temps. Per tant, jo havia prescindit de la Generalitat. Venint de qui anys més tard ocuparà la seva Presidència i de qui en aquells moments exposava amb els seus textos tot un programa d’actuació futura, l’omissió és de les que han de ser tingudes en compte. Potser no diu gaire en favor meu, però, en tot cas, indica quina era la situació del moment.

Si a l’interior l’exili cultural es va fer sentir, l’exili polític, en canvi, no hi va tenir cap mena de transcendència. Des de l’exili cultural i científic, teníem notícies del metge Josep Trueta, del poeta Josep Carner, del violoncelista Pau Casals… Personatges exemplars que ens feien pujar l’autoestima. De l’exili polític, a mi no me’n va arribar res, i quan dic res vull dir res, i això que anava amb les orelles tot el dia alerta. La sensació era que els que ens trobàvem dins de Catalunya estàvem sols i que depeníem de nosaltres mateixos i dels nostres esforços per tirar endavant, per fer Catalunya.

Respectava i apreciava els mestres com Benet o Galí, que havien fet la guerra. Amb el seu guiatge vaig anar a buscar referents en la història del catalanisme de principi de segle: la Mancomunitat de Prat de la Riba que arrencava de Valentí Almirall o de Torras i Bages i que gràcies al poder de convocatòria gens sectari de Prat havia fet emergir personatges com el filòleg Pompeu Fabra o el pedagog socialista Rafael Campalans. Admirava Francesc Layret, l’advocat dels treballadors, o el sindicalista Salvador Seguí, el Noi del Sucre. A principi del segle XX, el catalanisme havia estat representat per unes forces de dreta i unes altres d’esquerra i havia disposat d’uns sindicats. Catalunya havia estat un país políticament complet, o almenys hi havia hagut l’esperança que ho arribés a ser. Però el país i la política catalana s’havien complicat molt a final dels anys vint i al llarg de tots els trenta.

«El 1939, l’endemà de la derrota, Catalunya va quedar a zero. I això en tots els camps: en l’estrictament nacional, en el polític, en el cultural… Però el més greu és que també vam quedar a zero en l’ordre espiritual: el 1939 Catalunya havia perdut la fibra, havia perdut l’ànima. Tot per culpa d’una batalla mal plantejada i mal jugada a la qual havia portat el baix to espiritual. De fet, el 1939 fou la culminació d’un procés iniciat abans, en la gènesi del qual hi ha la dimissió dels qui haurien d’haver estat els nostres dirigents. Dimissió d’ordre espiritual, més que altra cosa. Aquesta dimissió fou fatal per al nostre poble, que tot just es començava a retrobar i que necessitava ser ajudat a no caure en els defectes tradicionals, fruit en gran part d’una vida nacional mediatitzada durant segles. Com a conseqüència d’això vam arribar espiritualment mal preparats als anys decisius de la República i de la guerra. Vam arribar-hi sense consistència, sense solidesa i sense energia espiritual. Les conseqüències foren el 1936 i la derrota.»

Això ho escrivia, ja només d’entrada, a Fer poble, fer Catalunya. En el mateix llibre dic que un judici tan categòric probablement era injust. Que calia considerar les circumstàncies i molts condicionaments. Però no hi ha dubte que col·lectivament alguna cosa va fallar i que això es va notar també després amb la derrota.

Quanta gent que ara té seixanta anys, gent nascuda en els anys de la postguerra, van sentir de petits parlar de la guerra o de la República a casa seva? Els pares i els avis, conscients que les coses no s’havien fet bé, veient el desastre que s’havia produït i aclaparats pel que havia passat i amb por per la repressió, van callar. Uns es van fer el propòsit d’oblidar, i ho van aconseguir. Uns altres van recloure en l’estricta intimitat els records d’un temps esperançat però mal gestionat.

Un amic meu em va dir un dia que el seu avi l’havia cridat amb gran misteri i l’havia situat davant d’una calaixera de casa seva. L’avi va obrir un dels calaixos del moble. Al fons, amagada entre la roba, hi havia una bandera catalana. No és una metàfora tan poderosa com la de la meva ascensió al Tagamanent, però explica moltes coses. Explica la por, aquella por que tan bé reflecteix el llibre de Josep Benet quan documenta que et podien posar una multa pel sol fet de parlar en català. A la meva mare, ja molt en els anys seixanta, la van fer despullar a la duana de la Seu d’Urgell perquè amb tota naturalitat, però també amb un punt de tossuderia, havia parlat en català amb un agent.

La responsabilitat era de Franco, evidentment, qui en dubta. Però una part de la culpa es trobava en nosaltres mateixos.

Jo entenc la transcendència que va arribar a tenir la meva detenció i el meu empresonament. Amb mi van agafar un catòlic, un burgès de classe mitjana i un demòcrata europeu. No era un anarquista, no era un radical, no era un comunista, no era un element d’abans de la guerra, i això va causar una sorpresa i una commoció entre alguns sectors. Al mateix Vicens Vives, com hem vist. Era una insurrecció nova. Una pedra acabava de ser llançada al centre d’un estany d’aigües fins llavors molt quietes. Hi havia brases entre les cendres.

El que necessitava Catalunya és, en cert sentit, tornar a començar. Partir de Prat de la Riba i de Macià, recuperar el moviment pedagògic català, el Noucentisme… Però fer-ho amb plantejaments i mentalitat nova. El Noucentisme va fer un gran servei i encara en la distància el fa, però va ser massa elitista i una mica llepafils. Poc heroic. Li faltava, dispensin, un mecagoencony com aquell que proferia de vegades el meu avi Soley mentre treballava a les feixes o aparellava els cavalls a l’era de la masia.

Posaré un exemple que justifiqui l’exabrupte. Als anys inicials del segle XX, la Lliga, el moviment inspirador anys més tard de la Mancomunitat, i, també, del Noucentisme, va governar l’Ajuntament de Tarragona. Per Santa Tecla, que és la Festa Major, els regidors van decidir que les jornades castellers serien substituïdes per les ballades de sardanes. Les sardanes representaven per a aquells homes de la Lliga la distinció, la freda matemàtica aplicada a un ball. La festa va ser un fracàs. Hi faltava la suor, l’esforç, l’èpica i el crit dels homes que aixequen castells a la plaça. Hi faltava el mecagoencony.

Amb totes les divagacions que es vulgui, aquest és el resum, l’os, del meu llibre Fer poble, fer Catalunya que l’any 1958 vaig repartir mecanografiat entre uns quants. Jo ja no pregunto més «què he de fer», sinó que, com a culminació d’un procés personal, dic a partir d’ara el que crec que s’ha de fer: escoles, sindicats, moviments d’Església, la integració dels immigrants, banca… El que haig de fer jo i el que han de fer els altres. I quan dic els altres em refereixo sobretot als joves catalans de l’interior que no van participar en la guerra ni van intervenir en els errors que hi van conduir i la van fer esclatar.

I com que es tractava de predicar amb l’exemple, vaig començar a «fer». Vaig fer moltes coses, potser massa. I algunes de contradictòries i d’altres que no em tocaven. Han dit de mi, sovint, que sóc un personatge polièdric. Tenen tota la raó. Però és que Catalunya també és un políedre i exigeix l’observació des de totes les cares de la figura per ser compresa.

La missió de les pàgines que ara seguiran consistirà a posar ordre i relació a tanta febre amb uns previs i necessaris apunts de biografia domèstica.





SEGONA PART


LA GENERACIÓ QUE PUJA





1


FEINA I FAMÍLIA

Quan vaig acabar la carrera de Medicina, el 1952, vaig entrar a treballar al laboratori farmacèutic Fides, del qual el pare havia comprat unes accions pensant en el meu futur. En aquell moment, el pare i jo teníem clar que el tracte directe amb els malalts no s’havia fet per a mi.

A la Facultat havia passat fugaçment, però amb profit, pel Laboratori de Farmacologia. El dirigia el catedràtic de l’especialitat García Valdecasas, que era un bon científic i un bon professor. Hi vaig conèixer dos ajudants seus, i a la vegada professors meus, que eren uns homes de primera categoria: el doctor Josep Antoni Salvà, que em va donar algun cop de mà en el laboratori familiar, i el doctor Josep Laporte, que anys més tard seria conseller en governs meus. Per mantenir-hi l’amistat i retrobar-nos, els últims anys vaig anar convidant els dos professors a dinar, junts, un parell de cops l’any. Quan Laporte es va morir, es va incorporar a la trobada Xavier Trias, que també és metge i que igualment ha estat conseller meu. Els dinars, molt agradables, van tenir el punt final quan el doctor Salvà també es va morir.

Però ni a la Facultat ni al laboratori Fides vaig fer gaire farmacologia experimental. Al laboratori vaig exercir una feina directiva que vaig conduir amb prou encert i em va permetre salvar una empresa que anava a la deriva a partir de llegir i d’informar-me molt. Vaig crear i comercialitzar alguns productes farmacèutics nous que van tenir bona acceptació. Aleshores, la indústria farmacèutica espanyola, amb algunes excepcions, feia poca recerca pròpia, una passivitat que no es capgiraria fins molt a final dels anys cinquanta.

Parlem d’una activitat, la farmàcia, que és molt difícil i de molt risc. La competència és forta, el pes dels laboratoris d’escala internacional asfixiant. Treure al mercat productes que no siguin la còpia d’uns altres demana molta investigació i grans inversions. Per això, de la mateixa manera que dic que jo no hauria estat un bon metge, em fa la sensació que a la llarga m’hauria estat difícil crear i mantenir uns importants laboratoris de farmàcia.

La meva activitat al laboratori em va permetre conèixer les persones que vencent totes les dificultats van ser capaces d’aixecar la indústria farmacèutica catalana i que per aquest motiu valoro tant. Em vaig relacionar amb Josep Esteve, Joan Uriach i els germans Almirall, propietaris de laboratoris importants que duen el seu nom. Vaig mantenir amistat amb Carles Ferrer Salat, el farmacèutic que Vicens Vives m’havia presentat i amb el qual, i amb la participació d’altres caps de brot de l’alta burgesia catalana, vaig participar en la fundació del Cercle d’Economia. Vaig retrobar Jordi Maragall, que treballava als laboratoris Leti. A Jordi Maragall i als seus fills Jordi i Pasqual, els havia conegut a Virtèlia. Fruit d’aquests contactes amb gent de la professió va néixer la Revista de Industria Farmacéutica des d’on vam plantejar que la indústria farmacèutica espanyola no tindria futur si no milloràvem la investigació ni trèiem productes propis competitius. La revista encara es publica, i n’estic orgullós.

Em vaig estar al laboratori del 1952 al 1960, l’any en què em van agafar, encara que després hi vaig continuar col·laborant uns quants anys més, no gaires. El meu interès per la farmacologia va ser de tota manera intens perquè fins i tot a la presó em vaig fer enviar els extractes dels treballs que publicaven les principals revistes de l’especialitat.

Abans, durant la carrera, havia fet les Milícies Universitàries en dues tongades, una l’estiu del 1949, a La Granja, a Segòvia, i l’altra l’estiu del 1951 a Castillejos, prop de Reus. A La Granja vaig organitzar una activitat que en aquell lloc, en aquell ambient i en aquells temps, es pot considerar excepcional. Cada dissabte a la tarda convocava els soldats catalans i tots els altres que s’hi volguessin afegir a resar la Visita espiritual a la Mare de Déu de Montserrat, una oració del bisbe Torras i Bages, naturalment en català, que demana protecció sobre Catalunya. L’oració implicava entrar en el terreny del capellà castrense, però l’home em va donar permís per fer-la.

Vaig fer el soldat de mala gana i de manera poc brillant. Hi havia companys que s’hi escarrassaven i hi destacaven. Jo, gens. Em van arrestar dues vegades: una, el 1953, quan feia les pràctiques d’alferes al Regiment Jaén 25 de Barcelona, per haver arribat tard a la formació. M’havia entretingut llegint els diaris, que aquell dia publicaven els resultats dels comicis italians. Cinc anys després de les eleccions que em van fer ajornar el viatge a Estrasburg, Itàlia consolidava el decantament per les democràcies occidentals.

Tot allò que ara, actualment, valoro de les anomenades virtuts castrenses, ho vaig comprendre més tard. Llavors encara practicava l’antimilitarisme, que era una conseqüència del meu antifranquisme. Anys després, quan vaig entendre millor el paper positiu que pot tenir l’exèrcit, el meu govern, el nostre grup parlamentari a Madrid i jo mateix vam ser decisius a l’hora de suprimir el servei militar obligatori a Espanya. Tan decisius que en vam portar la iniciativa i la vam incloure en el tan discutit i a la vegada tan important i en aquell moment tan necessari pacte del Majestic, del qual hauré de parlar amb un cert deteniment en el segon volum d’aquestes memòries.

Sempre vaig tenir clar que em volia casar. Ho dic perquè, com ja he explicat, les meves juvenils inclinacions religioses havien fet dir a més d’un que «en Pujol es vol fer capellà». Jo no havia pensat mai a fer-me capellà. La meva vocació autèntica era ja la política, entesa en aquell moment com a servei d’interès general. Essent sacerdot també se serveix la gent, però el meu interès no es limitava a l’àmbit religiós, sinó que era també social, català. De fet, polític o prepolític. I, a més a més, a mi m’agradaven les noies. El mateix mossèn Llumà, que em coneixia bé i al qual li havien arribat els rumors, m’havia dit: «Jordi, això de capellà, no; tu vas per altres camins.»

Vaig conèixer la meva dona, Marta Ferrusola, a Virtèlia. Juntament amb altres noies que formaven part de la Congregació, la Marta anava a fer tasca pastoral i social a la Guineueta, un incipient barri de la immigració de Barcelona. Oferien ajut, ensenyaven el catecisme o contribuïen a la construcció de la parròquia. La meva germana Maria també pertanyia a l’equip de noies i amb l’excusa d’anar-la a buscar amb cotxe per portar-la a casa, recollia la companya seva amb qui m’havia fixat.

La Marta, d’entrada, no va ser gaire receptiva amb mi. Em trobava setciències, deia que parlava de coses massa transcendentals. Sempre ha explicat en públic, no és cosa que m’hagués confessat abans del prometatge, que de soltera s’havia fet el propòsit de no casar-se mai amb un home que es digués Jordi, que fos metge i que fos baix.

M’hi vaig declarar al Túria, una granja de la Rambla de Catalunya que ara ja no existeix. A l’hora de fer discursos sempre he portat a les butxaques uns paperets amb anotacions. Aquell dia no va ser diferent. Havia introduït al butxacó superior de l’americana uns apunts del que havia de dir, només que en aquella ocasió no va fer falta que els tragués. El tràmit va ser de totes maneres una mica diferent del que és habitual. Abans de donar la declaració per acabada, vaig dir a la meva futura esposa que jo tenia una passió primera i fonamental, que era Catalunya, i que, per tant, hi hauria moments que el país passaria per sobre de la família i que per aquest motiu un dia potser aniria a la presó. La Marta, filla d’una família molt catalanista, no es va impressionar. Més endavant, durant el judici que, efectivament, em faria entrar a la presó i quan érem pares de dos fills, va ser ella qui davant la possibilitat de rebaixar la pena em va animar a proclamar davant del tribunal una reafirmació de principis i fer front als set anys que em demanaven.

El pare de la Marta, el senyor Josep Ferrusola, va anar a sol·licitar informes d’aquell Jordi Pujol que pretenia la seva filla. Va recórrer a Malaquies Zayas, un capellà amic de mossèn Llumà i de la família Ferrusola que de vegades venia a Virtèlia i que batejaria alguns dels nostres fills. Mossèn Zayas va sentenciar al senyor Ferrusola que, coneixent-me com em coneixia, jo o arribaria a ministre o aniria a la presó. Va encertar les dues coses, a condició que substituïm ministre per president de la Generalitat, càrrec que llavors no podia entrar en els càlculs del capellà.

Els Ferrusola eren, i són, una família catalanista i molt muntanyenca. El meu sogre havia començat de dependent a la botiga Paños Ramos del carrer de Pelai de Barcelona. Després es va plantar pel seu compte, amb un establiment del mateix ram tèxtil. El dia que va comunicar a la família la decisió d’independitzar-se va dir a la dona i als tres fills que, a partir d’aleshores, i fins que el negoci no estigués engegat, a casa no es menjarien postres. No ho va fer per estalviar, sinó per crear un estat d’ànim de tensió i austeritat. En això, la família Ferrusola era semblant a la meva.

D’acord amb els costums de l’època, vaig anar a casa dels sogres a demanar la mà de la seva filla. El muntanyenc senyor Ferrusola em va dir que no m’entregaria la Marta fins que jo no esquiés. Li vaig voler fer entendre que l’esquí no formava part de les meves aficions, que no tenia temps per dedicar-m’hi, però ell hi insistia. Fins que un dia vaig pujar a la Molina. Em vaig calçar uns esquís, vaig baixar deu o quinze metres i vaig caure. Em vaig presentar al futur sogre: «Senyor Ferrusola, ja he esquiat.» No ho he fet mai més.

La Marta em faria recuperar amb més empenta l’afició per la muntanya. No em considero un gran excursionista, tot i que he pujat diverses vegades a la Pica d’Estats, el Pedraforca, el Puigmal o el Taga, he recorregut el Montseny de dalt a baix i conec bé la serralada del Maresme. He pujat un sol cop a l’Aneto. Ho vaig fer en unes circumstàncies especials que veurem més endavant, quan ja porti molts anys de president de la Generalitat.

Ens vam casar a Montserrat el dia 4 de juny de 1956, en una cerimònia oficiada per l’abat Aureli M. Escarré. Era un dilluns, el dia que el pare feia festa a la borsa. Vam celebrar el convit a l’hotel Colònia Puig, a Montserrat mateix, i en el brindis vaig reafirmar que, arribat el cas, Catalunya passaria per davant de la dona i la família, paraules que, si van sorprendre algú, no va ser la núvia, que ja n’estava informada.

Vam fer el viatge de nuvis amb el cotxe del meu pare, un Peugeot 203. M’ho vaig fer venir bé per practicar un dels meus vicis, que són les exploracions polítiques. Vam enfilar cap al nord d’Itàlia i després de passejar per Torí, que em va semblar una ciutat molt senyorial, ens vam plantar a Ivrea, la localitat on Adriano Olivetti presidia la fàbrica de màquines d’escriure fundada l’any 1908 pel seu pare. El segon Olivetti de la nissaga era un empresari una mica utòpic amb una visió social molt forta. Havia creat un partit propi que tenia un nom que era tota una declaració de principis, Communità, i que lligava les reformes socials i polítiques amb l’urbanisme, l’arquitectura i el disseny. No vaig poder parlar amb ell en persona perquè era fora, però vaig visitar la fàbrica i el barri per a treballadors que havia aixecat amb la col·laboració de grans arquitectes.

Després vam passar a la Vall d’Aosta, d’on, a banda el paisatge alpí, m’interessava el sistema autonòmic pel qual es regia aquest enclau francoprovençal del Piemont. Vam visitar també el Trentino, el territori del Tirol que pertany a Itàlia i en el qual l’idioma alemany es manté molt viu i molt fort, tot i les maniobres demogràfiques i migratòries que havia impulsat Mussolini per substituir-lo per l’italià. No vam deixar Itàlia, camí d’Àustria i de Suïssa, sense haver passejat per Milà, una gran ciutat que llavors jo contemplava com un exemple del que podia ser Barcelona dins el sistema de capitals espanyoles i europees i que ara Barcelona en part ha superat. La Marta em seguia d’una manera pacient. Convençuda, però pacient.

A Àustria ens vam aturar a Innsbruck i Salzburg. Vam contemplar els Alps, vam passar per Munic i vam tornar. L’exalumne de l’Escola Alemanya va fer d’intèrpret eficaç a la seva dona.

Ens vam instal·lar a la casa que el meu pare ens havia regalat pel casament, el pis de la ronda del General Mitre de Barcelona on des de llavors hem viscut i on hem tingut set fills. Tanta població va fer necessari un dia comprar el pis del mateix replà i unir-lo amb el nostre aprofitant que el veí se n’anava, però la casa originària ha estat sempre la mateixa. Hi va haver un moment en què entre aquelles parets s’hi va bellugar molta vida. Ara, a la Marta i a mi, ens sobra espai.

La Marta era, quan ens vam casar, una noia guapíssima proveïda d’un caràcter fort que el temps li ha accentuat. Pel que fa a mi, era un xicot prim que clenxinava molt de cabell, feia un cert goig i tenia molta vivacitat a la cara. Veient-me ara, la Marta pot dir amb raó, com diu sovint, que es va casar amb dos homes diferents, successivament. El primer quedava força bé. El segon, a partir dels quaranta, va anar perdent atractius. El principal inconvenient per a ella és que cap dels dos no ha passat del metre seixanta-cinc.

Casar-me amb la Marta ha estat una de les coses més importants de la meva vida. I més encertades. He fet més sort jo que ella. Ha aguantat la família quan, tan sovint, no m’hi he pogut dedicar. Comprenc que no he estat prou bon espòs ni prou bon pare. De vegades penso que aquesta apreciació, que se m’ha sentit dir moltes vegades, és de totes maneres excessiva i que no cal que em flagel·li tant. Conté, però, un punt de veritat.

Si tenia clar que em volia casar, ho tenia igualment que volia ser pare d’uns quants fills. Entenia la reproducció i la continuïtat com una obligació de la gent i com una prescripció religiosa i de país. Creia i crec que donar vida és una de les coses més nobles que hi ha. La Marta ho compartia. A la declaració del Túria ja n’havíem parlat. No havíem entrat en detalls sobre el nombre de fills que tindríem, perquè tampoc calia, però, al final, amb bona i carinyosa entesa, han estat set.

A més a més, gaudia d’una situació econòmica bona i em podia permetre fundar una família nombrosa. El laboratori era un èxit. Si me l’hagués venut hauria pogut ser considerat un home ric. I ja que hi som posats, diré que els diners no m’han interessat mai. A mi el que m’ha interessat és fer coses. El que passa és que per fer coses és necessari poder-les fer. I per poder-ne fer es necessiten diners. Jo he gastat molts diners per fer coses. Sobretot, coses de país.

Els fills no van venir de seguida, com hauríem volgut, perquè la Marta avortava. Finalment, el 1958 va néixer en Jordi, i, al cap d’un any, la Marta. Després em ficaren a la presó, i després de la presó vingueren els altres cinc. El càlcul de probabilitats diria que, amb tanta descendència, era candidat a tenir més problemes dels que he tingut. Es pot dir que els fills han sortit bé. Tots són nacionalistes i treballadors. No tots són practicants. Són creients, però no com ho érem la seva mare i jo. Aquest aspecte i d’altres que no tenen res a veure amb la religió, però sí amb la formació personal em fan pensar en la dificultat de transmetre valors que avui tenen els pares. Però bé, ja en parlarem en una altra ocasió. De moment, davant aquest retrat de família on apareixem la Marta i jo envoltats de set fills i ara amb néts que s’hi sumen, proclamo que estic molt content com a marit, pare i avi.

Una de les coses que he patit de la política, el que més m’ha dolgut, és l’atac sistemàtic a la família. Ser fill, familiar o amic meu de vegades ha representat un avantatge i massa vegades un inconvenient i un motiu de denúncies i calúmnies.

Aquestes actituds m’han ofès profundament. Jo estic molt queixós de certs hàbits polítics i periodístics de Catalunya i d’Espanya en general. Uns hàbits de mala llei que s’han aplicat contra molta gent, però que han estat utilitzats amb especial voluntat de destruir quan s’han dirigit contra mi i la meva família. Més endavant insistiré a denunciar-los perquè m’han afectat personalment i perquè són un corc maligne que malmet la política i malmet la societat.





2


EL BANQUER CONTRADICTORI

He dit que el llibre Fer poble, fer Catalunya, que vaig escriure el 1958, imposava uns objectius. En cert sentit, uns deures. Uns de personals, que m’obligaven a mi, i uns altres de generacionals. Si en aquella enumeració dels objectius imprescindibles per construir un país jo hi incloïa els sindicats, evidentment no pensava que havia de ser el gerent d’una indústria farmacèutica qui els constituís. Els sindicats els havien de fer els obrers, les escoles les havien de fer els mestres, i els bancs els havien de crear els banquers.

Aquells anys, vaig observar que Catalunya, pel que fa a la banca, anava malament, perquè totes les entitats d’aquest ram tan important per al desenvolupament econòmic d’un país estaven concentrades al País Basc i a Madrid. Vaig creure que necessitàvem un banc propi, i per això vaig aprofitar aquelles visites impulsades pel CC per trobar-me amb persones del món financer i animar-les a fundar-ne un. Seguint el procediment habitual, primer de tot vaig encarregar un informe sobre la situació de la banca a Catalunya. Me’l va preparar l’amic Jaume Casajuana. Casajuana, com Jaume Nualart en el camp de la demografia i Josep Castaño en el del cooperativisme i el sindicalisme, va fer una feina molt útil dins del CC.

El primer a rebre’m va ser el president del Banc Popular, Fèlix Millet i Maristany, el mateix que més tard participaria activament en la fundació d’Òmnium Cultural i que havia estat president de la Federació de Joves Cristians, la FJC, als anys trenta. Millet, que era un gran catalanista, va comprendre els beneficis que un banc pròpiament català tindria per al país, però la història no li permetia cultivar l’optimisme. Altres experiències havien fracassat i ell en aquell moment no estava en condicions de llançar una iniciativa així.

Em vaig entrevistar amb el senyor Francesc Recasens, fundador amb el seu germà Eduard, que llavors ja era mort, del Banc de Catalunya, l’entitat financera que va funcionar de l’any 1920 fins al 1931, quan va fer fallida just en el moment del canvi de règim i l’adveniment de la República. El senyor Recasens em va dir que ell era una persona gran, que al seu moment ja havia fet el que havia de fer i em va donar alguns detalls de la mala fi del banc fundat per ell i del paper que hi va tenir l’hostilitat política. Les seves paraules van ser com una premonició del que vint-i-quatre anys més tard precipitaria la fi de Banca Catalana.

Vaig fer encara unes altres visites amb resultats igualment poc estimulants, fins que vaig recordar que, feia un temps, el pare, a l’hora de dinar, havia explicat a casa que la Banca Soler i Torra s’havia venut. Havia trobat el senyor Torra, un dels socis de l’entitat que era amic i client seu, i l’havia informat de la transacció. En aquell moment, una cosa m’havia començat a ballar pel cap. Els bancs es podien vendre i comprar. Vaig considerar també que un borsista no era un banquer, però que ambdues professions no estaven tan allunyades.

Vaig convèncer el pare i al cap d’un temps adquiríem la petita Banca Dorca d’Olot. Abans havíem temptejat la compra de la Banca Majó de Mataró, els propietaris de la qual, dos germans, eren el pare i l’oncle de Joan Majó, el que seria el primer alcalde democràtic d’aquella ciutat i ministre d’Indústria amb Felipe González. No ens en vam sortir i vam assajar altres temptatives que ens van conduir a la definitiva.

La compra de la Dorca no va ser senzilla. Els amos, quatre germans, ens en demanaven dotze milions de pessetes, i no els teníem. Ens podríem haver venut el laboratori, però abans de prendre una decisió que no ens agradava vam assajar altres gestions.

Aquí entra en acció David Moisès Tennenbaum, un jueu originari de la Galitzia polonesa conegut del meu pare. Havent sortit del seu país amb una mà al davant i una altra al darrere, Tennenbaum havia fet molts diners a Barcelona gràcies a estar dotat d’un bon olfacte mercantil. Tennenbaum sentia una gran estima pel pare i per mi. Era un sionista que havia acollit amb molta satisfacció l’interès que llavors jo sentia per la creació de l’estat d’Israel des del no-res i enmig d’un desert. Me n’havia donat moltes i profitoses notícies i m’havia fet a mans textos de Theodor Herzl i Chaim Weiszmann, personatges clau en la fundació del nou país. Tennenbaum ens va dir que se sentia deutor amb Catalunya i va acceptar ser accionista del banc, no per interès econòmic, sinó per afecte.

Hi ha un fet de caràcter personal que dóna idea del sentit que per a nosaltres tenia aquella operació. El pare havia comprat un terreny a Premià de Dalt per construir-m’hi una casa. Havia pensat d’adquirir també una llenca de terra veïna que el millorava molt. N’hi demanaven 250.000 pessetes, i ell hi estava molt interessat. Li vaig dir que hi renunciéssim a canvi d’invertir els diners en la compra d’accions de la Dorca. El pare hi va accedir. Si explico aquests detalls és perquè es vegi la meva obsessió. Se’ns presentava l’oportunitat d’adquirir un banc, per petit que fos, i no podíem desaprofitar-la.

Però els amos de la Dorca no s’acabaven de refiar d’aquells desconeguts en el món de les finances. Quan els anàvem a veure componien davant nostre la cara de qui pregunta «Qui són vostès?», que és la mateixa cara amb què s’afirma: «Vostès no són ningú.»

Llavors, el pare i jo vam anar a trobar Jaume Carner, a qui coneixia del Grup Torras i Bages, i a la porta del qual havia anat a trucar quan buscava respostes a les meves preguntes: aquell «què he de fer», aquell «què hem de fer». Jaume Carner Suñol era nét de Jaume Carner Romeu, un home primer de la Lliga i més tard d’ERC que havia estat un brillant ministre d’Hisenda durant la República. Però no era per aquest parentiu il·lustre que hi vam recórrer. El meu amic era aleshores accionista i alt directiu de la Compañía de Industrias Agrícolas, una de les grans sucreres espanyoles, fundada així mateix pel seu avi. Els membres de la família Dorca, quan van veure que Carner formava part del nostre equip i estava disposat a invertir en la compra, van canviar la cara: «Senyors, això és una altra cosa; això va a missa.»

Amb altres aportacions modestes vam formalitzar la compra de la Banca Dorca el 18 de març de 1959.

Bé, ja érem amos d’un banc. Continuava creient, però, que no érem ni jo ni la meva família els qui l’havíem de fer funcionar i engrandir. Tenia la idea que una part del nostre paquet d’accions i el de David Tennenbaum, que eren grans, s’anessin venent a nous socis a mesura que en poguéssim captar i fer-los agafar confiança.

Vaig reemprendre les visites per trobar algú, una persona, un grup, que se’n fes càrrec. Un cotoner de l’època, un industrial amb força i influència del qual no dic el nom perquè no cal individualitzar el que llavors era la tònica general, em va rebre molt bé, em va escoltar amb interès, però, al capdavall, em va dir que ell era un fabricant i no un home de banca. Em vaig citar també amb un industrial químic molt catalanista, que igualment va acollir amb simpatia els meus projectes i que finalment em va dir que m’ajudaria amb mig milió de pessetes a condició que no n’hi parlés més. Vaig notar que el meu interlocutor donava per perduts els diners que m’oferia.

Com que no trobava ningú per molt que busqués ni hi veia cap interès, al final va passar que el pare, Tennenbaum, Jaume Carner, jo, i Francesc Cabana, que aleshores festejava amb la meva germana, ens vam haver de posar al davant de l’entitat que havíem adquirit. Es van afegir al projecte Antoni Rossell Ballester, gerent i propietari d’una fàbrica de mitges de Terrassa, amb el seu fill Martí; Lluís Monserrat, comerciant de pinsos i amic d’en Carner, i Ramon Miquel Ballart, de Figueres, que treballava a l’empresa química Barrau. També van figurar entre els fundadors els lletrats Josep Maria Miró Burunat i Salvador Casanovas, que fou el meu advocat quan al cap d’un any m’agafaren. Vam adjudicar la presidència de la banca a Jaume Carner, i com que els estatuts de la Dorca preveien dos gerents com a màxims executius de l’entitat, el meu futur cunyat Francesc Cabana i jo vam ocupar els càrrecs.

Els inicis van ser molt senzills. Anàvem per Olot i la Garrotxa a demanar als empresaris que ens obrissin comptes i ens donessin lletres per descomptar. Vaig arribar a conèixer bé les empreses de la zona i els seus responsables: fàbriques d’embotits, filatures de cotó i de llana, tallers d’imatgeria religiosa, els amos de la paperera Alzamora o de l’elèctrica Simon… A Barcelona també vam trobar gent que ens va fer cas, una mica per condescendència i una mica per patriotisme.

Era clar que no podíem aspirar a gaire amb una única seu a Olot. Necessitàvem situar-nos a Barcelona. La llei no permetia, però, obrir noves oficines bancàries, en aquell moment. Llavors vaig tenir una idea. La Banca López Quesada, que era una petita entitat madrilenya, mantenia una sucursal en un tercer pis de Barcelona que era dirigida per un amic del pare i meu que es deia Josep Guix. El vam anar a veure i ens va informar que el propietari del banc podia estar interessat a vendre’s la titularitat de la delegació barcelonina. Vam visitar el senyor López Quesada a Madrid, i va vendre.

Vam canviar el nom de l’oficina pel de Banca Dorca i ens vam instal·lar en un cinquè pis del carrer de Provença. Una mica més tard, gràcies a la família del meu amic Ricard Tusell, vaig trobar uns baixos a la Gran Via, entre el passeig de Gràcia i Pau Claris. Aquesta va ser la primera oficina a peu de carrer de la Banca Dorca a Barcelona i la primera de Banca Catalana quan pocs anys més tard li canviàrem el nom. També va ser l’última gestió meva en favor de l’entitat abans d’entrar a la presó.

I aquell banquer que no volia ser-ho però que al final s’hi va haver de posar, aquell metge farmacòleg, aquell visitant de Vicens Vives que participava en la fundació del Cercle d’Economia; aquell jove que aviat faria trenta anys i que ja havia fundat una família, és la mateixa persona que a la vegada editava papers clandestins, tenia un paper important en el CC des d’on mirava de remoure la consciència ciutadana, buscava brases sota les cendres per tot Catalunya i molt aviat faria caure —ell i alguns més— el director de La Vanguardia. Això és ser polièdric. Polièdric i també contradictori en les activitats, perquè, com la lògica indica i la prudència aconsella, no es pot ser a la vegada banquer i autor de pamflets.

Els papers clandestins els escrivia jo i els editava l’impressor Francesc Pizón, un catalanista i un patriota de pedra picada. Un dels fulls el vaig encapçalar amb aquest títol: N’esteu segurs que és un bon negoci? La pregunta anava adreçada a la burgesia industrial catalana que s’havia acomodat al règim franquista, convençuda que era la situació política ideal per als seus interessos. Jo formulava la pregunta retòrica i jo mateix la contestava. La prosperitat de Catalunya i les seves empreses, hi deia, no podia venir de l’Espanya dictatorial i enclaustrada, sinó de girar els ulls al dinamisme dels països europeus democràtics.

S’ha de dir que al mateix temps que jo escrivia i divulgava aquest paper contrari al règim, aquest mateix règim havia començat a liberalitzar l’economia en el sentit que jo precisament reclamava. Laureà López Rodó, ministre molt influent del govern de Franco, s’havia envoltat d’un equip d’economistes entre els quals hi havia Joan Sardà Dexeus. Vaig anar a parlar amb Sardà Dexeus. Devia ser al 1959. En tot cas, abans d’anar a la presó i quan la Banca Dorca ja era nostra. Em va dir: «Miri, s’ha d’anar per aquí; el que ara s’ha de fer és això.» Es referia a les polítiques econòmiques que per consell seu i dels seus col·laboradors, per les recomanacions del Banc Mundial i per impuls de López Rodó, el franquisme encetava. López Rodó entenia que sense un sector de la burgesia catalana que ell, com a català, coneixia molt bé, Espanya no tiraria endavant.

El règim va continuar essent una dictadura fins a l’any 1975, però aquells homes van optar a final dels cinquanta i principi dels seixanta pel creixement, les regles del mercat i l’obertura a Europa, sempre parlant en termes estrictament i exclusivament econòmics. Les noves directrius governamentals van afavorir la indústria, van permetre un salt endavant de Catalunya i van propiciar el desenvolupament d’una classe mitjana en el conjunt d’Espanya. Fets d’una importància certa, fonamental, que es van començar a evidenciar a partir del 1960 i que van fer que, un cop mort Franco, la democràcia que havíem de construir es pogués assentar en un país molt més madur i molt més ric del que era als anys trenta del segle XX.

Al mateix temps, i com a peça de la nova estratègia, el govern de Franco va iniciar un procés d’acostament a Catalunya. Va nomenar alcalde de Barcelona Josep Maria de Porcioles, un notari que abans de la guerra havia militat a la Lliga, i va retornar a la ciutat el castell de Montjuïc, l’edifici de propietat militar que era un vell símbol de l’opressió contra Catalunya. El retorn efectiu de la fortalesa no s’ha produït fins ara fa ben poc, més de quaranta anys després, però l’impuls inicial el va fer Franco al 1960. Els ideòlegs del règim venien a dir a la burgesia catalana que s’acollís a la liberalització econòmica que els convenia i que amb tan bones maneres li presentaven.

Per acabar-se de congraciar amb Catalunya, Franco va anunciar que hi faria una visita llarga. I llavors és quan en Jaume Casajuana i jo vam dir: «Això hem de mirar d’espatllar-ho.» Ho vam espatllar i a mi em va costar la presó.





3


BALANÇ PROVISIONAL

Ja arribarà l’hora de parar atenció al procés que em va conduir a presó. Abans, però, m’aturo per fer un balanç provisional. Hem arribat a l’any 1960, i jo estic a punt de fer trenta anys, al juny. L’exemple del pare i de l’oncle Narcís, les lliçons dels meus mestres, els llibres llegits, el pas per Virtèlia i el CC, l’activisme, la fundació del Cercle d’Economia o la compra de la Banca Dorca formen part d’una continuïtat, tenen una coherència, i han donat el seu fruit. Em sento un home format. Una persona definida que ha fet coses en positiu. Orgullós?

Parlem-ne, de l’orgull. A diferència de la supèrbia, que sempre és dolenta, l’orgull pot ser positiu. A l’orgull s’hi té dret. S’ha de poder estar orgullós d’allò que hom té per bo: el propi esforç, la família, el país. L’orgull pot degenerar, i degenera sovint. Però pot ser també un legítim sentiment d’autoestima. Si és així es converteix en un motor de confiança i d’energia i estimula iniciatives. Em sembla que jo de vegades tinc aquesta mena d’orgull. Un orgull que es pot expressar de maneres no convencionals. No sé, per exemple, si hi pot haver una engruna d’orgull quan parlo de ser enterrat en un nínxol humil del cementiri de Premià de Dalt. El cristià ha de ser humil, però entenguem-nos: es tracta de la humilitat de qui se sent fill de Déu. Com deia mossèn Cinto Verdaguer, sóc un miserable, sóc un cuc. Sí, sí, però sóc fill de Déu. Hi pot haver una pretensió més gran, més enllà d’aquesta?

Tant si em limito als trenta primers anys de la meva vida com si eixamplo la visió fins ara que estic retirat i he governat quasi un quart de segle el país, haig de concloure que el balanç és positiu. Amb mancances, però positiu. El catalanisme dels últims cent anys del qual jo agafo la tradició ha fet una gran feina i un gran paper. La crisi per la qual ara passen el país i el catalanisme no invalida el progrés que hi ha hagut. És més: precisament perquè aquest progrés ha tingut lloc podem confiar que Catalunya superarà el difícil moment actual.

Amb el benentès que l’èxit o el fracàs d’un país no és obra només ni d’un grup o d’un sector social, ni molt menys d’un partit o d’un home sol. Les victòries i les derrotes, els èxits i els fracassos són fets compartits, col·lectius.

Fixem-nos que, tot i que en un dels capítols de Fer país, fer Catalunya havia parlat de la importància de comptar amb organitzacions polítiques, jo en aquests primers trenta anys de la meva vida no he militat en un partit ni n’he impulsat cap, ni, al contrari de la banca, no he anat a entrevistar-me amb ningú perquè en fundés un i el liderés. Amb els partits polítics prohibits i sense possibilitat de cap joc, donava prioritat a la feina per baix, a la sensibilització de la gent i a allò que anomenava creació d’infraestructures de país, que, de moment, no significava construcció de carreteres. La construcció de carreteres vindria més tard.

Ho diu qui a l’hora dels exàmens finals pot declarar que en aquesta vida ha estat bàsicament un patriota i un polític. No sóc res més. Però passa que aquestes dues coses ho són tot. Un polític s’ha de preocupar per l’aigua i s’ha de preocupar pel foc; ha de pensar en Horta de Sant Joan i ha de pensar en la Trinitat Nova de Barcelona. Un patriota, també. Si vocacionalment jo fos un estudiós de les llengües semites, tot seria més fàcil, més limitat, més manejable. Però sóc un patriota i un polític, i el patriotisme i la política ho engloben tot i demanen les més grans, complexes i de vegades contradictòries responsabilitats.

Algunes veus s’exclamen perquè troben que els polítics d’abans, els de la transició del franquisme a la democràcia, estaven més ben preparats. Si fos cert, ho seria perquè veníem d’altres oficis, d’altres activitats, d’una llarga formació. El polítics que vam començar l’activitat als anys setanta érem joves, però portàvem molt d’historial carregat a l’espatlla. És el cas de Miquel Roca: per què va ser un polític tan brillant i tan eficaç, Miquel Roca? Perquè abans havia estat un advocat i un conspirador sense esperar res a canvi. Aquesta reflexió em fa pensar i em fa dir que la política o té un fonament ètic o és un simple mercadeig de gent espavilada.

Malgrat que Raimon Galí havia dit que la història l’escriuen els homes que la trenquen, jo no he estat separatista. Val a dir que Galí tampoc no ho era, sinó que reclamava un reconeixement molt clar del fet nacional català. La història es pot trencar, però la història pesa. I la nostra història és la que és i la nostra demografia també i la nostra circumstància geopolítica igualment. La nostra història és brillant en molts aspectes i és garantia de futur i és un estímul per a la nostra ambició. Demogràficament, hem estat un exemple de capacitat integradora, d’impuls social col·lectiu. La nostra identitat ha demostrat ser forta i creativa. La resultant de tot plegat és positiva i ens obre bones perspectives dintre i fora de Catalunya, però no perspectives d’independència. Tot i que, tal com van les coses, podria passar que el sentiment independentista s’incrementés molt notablement. Detecto en els darrers temps uns aires que apunten en aquest sentit.

Si als anys seixanta la independència no era l’objectiu, tampoc no ho era el federalisme. El sistema federal, sobretot quan és imposat des de dalt, s’aplica a col·lectivitats i territoris en principi iguals o molt similars i que en tot cas el mateix federalisme iguala. El federalisme asimètric, el que distingeix personalitats nacionals dintre del conjunt territorial, és una quimera. El federalisme tendeix a uniformar, a enrasar. D’una manera més sofisticada, i jo diria més democràtica que el centralisme estricte, però tendeix a igualar. En canvi, el meu objectiu era que Catalunya fos un país de nivell europeu econòmicament, socialment i culturalment, que disposés d’un alt grau d’autogovern ben real i que a la vegada contribuís al progrés general de l’estat.

Tampoc no m’he sentit temptat per l’anomenat pancatalanisme. La unitat cultural dels Països Catalans, la història fundacional comuna, no tenen per a mi una traducció política de caire institucional. Em vaig interessar per la història del País Valencià i pel valencianisme d’abans de la guerra gràcies a les notícies que en donava l’escriptor Xavier Casp a través de les pàgines de la revista Destino i després gràcies a amics com en Max Cahner i en Joaquim Maluquer i Sostres. Més endavant vaig tenir converses amb l’escriptor i assagista Joan Fuster. Cada cop que Fuster venia a Barcelona, s’allotjava a casa de l’amic comú Maluquer. El recordo sorprenent-se de descobrir que a Catalunya hi hagués una burgesia catalanista, al contrari de València, on era castellanista. Això sol ja indica que València i Catalunya són realitats diferents. El plantejament radical que van fer molts valencianistes no ha funcionat. El valencianisme no ha valorat prou les falles, la «Geperudeta», el catolicisme tradicional i la burgesia, tant la de les grans fortunes com la mitjana. Es tracta d’un moviment massa universitari, massa intel·lectual. És com si el catalanisme prescindís de Montserrat, dels orfeons, dels sardanistes, dels castellers i del Barça.

Del País Valencià n’admiro el vitalisme. Sempre he procurat col·laborar-hi tant en l’ordre cultural i cívic com en l’econòmic, però no interferir-hi.

Fins als trenta anys i més enllà, doncs, decideixo no fer política, tot i afirmar que sense política no hi ha país. La política és la clau de volta d’una col·lectivitat. Però la clau de volta, que és aquella falca que tanca un arc per dalt, no se sosté sense les dovelles que la pressionen per la dreta i l’esquerra i que són pedres que s’han de col·locar prèviament. La prioritat en aquells anys eren les dovelles.

De dovelles en posàvem, una a sobre de l’altra, els integrants del CC. Un moviment, però, que de mica en mica, i per influència d’un cert pensament d’esquerra que creixia i dominava entre els ambients de la clandestinitat, va anar produint gent, companys meus, que van començar a considerar que tot això del país, el patriotisme i la religió eren conceptes antiquats i que s’havia de posar l’accent gairebé exclusiu en els problemes socials. Un accent de to radical, poc compatible amb el model europeu que jo defensava. Que hi hagués més sensibilitat social, que es reclamés una nova manera de veure i d’organitzar la societat encaixava bé amb el projecte de país que jo anava elaborant. Però la introducció de doctrines polítiques, socials i econòmiques que ja fa temps que ningú no reivindica i de les quals ara molts que les defensaven no en volen ni sentir parlar, va tenir un efecte molt negatiu no ja sobre el CC, sinó sobre el país.

Però és clar que calia modificar l’estructura social del país i és clar que jo n’estava convençut. No és casualitat que agafés Suècia com a referent o Mounier com un dels meus mestres o que hagués fet passar la ruta del meu viatge de nuvis per la Ivrea d’Olivetti i el seu moviment Communità o m’hagués interessat dels primers per la situació social d’Extremadura. Havia de ser conseqüent amb el que havia escrit ja el 1958 a Fer país, fer Catalunya: «No és autèntic ni és sincer el patriotisme que no respon a una viva consciència comunitària i que, per tant, no pretén conformar el país d’acord amb uns principis exigents de justícia social i de promoció humana.»

Més endavant hi insistia, a risc de criticar un dels meus referents polítics: «Catalunya ha deixat d’ésser un país pairal. Aquest és l’únic punt en què la figura d’en Prat de la Riba ha quedat desdibuixada. Es pot afirmar que des del començament de segle fins ja ben entrats els anys vint, el catalanisme va quedar amputat d’aquest element essencial que és la preocupació social.»

El capítol que segueix a aquestes ratlles que acabo de citar no pot tenir un títol més contundent: El moviment català o serà social o no serà. Observem què hi deia, l’any 1958: «Per a alguns sectors catalanistes és una veritat indiscutible que “Catalunya serà cristiana o no serà”… És una frase que té un fons de veritat, però que no pot ser esgrimida com algunes persones fan. En canvi, el que sí es pot afirmar amb tota rotunditat és que “el moviment català o serà social o no serà” o també que “Catalunya serà fidel a l’ideal de justícia social o no serà”.»

El lector entendrà que amb aquest document escrit del meu puny i lletra esbossi un somriure davant dels partits que ara, a principi del segle XXI, inclouen al programa electoral el patriotisme social o el catalanisme social com si fos una cosa nova, inèdita, inventada per ells, una cosa que no s’hagués dit ni practicat mai abans. Jo n’havia parlat quan molts dels que ara fan aquestes afirmacions encara no havien nascut, i els meus governs les van posar conseqüentment en pràctica.





4


EL RISC DE SERVIR EL PAÍS

Un dia de l’estiu del 1959, vaig saber que a l’església de davant mateix d’on llavors vivien els meus pares a la Travessera de Gràcia, el director del diari La Vanguardia, Luis Martínez de Galinsoga, havia insultat públicament els catalans.

La història és coneguda. Un capellà de la parròquia havia fet l’homilia d’una missa dominical en català. Galinsoga, que era veí del barri i es trobava entre els fidels, ho va trobar intolerable. Es va alçar del banc on seia i va entrar a la sagristia per formular una protesta. El sagristà li va explicar que la missa d’aquella hora sempre es feia en català, i que si li desagradava podia optar per assistir a altres misses del dia, en què la prèdica era pronunciada en castellà. Galinsoga no es va donar per satisfet. Va deixar al sagristà una targeta seva, i mentre s’encaminava tot excitat cap a la porta de sortida de l’església, uns feligresos li van sentir exclamar: «Todos los catalanes son una mierda.» L’endemà, el rector de la parròquia, mossèn Saguer, va enviar una carta a Galinsoga. Li aconsellava d’anar en compte, perquè un mal educat que utilitzava targetes amb el seu nom havia protagonitzat un escàndol a la seva església. Galinsoga no va entendre la ironia i va escriure al rector amb contundència que l’autor dels crits i l’insult era ell.

Quan va arribar a coneixement meu, l’episodi ja feia uns quants dies que s’havia produït i circulava de boca a orella entre cercles ofesos, indignats, però reduïts. Jo, home actiu del CC i obsessionat per arribar a la gent i bufar les brases sota les cendres, vaig tenir clar que una ocasió com aquella no es podia desaprofitar de cap manera. Si Galinsoga era el director del diari més important de Barcelona era perquè el mateix Franco, conscient de la influència del mitjà i amb la intenció de controlar-lo, l’havia imposat al seu propietari, el Comte de Godó.

Vaig anar a visitar mossèn Saguer, vaig veure amb els meus ulls la carta inculpatòria de Galinsoga i tot seguit vaig redactar un pamflet que es va titular precisament i de manera provocadora «Todos los catalanes son una mierda». Per començar hi explicava els fets tal com s’havien produït i convidava els lectors a anar a parlar amb el rector de la parròquia, si no se’ls creien. Després hi afegia consideracions de caràcter combatiu: «Posem el poble català al corrent d’aquest fet no sols per la gravetat de l’ofensa, sinó també pel caràcter representatiu del Sr. Galinsoga. És un fet que ve a confirmar una vegada més l’odi que contra Catalunya senten el Règim i els seus homes representatius. Homes i fets com aquests ens recorden, fins i tot als catalans que no ho volen recordar, que en l’Espanya actual som un poble arraconat i maltractat. Maltractat en tot: en els nostres valors espirituals més alts, en la nostra parla, en la nostra cultura, en la nostra economia, en els nostres drets més elementals.»

El paper va ser imprès, amb la cura i qualitat habituals en ell, per Francesc Pizón. Jaume Casajuana es va responsabilitzar de repartir els plecs d’exemplars entre les persones de confiança que els havien de llançar en llocs públics estratègics.

Jo no vaig participar en res més que en el fet d’escriure els papers. I no dic pagar-los, perquè el senyor Pizón no volia cobrar mai. Els activistes, entre els quals hi havia els sempre disposats Josep Espar i Xavier Polo, van organitzar trencadisses de vidres a la redacció de La Vanguardia del carrer de Pelai, escampades de diaris pels carrers, pintades a les parets, llançaments d’octavetes als teatres i als camps de futbol, consignes perquè la gent no pugés als tramvies… Van influir també sobre els anunciants perquè retiressin la publicitat del diari, van apel·lar al patriotisme dels quiosquers perquè no el venguessin i van convèncer alguns subscriptors perquè se’n donessin de baixa. La Vanguardia va perdre pàgines, anuncis i lectors.

Per al meu gust, l’organització de la protesta va ser massa ràpidament eficaç. A causa de l’escàndol i de les súpliques de la propietat del diari, Franco va decidir cessar Galinsoga el febrer del 1960. Havien passat vuit mesos des dels fets de la parròquia. Sembla molt temps, però s’ha de comptar que nosaltres no havíem començar les accions fins a l’octubre. M’hauria interessat que la resistència de Franco a acomiadar Galinsoga hagués estat més forta i dilatada. La campanya s’hauria pogut derivar llavors contra el règim en el seu conjunt i fer entendre que en l’arrel de l’odi contra Catalunya hi havia el dictador en persona.

Hi afegiré de totes maneres que mentre les protestes engegades per mi van durar, jo a la vegada pensava que el pitjor que ens podia passar, si tant es debilitava l’empresa editora, és que La Vanguardia fos adquirida per l’ABC, el Ya o qualsevol marca periodística de fora. Sempre he valorat la importància que té per a Catalunya l’existència d’un diari amb tants lectors, malgrat que la meva línia política fos una altra. Puc imaginar com seria de negatiu que La Vanguardia desaparegués desplaçada per algun diari de Madrid, de dretes o d’esquerres, dels quals no cal que digui noms. No són només paraules per quedar bé. Si algun cop ha convingut fer costat a La Vanguàrdia, i he pogut, ho he fet.

Sigui com sigui, la caiguda del nom de Luis de Galinsoga de la capçalera de La Vanguardia aquell diumenge 7 de febrer de 1960 va ser l’èxit d’una campanya que va involucrar molta gent. En conseqüència, vaig escriure i vaig donar a la divulgació un nou paper, l’últim de l’episodi, que es va titular d’aquesta manera eufòrica: Victòria de Catalunya. «És una victòria perquè no ens ha estat regalada… L’expulsió d’en Galinsoga no s’ha produït fins que ha quedat clar que Catalunya lluitaria contra la personificació de la fòbia anticatalana amb totes les seves forces i que l’atac no s’aturaria aquí, sinó que aniria a buscar els responsables més alts, els que durant anys i anys ens han imposat la seva presència insultant.»

El text, com tots els meus en aquell moment, era llarg, una mica atapeït. Hi volia enquibir moltes coses, com per exemple aquesta reflexió en forma de pregunta i resposta que té l’empremta de Galí quan apel·lava a l’assumpció de la responsabilitat dels catalans en la prostració del país i que avançava les reflexions que al cap de poc faria des de la presó: «Quina mena de paràlisi col·lectiva ens ha immobilitzat o quin gran poder, quin irresistible poder, ens ha imposat la seva presència insultant? Tothom coneix les respostes a aquestes preguntes, però caldrà que un dia siguin contestades públicament per homes disposats a córrer el risc de servir el seu país en moments com aquests.»

El cos central de la proclama dóna les gràcies als que han contribuït a la victòria i en el paràgraf final retornen els retrets i les esperances: «Alguns catalans no varen aportar la seva col·laboració a la campanya. Uns pocs, molt pocs, perquè són renegats… Altres, els més, per manca de fe. Gent cansada, amb complex de vençut, gent que creu (o que creia) que res val la pena. Però ara s’alegren que Catalunya hagi guanyat i lamenten no haver contribuït a aquesta victòria. Comptem amb ells per a un altra ocasió. Perquè, per damunt de tot, aquesta campanya ha tingut un gran valor: ha demostrat a tothom, propis i estranys, que Catalunya és viva, que Catalunya es redreça, que Catalunya torna a ser conscient, que Catalunya serà altre cop un país fort.»

Tot seguit és quan vaig sentir dir que Franco pensava fer aquell mateix any una visita llarga a Barcelona amb el lema oficiós d’«Operación Cataluña». Jaume Casajuana i jo vam decidir que havíem de rendibilitzar les energies i l’eufòria que acumulàvem des de la campanya contra Galinsoga. Havíem de rebentar la visita, que es va iniciar el dia 30 d’abril i tindria continuïtat durant unes setmanes del maig.

Vaig redactar un paper llarg, amb molta lletra, que portava data de 15 d’abril i que vaig titular Us presentem el general Franco. Hi presentava Franco com «la negació de la llibertat en tots els ordres»: política, municipal, sindical, confessional, intel·lectual, cultural…: «Després de vint anys de dictadura pot haver-hi qui trobi ja natural el clima en què vivim, com els que vivint habitualment en una atmosfera viciada no enyoren l’aire pur. Però n’hi ha prou de treure el nas a fora per adonar-nos com a Espanya estem privats de llibertat i de respecte. I també per veure que en els pobles on l’home és més tingut en compte les coses no van pitjor que a Espanya, sinó molt millor.»

No hi parlo gaire de Catalunya, sinó que busco complicitats més generals amb una apel·lació a la moralitat política i pública: «La manca de llibertat és absoluta. I només és atenuada per l’estat de corrupció en què vivim. El general Franco, l’home que aviat vindrà a Barcelona, ha escollit com a instrument de govern la corrupció. Ha afavorit la corrupció. Sap que un país podrit és fàcil de dominar, que un home compromès per fets de corrupció econòmica o administrativa és un home compromès. Per això el Règim ha fomentat la immoralitat de la vida pública i econòmica. Com es fa entre certes professions indignes, el Règim procura que tothom estigui enfangat, tothom compromès. L’home que aviat vindrà a Barcelona, a més d’un opressor, és un corruptor.»

Ramon Fuster Rabés, que havia estat confrare major de Virtèlia abans de mi, corregia els meus textos. Després, jo els duia a la impremta on el senyor Pizón, que no sabia treballar malament, realitzava una feina d’artesania tipogràfica. Fèiem fulls clandestins com qui fa bans oficials.

El text d’Us presentem el general Franco, un cop corregit, el vaig haver d’anar a portar en aquella ocasió a Vilanova i la Geltrú, on vivia l’ajudant del senyor Pizón, un home de confiança que es deia Jaume Vidal. Vaig agafar el meu cotxe i m’hi vaig encaminar.

En passar per Sitges, es va tancar la barrera del pas a nivell de la línia fèrria al moment en què anava a travessar-la. El tren trigava a venir. Dins el cotxe aturat vaig tenir temps de posar-me nerviós i de preguntar-me sobre el sentit del que feia. Em guanyava bé la vida al laboratori. Captava clients per a la petita banca que acabàvem de comprar, amb la intenció d’engrandir-la. Estava casat i tenia dos fills petits a casa. Franco venia a Catalunya. Molt bé. Que vingués, que s’hi passegés. La transcendència de la visita potser tampoc seria tan gran, i, per altra banda, ja hi havia altra gent amb menys compromisos que la hi podia amargar. Em retreia que feia massa coses. Amb la divulgació patriòtica que realitzava des del CC, ja complia. A més a més, no comportava el mateix risc fer una campanya contra el director de La Vanguardia que fer-la contra Franco. El paper que anava a entregar a l’ajudant de l’impresor em podia complicar la vida.

Sospesava els meus dubtes quan el tren va passar rabent. La barrera va quedar oberta davant meu convidant-me a avançar. La barrera va decidir. Vaig introduir la primera, vaig travessar les vies i vaig prendre la direcció a Vilanova i la Geltrú, on en Vidal m’esperava. M’esperava en Vidal i m’esperava un canvi a la meva vida, perquè el paper, en efecte, me l’acabaria complicant.

El pamflet va tenir una difusió modesta. Tot i que va inquietar la policia i la gent del govern, no vam actuar amb gaire eficàcia. Comptat i debatut, però, vam aconseguir l’objectiu de malmetre la visita de Franco.

La protesta contra la presència del cap de l’estat i el seu seguici a Barcelona es va concentrar i va tenir el punt culminant en l’episodi que des de llavors es coneix com els Fets del Palau. Aquell mes de maig es complien cent anys del naixement de Joan Maragall i el Palau de la Música Catalana li havia organitzat un concert d’homenatge. En la tercera part del programa, s’anunciava El cant de la senyera, composició patriòtica, amb música de Lluís Millet, que Maragall havia dedicat a l’Orfeó Català, propietari de la casa, i que des de l’acabament de la guerra estava prohibida. Amb motiu de l’aniversari i en plena Operación Cataluña, el governador civil n’havia permès excepcionalment la interpretació, sempre que quedés mig camuflada en un lloc poc rellevant del programa.

Franco no havia d’assistir al concert, però, en canvi, s’hi esperaven alguns ministres seus que l’acompanyaven en la visita a Catalunya. La primera intenció dels plans d’agitació consistia a anar al Palau, desplegar una bandera i acompanyar els cantaires així que el cor ataqués l’himne. Quan al final el governador s’hi va repensar i va prohibir-ne la interpretació, Jaume Casajuana i els seus van decidir que tenien més motius per anar al Palau i cantar. Mentre ho fessin llançarien els papers d’Us presentem el general Franco, que fins llavors no havien tingut gaire sortida.

Jo estava al corrent de l’operació i la impulsava, però no vaig assistir al concert. No m’havia de significar. La seguretat de molts depenia de mi, si m’agafaven. La policia estava en aquells moments en alerta. Al gener, l’anarquista resistent Quico Sabaté havia estat abatut a Sant Celoni. Hi havia inquietud política, perquè el sindicat Comissions Obreres s’acabava de constituir en la clandestinitat. L’Església, la gran aliada de Franco en la postguerra, començava a enfrontar-se al Règim. Uns quants mesos abans, unes entitats cíviques havien recollit signatures en favor de l’ensenyament del català a l’escola.

El concert estava programat per a la nit del 19 de maig, dijous. Me’n vaig anar a dormir a casa, com cada dia. Tantes precaucions que pensava seguir, tantes apel·lacions al manual del bon conspirador, i només aquest fet demostrarà als ulls de tothom que ens movíem enmig d’una absoluta i radical inexperiència.

A les dues de la matinada em van despertar per comunicar-me que al Palau hi havia hagut problemes i que s’havien emportat en Casajuana, amb molta altra gent. En Casajuana: l’últim que havien d’haver agafat. M’hauria d’haver amagat, però la imperícia era més forta que res i em vaig mantenir a la intempèrie. Podria ser que hagués actuat així, també, per sentit de la responsabilitat. Com a instigador de tot, em sentia responsable dels detinguts i creia que podria fer gestions perquè sortissin de la Jefatura de Policia. Sigui com sigui, vaig pecar d’excés de confiança. I què vol dir això? Vol dir que en la meva lluita estava molt sol. Que no disposava de ningú amb experiència que m’aconsellés de fugir o de posar-me a cobert de les tribulacions que fatalment s’acostaven.

El fet que l’endemà deixessin anar alguns dels detinguts va contribuir que acabés de refiar-me. Vaig anar a trobar persones que poguessin intervenir en favor de l’alliberament dels que no sortien: Fèlix Millet, Jaume Nualart i aquell capellà notable i gran home que va ser el doctor Ventosa.

La nit del dissabte jo tenia un acte del CC a Manresa. Per uns motius que suposo relacionats amb les notícies que arribaven de Barcelona, la trobada es va suspendre i me’n vaig anar a dormir a casa d’hora.

A dos quarts de dues de la matinada van venir i se’m van emportar.





5


A L’ALTRA BANDA DEL RIU

Quan vaig arribar a la Jefatura de la Via Laietana, els policies em van dir: «Ja ens adonem que vostè no és un home expert. Aquí ha vingut gent molt entrenada, molt experimentada i tothom ha acabat dient el que havia de dir-nos. De manera que no vulgui fer el gallet, i com que nosaltres hem de resoldre aquest negoci com més aviat millor, més val que ara mateix ens digui el que ens hagi de dir.» Van posar davant meu un exemplar d’Us presentem el general Franco dient-me que sabien que jo tenia a veure amb el paper. Els havia de comunicar el lloc on era situada la impremta i el nom dels meus col·laboradors. Com que no vaig dir res em van baixar a una sala sinistra que no prometia res de bo.

El meu tarannà no és exhibicionista. Això ha fet que hagi tingut sempre molta reserva a l’hora d’explicar el que va passar a partir d’aquell moment. He anat molt en compte a utilitzar la paraula tortura. Quan sé que hi ha gent que ha mort a mans de sicaris molt entrenats en la pràctica de fer sofrir, gent que s’ha llançat per la finestra perquè no ha pogut més o hi ha estat llançada, a mi em fa com una mena de vergonya qualificar de tortura el que aquella nit vaig patir. Però, aleshores, què? Maltractaments? Haig de dir que vaig ser víctima de maltractaments? La paraula queda llavors molt curta. La paraula realment adequada és tortura.

Em van donar una pallissa molt forta i professional. Bufetades a la cara, una darrere l’altra. Cops de puny a llocs no visibles per no deixar senyal. Només una vegada a un dels agents se li va escapar la mà i em va obrir una cella. Un company li va dir que anés en compte. Cops amb una porra al cul i a les parts toves del cos. Cops de bastó seguits a les plantes dels peus. Cops a les empenyes, amb més càlcul perquè no volien trencar ossos. Em van fer ajupir amb les mans emmanillades per sota les cuixes. En aquesta posició, que es coneix amb el nom de la cigonya, em pegaven i em feien caure a terra. M’incorporaven i em feien tornar a caure amb més bufetades a la cara i més cops de puny al cos. Doblegat a terra, m’etzibaven coces, m’arrossegaven. De tant en tant em deixaven reposar. Després hi tornaven. Tot això de nit i en un subterrani, sabent que és inútil cridar perquè no et sentirà ningú. El turment devia durar unes tres hores. És molt de temps. Finalment, vaig entendre que no podria aguantar. Aquells homes portaven les de guanyar i no els venia ni d’una hora ni d’un dia ni em tenien per a res. Vaig dir el nom de Francesc Pizón, l’impressor.

Un dia, molts anys més tard, vaig rebre la visita d’un historiador a qui acompanyava un psicòleg. Els dos homes escrivien un llibre sobre gent que havia estat interrogada amb tortures. Coneixien la meva personalitat i la meva història. Els vaig expressar les meves reserves terminològiques. Després d’escoltar-me, em van dir que no hi donés voltes ni tingués escrúpols: jo havia estat objecte de tortura per molt que fos refractari a usar la paraula impressionant. «N’és la demostració —em van dir—, que no en vulgui parlar, que no en faci ostentació. Les persones que han passat per aquesta prova tenen en comú la reserva a fer-ne referència.» Els vaig haver de donar la raó, perquè a mi se m’han acostat sovint homes que em diuen que ells també van ser, com jo, torturats, i que em tracten gairebé de collega o de germà de sang per aquest fet. Per la manera com m’ho expliquen, sé que menteixen.

És una pena, però hi ha gent que fa el fatxenda. La temptació de posar més pa que formatge és molt humana. He trobat gent que em parla de quan anava a penjar banderes amb mi. Jo sé que no van venir mai. Els activistes érem molt pocs i tots ens coneixíem. M’he trobat homes que amb el més gran aplom han afirmat que van estar a la presó amb mi per antifranquistes. A la presó saragossana de Torrero, només van coincidir amb mi set presos de caràcter polític. Quatre comunistes, un anarquista vell i dos nacionalistes: el senyor Pizón i jo. La resta eren carteristes, estafadors i violadors.

A dos quarts de set de la matinada va entrar a la Jefatura el senyor Francesc Pizón. Li vaig demanar disculpes. Ell, un home valent de seixanta-set anys, em va dir: «Ja sap que ho he fet per convicció; no s’amoïni.» Em va fer l’efecte que als policies l’actitud del senyor Pizón els va impressionar.

Em van traslladar al calabós. Hi vam coincidir Casajuana, Pizón i jo. Ens vam abraçar. Ningú va retreure res a ningú.

Ens van mantenir tot el dia tancats en aquell lloc. Vaig saber que Miquel Coll i Alentorn també estava agafat, amb algunes persones més. Després de les meves declaracions, els van anar deixant anar en el transcurs del dia. Vint anys més tard, gairebé dia per dia, el senyor Coll i Alentorn, un home gran i remarcable i un destacat membre d’Unió Democràtica de Catalunya, seria conseller del meu primer govern.

Jo estava molt baldat, però tenia el cap clar. Em mantenia entre preocupat i confiat. Preveia que a la nit, que és quan tenien lloc els interrogatoris, em tornarien a cridar. «Vostè sap més coses», m’havien dit els policies quan vaig haver signat la declaració. Em feia por no poder aguantar una sessió com la de la nit abans. Vaig ordenar les idees per calcular què podria dir que comprometés gens o ben poc altra gent, com en bona part ja havia pogut fer en el primer interrogatori. La primera nit havia tingut sort o potser m’havia comportat honorablement. Confiava de totes maneres, i aquest era el meu principal objectiu, que amb un dia pel mig tots els que es poguessin sentir amenaçats haurien pres la precaució d’amagar-se.

Em van tornar a cridar. Volien més noms. Els vaig dir que això era tot, Pizón i Casajuana. Em van amenaçar, van fer veure que es disposaven a tornar-me a apallissar, em van advertir que no em trobava en les millors condicions per aguantar gaire més. Jo anava negant-ho tot, segur que els cops es reprendrien d’un moment a l’altre. Tot d’una, al cap de mitja hora de forcejament verbal, em van deixar sol. Van tornar a entrar quan havien passat quinze o vint minuts. «No el creiem, però ho deixarem així.» Vaig tenir la sensació que havien fet consultes i que s’havien adonat que tenien a les mans un personatge incòmode.

Ja era molt tard, però aquella mateixa nit van deixar anar en Casajuana. El senyor Pizón i jo, en canvi, vam quedar detinguts. Ens van conduir allí on tot detingut té desitjos d’anar quan està descartada la possibilitat de sortir en llibertat i hi ha el perill que et tornin a torturar. Vaig ingressar a la presó Model la matinada del 24 de maig de 1960.

Després vaig saber que, efectivament, tota la gent que havia participat en les últimes accions nostres s’havia amagat durant el dia 22. Vaig arribar a la conclusió que Franco i els quatre ministres que aquell dia eren a Barcelona havien d’haver temut que els incidents agafessin volada. L’«Operación Cataluña» corria el perill de girar-se’ls en contra quan se sabés la detenció d’un home de les meves característiques personals, la d’en Casajuana, que pertanyia a l’Acadèmia dels jesuïtes, o la del senyor Coll i Alentorn. Tampoc no hi ajudava la sospita ben fonamentada que si hi havia més persones implicades devien haver-se amagat en un lloc com Montserrat. De fet, l’«Operación Cataluña» acabava de fracassar.

M’havia fet tant la idea que un dia o altre acabaria a la presó, que entrar-hi no em va produir un efecte especial. De totes maneres, fer-ho de fosc, amb el cos tumefacte i caminant malament pel mal que em feien les plantes dels peus, no va ser, com es comprendrà, una experiència agradable. Amb la companyia del senyor Pizón vaig ocupar una cel·la on hi havia un altre reclús.

Els peus se m’havien inflat tant que no em podia cordar les sabates. Anava ple de blaus. Tenia les natges enceses. Havia de dormir en posició bocaterrosa, que era la que em produïa menys dolor.

El meu pare va presentar una denúncia contra els policies que m’havien maltractat. Una denúncia que no podia tenir cap possibilitat de prosperar i que les mateixes autoritats van deixar sense proves fent que el forense em visités molt tard, l’11 de juny, vint dies després de la pallissa. Els blaus, tot i que més rebaixats, encara eren ben evidents, sobretot a les parts toves del cos, però el metge va diagnosticar que tot era normal.

Al cap de dos dies, Pizón i jo anàvem a judici. Consell de guerra sumaríssim. Per haver fet el servei a milícies jo tenia la graduació d’alferes, era un militar. Pizón no tenia aquesta condició, però el van posar en el mateix paquet. Feia només vint-i-dos dies de la detenció.

Els interessava enllestir com més aviat millor i de manera discreta, cosa ja impossible. La meva detenció havia mobilitzat gent. Cada vespre, grups de persones es reunien davant el bisbat de Barcelona per reclamar que el bisbe, el doctor Gregorio Modrego, intercedís a favor d’aquell «jove catòlic» que havia estat detingut i apallissat. Els concentrats eren gent de tota mena, encara que amb molta presència dels que provenien dels sectors catòlics. Es va arribar a dir que sumaven vuit-cents o nou-cents. No sé si devien ser tants. Però ni que en fossin la meitat. Als anys seixanta, que cinc-centes persones, algunes del món de l’Església, sortissin al carrer a defensar algú que havia ofès el Caudillo produïa un cert efecte entre la gent, i, al Règim, una inquietud real.

Tractant-se d’un consell de guerra, la defensa havia d’anar forçosament a càrrec d’un militar. El dia anterior al judici vaig conèixer el meu advocat, un tinent d’infanteria de la meva edat que es deia Carlos Aguado Sánchez. L’havia triat a l’atzar d’una llista de candidats que van posar a la meva consideració. Li vaig dir: «Em sembla que l’he compromès.» Em va contestar que no em preocupés, que ell compliria amb la seva obligació, però és cert que no li vaig fer cap favor. Ara ja és mort, i tinc entès que va fer una carrera militar marcada pel fet d’haver defensat un separatista catalán. El jove tinent va fer tan bé com va poder aquella feina difícil destinada al fracàs, i jo li he estat sempre agraït.

Per precaució, la família va sol·licitar els serveis del lletrat Salvador Casanovas, amic i soci de la Banca Dorca. Primer de tot, Casanovas va fer que Jaume Vidal, l’ajudant de Pizón, s’amagués a Montserrat. Per despistar la policia, Casanovas va indicar a uns amics, entre ells Joan Reventós, que enviessin postals al seu nom a una adreça imaginària de París.

Casanovas va saber que el fiscal havia estat un dels militars que s’havien aixecat a Catalunya contra la República el 19 de juliol de 1936. Va saber també que si havia salvat la vida quan la insurrecció va fracassar és perquè la Generalitat havia intercedit al seu favor. El va anar a veure. Li va recordar la generositat del govern català, i explicant-li que la persona que anaven a jutjar era un noi creient de família burgesa, benestant, li va desdibuixar la imatge de terrorista sanguinari que els militars s’haguessin pogut formar de mi. Les gestions van fructificar, perquè el fiscal, que havia començat demanant-me quinze anys, va rebaixar la petició a set.

Vaig rebre a la cel·la, encara, un comandant del cos jurídic. Em va dir que la pena podia ser finalment molt inferior, fins i tot de només sis mesos, si jo feia un acte de contrició públic o, com a mínim, si m’abstenia de pronunciar qualsevol proclama quan al final del judici el jutge em donés la paraula. Els militars estaven incòmodes. Li vaig dir que no em podia demanar que em penedís de res. Ho va entendre, però, de totes maneres, va insistir a aconsellar-me que, sobretot, no digués res. Però jo ja tenia presa una decisió.

La vista va començar a les nou del matí del 13 de juny a la Sala de Justícia del Govern Militar de Barcelona, i va durar fins a la una. La sala era plena d’amics que em van voler donar suport, periodistes i membres dels consolats d’alguns països. Entre el públic hi havia el meu pare i la meva dona. La mare no va venir, però tant ella com el pare van afrontar amb molta enteresa les penalitats del fill. Pel que fa a la meva dona, ara mateix en comprovarem la resolució i la valentia.

Abans de començar el judici em van deixar reunir amb el pare i la Marta. Vaig demanar al pare que em deixés sol amb ella. Li vaig plantejar la situació. Si feia bondat, me’n podria sortir amb sis mesos. Si llegia uns apunts que havia escrit en un paper la nit anterior, em caurien set anys. Vaig dir-li que els set anys mai no serien sencers i que calculava que me’n podria sortir amb tres i mig o quatre, depenent de la condicional i de la redempció de penes, però ella no em va deixar ni acabar: «Si has arribat fins aquí, has d’arribar fins al final; si tens pensat un discurs, el fas. Els nens i jo ja ens esperarem.» Era el que volia sentir. Un petó i cap a dins.

Segons es pot llegir a l’ordre del dia d’aquella jornada, el tribunal era format per les següents persones: President, el general governador militar Ángel González de Mendoza. Vocals, els generals Argimiro Imaz Echavarri, Antonio Fernández Hidalgo i Pedro Herrera Escriu. Suplents, els coronels José Espada Cruz i Alberto Meca Motilla. Vocal ponent, el tinent coronel Pascual Vidal Aznares. Fiscal, el coronel Jesús Martínez Lago.

Si aquells homes desitjaven passar full aviat, jo els ho vaig espatllar tot. Els militars volien la pacificació i jo la confrontació. Quan el judici s’acabava, el president em va preguntar si tenia algunes paraules per dir.

—Acusado Jorge Pujol Soley, ¿tiene vd. algo que alegar?

Em vaig posar dret i em vaig treure de la butxaca els apunts que em servien tant per declarar-me a la promesa com per pronunciar un discurs, i que eren i són uns gargots que només jo m’entenc.

D’acord amb l’estratègia de defensa que havíem mantingut durant el judici i en la fase prèvia d’instrucció, vaig començar negant que nosaltres, el senyor Pizón i jo, fóssim els autors del full Us presentem el general Franco i assumint, en canvi, tots els de la campanya contra Galinsoga, pels quals no se’ns jutjava.

En el segon paràgraf venia el pinyol. El reprodueixo en castellà, fragmentàriament, perquè va ser tal com el vaig pronunciar i tal com consta en l’acta del judici, únic document al qual puc recórrer per fer memòria:

«Pertenezco a una generación que sube. A una juventud que va creciendo lentamente, naturalmente, obstinadamente, y que se mueve por exigencias espirituales, y en buena parte, y esto conforta, por imperativos de tipo cristiano. Pertenezco a una generación que sube y va a más, para honra y orgullo de nuestro país. No es una juventud que propiamente sea política. Pero su misma evolución espiritual y mental va llevándola, lógicamente y progresivamente, al terreno político, social y económico; es decir, a todo lo que es y se llama vida pública. En este terreno de la vida pública y de los problemas colectivos la juventud va adoptando posiciones que no son propias de la situación política actual. No estamos de acuerdo con el actual estado de cosas. Es natural, por ejemplo, que deseemos y pretendamos una mayor justicia social.»

El tribunal m’escoltava dalt l’estrada. Notava el públic, darrere meu. El policia que m’havia detingut i apallissat estava assegut a primera fila. Jo continuava parlant. Saltem-nos unes repeticions i situem-nos en aquest fragment:

«Por todo lo dicho creo que puedo afirmar, aunque tengo escasas y fragmentarias noticias de la calle, ya que prácticamente estos días en su mayoría he estado incomunicado, que cuando nos sentamos en este banquillo lo hacen con nosotros, espiritualmente, en el terreno de la actitud, esta juventud a que antes me refería… Nosotros no hicimos una campaña “anti” sino que entablamos un diálogo con el país… ya que el hecho fundamental que explica nuestra actuación, la de mi compañero y la mía, ha sido nuestra condición de catalanes. No somos separatistas. No hay en nuestros escritos un solo párrafo que pueda interpretarse como tal. Pero esto no significa que podamos aceptar el trato injusto que recibe Cataluña en sus caracteres fundamentales, especialmente en su lengua y su cultura.»

Després d’algunes interrupcions a càrrec del president del consell de guerra, que em volia fer callar, i d’altres intervencions meves en el mateix sentit, jo acabava així:

«…Me afirmo en mi profunda catalanidad y afirmo que soy partidario de una mayor libertad, de una mayor libertad política y de una auténtica libertad sindical y de una mayor libertad cultural.»

Tres anys per a Francesc Pizón i set anys per a mi. En realitat és el que volia.

Ens van retornar a la Model. Recordo el pare i la Marta dient-me adéu amb les mans des de la vorera de davant de l’edifici del Govern Militar, prop del monument a Colom del Portal de la Pau. La Marta plorava i el pare potser també. Però eren gent forta.

La sentència va ser ratificada, i al cap d’uns dies vam ser destinats a la presó de Torrero, a Saragossa. Vam fer el viatge amb tren. A l’andana de l’estació de Sants la gent va observar encuriosida aquell jove i aquell home gran emmanillats i escortats per dos agents de la Guàrdia Civil. Dalt del tren, Pizón i jo vam seure de costat, davant per davant dels guardes. Un passatger llegia La Vanguardia del dia. La vaig ullar a distància: la convenció demòcrata d’Estats Units havia escollit John Kennedy candidat a la presidència i el Congo s’havia independitzat. Era l’1 de juliol de 1960.





6


LA PRESÓ DEL NOU CATALANISME

Torrero és el nom d’un barri de la ciutat de Saragossa. En aquell moment, els elements urbanístics que el conformaven eren tres: el cementiri, el camp de futbol del Saragossa i la presó. Avui només hi queda el cementiri.

Els primers dies van ser desagradables, però vam aguantar bé. El senyor Pizón va mantenir una actitud admirable. Sempre de bon caràcter i afectuós. Era un home meravellós.

Primer em vaig dedicar a reflexionar. Disposava de tot el temps que volgués per fer-ho. Vaig assumir que, com que no era reincident, entre la condicional, la redempció de pena pel treball i algun indult general com els que de tant en tant es decretaven m’estaria tres anys i mig tancat. Un cop fets aquests càlculs em vaig dir: «La meva feina és molt simple; ara toca estar a la presó.» Dins la presó havia deixat de ser un subjecte. No podia prendre iniciatives. L’únic que podia fer era mantenir la meva posició i tancar honorablement aquell episodi de la meva vida que tot just començava. Era la millor contribució que podia fer al meu país.

A fora, a Catalunya, s’havien engegat campanyes per reivindicar la meva persona i demanar-ne la llibertat. Pintaven «Pujol-Catalunya» o «Llibertat per a Jordi Pujol» per les parets de les ciutats i en alguns paratges de muntanya. El meu nom es gravava a les monedes i s’escrivia als bitllets de banc perquè circulés. Xavier Polo i Josep Espar van encapçalar moltes iniciatives que després altres persones i entitats culturals i excursionistes van recollir i expandir. Algú va convocar gent a una missa en record meu a Santa Maria del Mar a través d’un full anònim escrit a mà. Estava al corrent d’aquestes i altres accions perquè la Marta me les explicava per carta o quan em venia a visitar.

La detenció, la tortura i l’empresonament de la meva persona van causar un impacte desproporcionat pel que objectivament jo era. Pel que representava, no tant. Com he dit més enrere, representava un catalanisme nou, no el d’abans de la guerra; representava el món catòlic que es començava a bellugar; era un home de condició burgesa, molt conegut gràcies a les meves activitats sobre el terreny realitzades a través del CC. La divulgació del meu nom per Catalunya va contribuir a fer-me conèixer, no ho nego. Ara, si aquesta popularització va tenir alguna influència en la meva ascensió a president de la Generalitat vint anys més tard és una cosa que no haig de dir jo, sinó que ho traspasso als historiadors.

Els vigilants de la presó, de mica en mica em van anar tractant amb una certa condescendència. Acostumats a heure-se-les amb delinqüents tipificats, de manual carcerari, jo era als seus ulls un reclús excepcional. Alguns advocats de Saragossa, quan van saber la presència d’aquell senyor de Barcelona a la presó, van manifestar intenció de visitar-me. Només ho va aconseguir l’advocat Pastor, una persona molt influent a Saragossa, segurament propera al Règim però entroncada amb el falangista dissident Dionisio Ridruejo. La seva família va ser molt amable amb la meva dona. El dia que vaig sortir de la presó em va venir a buscar. També haig d’expressar agraïment a Marià Busquets i la seva família, que llavors vivien a Saragossa i també van donar suport a la Marta cada vegada que em venia a veure.

L’interès dels advocats i altres persones per la meva situació i el fet que jo fos una persona educada que llegia en alemany, anglès i francès van contribuir a donar-me una certa aurèola entre els funcionaris. Al cap d’un temps vaig passar a ser Don Jorge.

Com que en el meu expedient constava que era metge, em van destinar a la infermeria, a ajudar el titular de la presó. Vaig tenir la sort que aquest home fos un vocacional de la medicina penitenciària. Li agradava atendre reclusos. Si m’arriba a tocar un metge absentista que m’hagués confiat les responsabilitats, no sé pas què hauria passat amb la salut dels interns. Feia vuit anys que havia acabat la carrera i no havia exercit mai com a metge clínic.

Em van fer compaginar la feina a la infermeria amb l’elaboració del menú dels presos. Disposava d’un duro per cap al dia per alimentar-los. Els mercats de Saragossa proveïen la presó de les sobres del dia, el gènere que quedava sobre els taulells i no havia volgut ningú. Menuts, vísceres, tendrums, sang, material de fer aquell embotit que en alguns llocs d’Espanya en diuen morcillas. Jo feia comptes i aprovava el menú i el pagament mirant de no sobrepassar el pressupost. A la presó vam menjar moltes morcillas. Una morcilla es fa ficant sang, arròs i ceba en un budell, i d’aquí venia una frase que tenia molta acceptació entre els reclusos cada cop que se’n trobaven una al plat: «Arroz en calceta pa’l que la meta.»

Dins de la presó convivíem unes dues-centes persones. Entre elles hi havia uns aspirants a toreros, pobres com una rata, acusats d’haver robat gallines. Ara suposo que deu haver canviat, però llavors per robar una gallina et podien caure dos anys de presó. Aquells nois anaven de poble en poble fent mitges veròniques a unes vaquillas en espectacles arrossinats a l’aire lliure. Com que passaven gana, assaltaven els galliners dels llocs que visitaven. Eren reiteradament detinguts i així acumulaven causes i anys de reclusió. Quan semblava que anaven a quedar lliures, eren jutjats pel robatori d’una altra gallina.

Per la banda dels presos polítics hi havia, a més de Pizón i jo, quatre comunistes joves, il·lusionats i de molt bona fe, i un anarquista d’una certa edat. Tots trobàvem que era una injustícia que aquell home fos a la presó. Després de la guerra s’havia exiliat a França, i al cap de vint anys el Règim li havia donat garanties que, si tornava, no li passaria res. Va tornar, i el van detenir. Era una bellíssima persona. L’anarquisme que professava era pacífic, idealista, gairebé evangèlic.

Pernoctaven a Torrero, de tant en tant, presos polítics catalans de camí al penal de Burgos. La majoria eren comunistes del PSUC i, sobretot, militants de Comissions Obreres, el sindicat que s’acabava de fundar i que començava a organitzar protestes i vagues. Coneixien la meva presència entre aquelles parets i la responsabilitat sanitària que tenia encomanada i fingien que estaven malalts per poder ser visitats per mi. Els receptava una aspirina i amb aquesta excusa m’estava una estona parlant-hi. Quedava astorat de la ingenuïtat esperançada que molts d’aquells comunistes exhibien. Si els escoltaves, el Règim sempre estava a punt de caure. En recordo un que, amb tota la convicció, em va dir: «que me ha dicho mi mujer que esto de Franco está al caer», i em va donar notícies d’una manifestació que hi havia hagut davant l’ambaixada espanyola a Copenhaguen com a prova irrefutable de la imminència. Jo pensava: «què diuen?, en quin món viuen?», però els admirava la moral.

També es van estar un temps a la presó dos comunistes de mitjana edat de Jadraque, el poble de la província de Guadalajara on havia tingut una gran finca el Conde de Romanones. Havien tornat de França amb la promesa que els tindrien dins la presó per poc temps, i així va ser. Un dia em van fer saber que l’any 1931, quan Francesc Macià havia realitzat amb tren l’històric viatge a Madrid per negociar el paper polític de Catalunya dins la República acabada de proclamar, ells havien anat a l’estació del seu poble per victorejar-lo quan passés. Estaven contents de poder-me dir que havien saludat un futur president de la Generalitat. Ni ells ni jo sabíem que estaven parlant amb un altre.

A Torrero hi havia alguns delinqüents comuns molt reincidents que ja havien passat per la mateixa presó vint anys abans. M’explicaven com era la vida durant la guerra i els primers anys de la postguerra en aquella presó. Els presos polítics del bàndol antifranquista, republicà, hi abundaven. N’hi havia molts, moltíssims. Molts, amb condemna de mort. A les cinc de la tarda tota la població reclusa era cridada a formar en els dos corredors principals. Un guardià situat al panòptic central cridava els noms dels presos que l’endemà serien afusellats. De vegades eren dos, de vegades eren deu o vint. Com que la diana que despertava la presó era a les set i les execucions es realitzaven a les sis, aquella nit els homes que havien de morir no dormien a la seva cel·la, sinó als corredors. Només els dissabtes i diumenges no hi havia execucions. Centenars d’homes van viure mesos i mesos amb aquesta angoixa. Els presos reincidents m’explicaven que els afusellaments tenien lloc a la tàpia del cementiri proper. A les sis de la matinada tota la presó sentia els trets.

A l’època del meu empresonament el clima era sòrdid, però no dramàtic. L’únic so exterior que ens arribava era el del camp de futbol, els diumenges en què el Saragossa hi jugava. Pels crits que s’hi produïen sabia si l’equip local guanyava o perdia.

Com els altres interns, només podia rebre visites, d’un quart de durada, els dissabtes a les dotze del migdia. El pare i la Marta em van venir a veure sempre. Algun cop van pujar també la meva germana i el meu cunyat Francesc. Al principi ens obligaven a relacionar-nos en castellà, i això ens violentava. Havíem de parlar en veu alta i sense intimitat separats per una doble gelosia, a un metre de distància l’una de l’altra, i un guardià passejant pel corredor que quedava enmig. Més endavant els guàrdies ens van deixar parlar en català o van fer veure que no ens sentien, i es van mantenir a més distància. Per les festivitats del Carme i de la Mercè, patrona dels presos, i els dies de Nadal i Reis, es permetia la visita dels fills dels reclusos. Conservo una fotografia en què se’m veu de la mà d’en Jordi, que llavors tenia tres anys.

Els diaris hi estaven prohibits. L’únic paper que entrava en aquella casa era un setmanari expressament adreçat als presos que es deia Redención. No deia res i era la cosa més dolenta que hom es pugui imaginar. Només de vegades, a la infermeria, podia donar un cop d’ull a El Heraldo de Aragón que duia el practicant. Les cartes les havia d’escriure també en castellà. N’aporto una de cap al final, quan les condicions del meu empresonament s’havien suavitzat i ja se’m permetia llegir llibres i algunes revistes:

Zaragoza, marzo 1962.

Mi querida Marta. Al fin me decido a escribirte. Es cierto que escribo poco, pero puedes estar segura que os recuerdo mucho, a ti y a los niños. Hoy, por ejemplo, me preguntaba cómo debe explicarse Jordi la ausencia de su padre. Y a menudo pienso que cuando salga jugaré con ellos. Pero, en cambio, escribo poco.

Celebro que te encuentres mejor. Estás viviendo un estado de tensión nerviosa que forzosamente debe tener repercusiones. Me decías que los días que vienes a Zaragoza se te acentúa el nerviosismo. Te he dicho muchas veces que espacies las visitas, pues este constante trajín tiene que resultaros muy molesto a todos. Pero nunca me has hecho caso, y es que supongo que a pesar de todo es más el ánimo que sacas de estas visitas que el cansancio o la exitación…

Llevamos unos días con un tiempo casi primaveral. Confío que durará toda esta luna y que el invierno ya ha dado de si todo lo que podía dar. Habrá sido mi último invierno en la cárcel…

En lo que sí suelo encontrar lo que busco es en Germinàbit. Lo que busco es un poco de compañía, de “escalf”. Ya te dije que sus números siempre causan alegría. Leyéndolos tengo a veces la impresión de que se progresa. ¿Es realmente así? Su sola presencia ya demuestra que hay posibilidades.

A propósito de esto, quiero hablarte de la revista infantil. Es cierto que no es lo que debiera, pero a mi entender lo que más me importa es que llegue a autofinanciarse y que “dure”. Si esto se consigue, puede llegar a ser una gran revista, nada nace perfecto. Y es de creer que este objetivo puede alcanzarse pues de momento ya es un éxito —un éxito auténtico— que en poco más de un mes se hayan conseguido 2.500 suscripciones… Cuando veas a alguno de los que trabajan en ella, diles que me alegra mucho recibirla, y les das ánimos de mi parte.

Voy a pedirte una cosa que te hará rabiar. Coge 2.000 ptas. y llévalas al F.C. Barcelona. Estoy de acuerdo en todo lo que sé que vas a decir, pero de todas formas hazlo. Es más, creo que debería entregar una cantidad bastante mayor, pero he tenido otros gastos de este tipo últimamente y sospecho que tendré más. De momento da 2.000 ptas. Hay que hacerlo.

Quería hablarte de más cosas: de Dorca, del laboratorio, de mi mismo. Pero ya no queda espacio. Sólo dos palabras para decirte que telefonees mañana al mediodía a mis padres y les encargues que el sábado me traigan los libros siguientes: A l’escola (Editorial Artigas), El peó de camins (de Cesc, Ed. Lumen) y Entreteniments per a infants (Ed. Nova Terra). Todo en la línea de la literatura infantil.

Hasta mañana. Tuyo,

Jordi.



La carta és prou expressiva, però demana uns comentaris per ser entesa del tot. El pare i la Marta havien començat portant-me menjar. Quan al cap d’uns mesos em van donar permís per llegir, van afegir a les trameses revistes, llibres i els extractes de farmacologia, que em permetien estar al dia de la meva especialitat. Germinàbit, la revista que em donava «escalf», era llavors, oficialment, l’òrgan d’expressió de l’Escolania de Montserrat, i, en realitat, una publicació de signe catalanista inspirada per Josep Benet, que en poc temps s’acabaria convertint en el mensual Serra d’Or. La «revista infantil» era Cavall Fort, fundada pocs mesos abans pels amics Ricard Tusell, Joaquim Ramis, Josep Espar, Josep Tremoleda i algunes persones més, a la qual jo havia ajudat.

Pel que fa a les 2.000 pessetes que jo, com a soci, donava al Futbol Club Barcelona en contra de la voluntat de la meva dona, ja en parlarem més endavant, quan em refereixi a la campanya perquè Agustí Montal presidís el Barça.

Així que vaig disposar de llibres, vaig llegir molt, sobretot molta història. La història de Bèlgica en quatre volums, la història d’Alemanya, la dels Estats Units… I tres llibres que em farien desvetllar la necessitat d’escriure. Un era El Crist de nou crucificat, de Nikos Kazandzakis, que narrava la història de Manolios, l’home que manté la seva identitat grega i cristiana contra els otomans que ocupen el seu país. Els altres dos llibres me’ls va fer arribar Raimon Galí i tots dos es referien al nostre mestre comú, Charles Péguy. Un era un estudi sobre la seva obra i la seva personalitat i l’altre el seu famós assaig sobre Descartes i Bergson.

L’últim any meu a la presó va ser fructífer. Vaig poder fer alguna cosa més que simplement estar a la presó, com m’havia proposat al principi. Vaig llegir, vaig incrementar coneixements i finalment vaig poder escriure.

Escriure no estava prohibit, però generalment comportava la intervenció dels funcionaris, que examinaven el contingut dels escrits. A més, no es podia treure cap paper de la presó sense que passés per la censura. Amb el temps, però, vaig arribar a gaudir d’una posició còmoda que em va permetre escriure sense interferències. Els guardians que em continuaven tractant de Don Jorge no venien gaire per la infermeria i encara menys entraven al despatxet que li era annex, on elaborava els menús. El despatxet era una habitació minúscula, rònega, semblant a una cova, moblada amb una taula que ballava. En aquella taula, apartat de tothom, vaig produir uns papers de pensament que una monja em va ajudar a treure de la presó. Vaig penjar a la paret dues fotografies que em vaig fer portar per la família. Una representava una vista aèria del delta de l’Ebre i l’altra una panoràmica de Lleida. No em vaig fer enviar imatges de Montserrat, de la Costa Brava, dels Pirineus, o de la Sagrada Família. Fotografies de la Catalunya Nova. Preocupat feia temps per l’equilibri territorial, demogràfic, econòmic i també polític del país, el meu interès se centrava molt en Lleida i en Tortosa i el delta.

«Vaig poder tenir a la presó, un cop superat el primer període dolent, unes quantes fotos. Una d’aquestes era una panoràmica de Lleida feta des de l’altra banda del riu. Era una foto que em transportava a un dia de la meva infantesa, a Premià de Mar, un dia d’abril del 1938 en què un oncle meu llegia el comunicat de guerra i en acabar deia: “Hem perdut Lleida”. I jo, que només entenia la materialitat de les paraules, deia que no, que no l’havíem perduda. Perquè el llenguatge imprecís del comunicat —el llenguatge imprecís de tots els comunicats quan han de donar compte de grans derrotes— no ho deia pas que Lleida hagués caigut. Però el meu oncle entenia prou bé que les tropes republicanes havien reculat a l’altra banda del riu. I m’ho va explicar. I em va explicar més: em va dir que això significava l’inici d’una greu derrota per a Catalunya.»

La citació pertany al pròleg, datat a Premià de Dalt el 1978, del llibre Des dels turons a l’altra banda del riu, que recull els escrits de la presó. El lector hi haurà reconegut l’oncle Narcís que també un dia, passada la guerra, es va trobar en la situació en què jo em trobava a Torrero. Continuo escrivint en el pròleg:

«Poc després d’això el meu oncle se’n va anar a l’Ebre, i més tard a la presó. Però jo em vaig quedar amb la imatge d’uns soldats a l’altra banda del riu, sotjant la ciutat perduda, esperant l’hora. Esperant una hora que per a mi va començar a arribar fa anys, si bé ara està arribant amb més plenitud. Esperant l’hora de reconstruir, de reconquerir la Pàtria perduda.»

Des dels turons a l’altra banda del riu conté cinc assaigs. El primer, el que dóna nom al llibre, és un text duríssim, un enfilall de retrets que un jove de trenta anys adreça a les generacions que l’han precedit.

«Quina és la situació de Catalunya, avui? La d’un país intensament treballat per forces de descomposició, fruit de la mediocritat d’unes generacions i d’un moment històric.»

No és que jo, lector d’El Crist de nou crucificat, història de la lluita contra uns ocupants, eximeixi de culpa «la situació política hostil»: «Un factor que perpetua l’estat d’indefensió i de constant perill d’anihilament de Catalunya és que la constel·lació de forces espanyoles i mundials ha continuat essent, a voltes fins i tot paradoxalment, adversa a Catalunya.»

És a dir, que per a la nostra postració podíem trobar atenuants, justificacions i explicacions, algunes de ben reals. Però jo sóc també un deixeble de Péguy i de Raimon Galí i la seva escola exaltada: «Però no seria espiritualment sa insistir massa en les circumstàncies, i sobretot no ho seria insistir només en aquestes circumstàncies… Hi ha altres motius que cal escatir… Són causes que no són d’avui ni d’ahir. Les arrosseguem de fa anys. Són anteriors a totes les circumstàncies hagudes i per haver. Sense aquestes últimes causes potser no hi hauria hagut guerra o almenys hauria estat una altra mena de guerra; potser no hi hauria hagut derrota, o almenys hauria estat una altra mena de derrota; potser no totes les circumstàncies que després s’han produït s’haurien donat, o almenys no s’haurien convertit en aquest vent huracanat que s’ho ha endut tot i ens ha deixat els arbres pelats, les plantes capolades i els homes amb un aire de vençuts. Hi ha unes tares a l’ànima del nostre poble, unes tares que minen la salut de Catalunya. I que l’arrosseguen cap a una mortal decadència.»

El text, escrit en tercera persona, és emfàtic: «El qui escriu es proposa estudiar aquestes tares.»

De totes maneres, l’autor fa, a la seva manera, una declaració de modèstia: «El qui escriu coneix i reconeix la seva total insuficiència. El qui escriu nota en ell els mateixos corcs que es proposa denunciar. Tot i això, es disposa a escriure. I a actuar. I no és paraula vana, puix que ja ho ha fet. Als ulls dels homes i als ulls de Déu. El qui escriu està en la línia del front. Com un soldat més. Amb el que calgui. Amb la ploma. Amb la paraula. També amb les armes. Amb la pròpia persona. Com el darrer soldat. Com el més ínfim dels soldats. O, potser, com el comandant més ínfim del més ínfim batalló. Però en la línia del front, i en la primera línia del front.»

No sembla el llibre que s’esperaria de qui està tancat a la presó per motius polítics. No hi ha retrets directes a Franco, al Règim, a la policia que m’havia torturat, a l’exèrcit… Només un dels textos que completen el volum, el que es titula El sot, fa referència a un personatge mancat de llibertat i a uns carcellers, però tot i així en forma de paràbola.

El text que comentem és ple de dicteris. Critico el cofoisme, la pèrdua d’ambició i d’orgull. «El català, avui, ja no apunta alt, sinó baixet.» «Hi ha catalans que no tenen fracassos perquè tota la seva activitat n’és un.» «Hi ha una manera de no prendre mal que és no aspirar a la victòria.» «Hi ha una manera de no morir, o de morir el menys possible, que és viure el menys possible.» «Hi ha una manera insuperable de no morir, que és no néixer.»

Qualifico les generacions anteriors, i més en concret la que va perdre la guerra, de derrotada, d’haver naufragat i dimitit, de ser «submisa, fracassada, desgraciada, trinxada, de fer pena».

Encara que ara, passats tants anys, continuo mantenint que aquestes generacions anteriors a la nostra van cometre errors greus, llegit avui, Des dels turons a l’altra banda del riu em sembla un llibre en bona part injust. No té compassió pels altres. M’arriba a fer mal al cor comprovar amb quina duresa m’expressava. Em sap greu. Es tracta, però, del crit d’un jove revoltat. Un crit coherent amb uns anys, els anys seixanta que s’iniciaven, que seran els de les grans revoltes juvenils a Europa i al món. I, a més a més, crec que a una persona que és a la presó se li poden permetre certs excessos.

«Cal predicar la grandesa, l’ambició, l’orgull. Per dir-ho amb una sola paraula més precisa, més bella i també d’una cadència més cristiana: cal predicar la magnanimitat. És a dir, cal predicar que hem d’aspirar a les coses grans i nobles i no a les deixalles.»

Sempre Péguy. És directament seva aquesta sentència contrària al determinisme, al fatalisme: «El dia d’avui no és l’endemà de l’ahir, sinó la vigília del demà.»

Un demà ple d’esperança que han de construir els joves: «L’exèrcit de la generació novella continua a l’aguait en els turons, a l’altra banda del riu. Exèrcit de joves, només de joves. Com els exèrcits de Napoleó. Exèrcit sense generals experimentats. Exèrcit no del tot fet encara. Però que està cridat —si vol, si es nega a entrar en el joc de l’esquifidesa— a empreses dignes de ser viscudes: està cridat a construir un país joiosament, esperançadament i durament, i a transmetre un missatge d’abast universal.»

En un moment del text, «el qui escriu» introdueix aquesta afirmació: «Donaria vida i patrimoni i també la seva felicitat personal per tal que la jove generació de catalans estigués posseïda d’ideal magnànim.»

Cinquanta anys més tard, el qui redacta ara aquestes memòries s’hi reafirma. I, com llavors, afegeix que, «qui escriu» «té dret a ser cregut, puix que ja ha donat quelcom de vida i de felicitat perquè així sigui».

Fora de la presó, i un cop aplegats, vaig fer llegir els escrits a algunes persones de confiança. El judici va ser negatiu. Joan Reventós me’n va dir: «Has d’haver estat molt malament per escriure una cosa així.» Ho comprenc. Franco era el mal, aleshores, i jo em despenjava inculpant unes generacions de catalans. El contingut era espiritualista i molt voluntarista. Tampoc no hi ajudava l’estil literari tan retòric, tan deutor de Péguy.

Un estil que jo he cultivat sempre, sobretot en els discursos, encara que no de manera tan exagerada. És l’oratòria insistent, martellejant, que alguns grans oradors han emprat amb molta eficàcia. L’oratòria que vol foradar la cuirassa de la indiferència, de la resignació i del temor. Amb arguments, però també amb ritme. Amb ritme repetitiu. L’oratòria de Martin Luther King en seria un exemple especialment brillant, emotiu i eficaç. Recordem aquell formidable discurs en què l’expressió I have a dream, ‘tinc un somni’, és repetida un cop i un altre i un altre en una mena de crescendo serè i vigorós, amb una cadència potent i equilibrada alhora. Un discurs atent no tan sols al significat de les paraules, sinó també a the right rhythm, ‘el ritme just’, com ell mateix deia. Unes paraules i uns conceptes que se senten venir, que s’acosten com un gran riu que s’eixampla i s’engruixeix i retruny.

M’haig d’excusar per aquesta disgressió sobre els discursos de Luther King. Es tracta d’un homenatge a l’admiració que tinc a la seva persona. Jo també vaig creure que aquells escrits meus eren una explosió molt personal de sentiment, d’orgull i de disponibilitat.

Fou l’escriptor i farmacèutic d’Agramunt Guillem Viladot, qui, uns anys més tard, trobà valors als escrits de Dels turons a l’altra banda del riu i m’empenyé a publicar-los en llibre. És un llibre estrany. Fa molts anys que està exhaurit. No sé si trobaria lectors, avui, ni entre els meus coreligionaris. Però per a mi va ser important. Ho va ser molt, per a mi.





7


EL MÓN HAVIA CANVIAT

Em van deixar anar el 22 de novembre de 1962. Pizón havia quedat lliure un any abans.

Un parell d’indults de caràcter general em van escurçar la presó. Un va ser degut a la commemoració dels vint-i-cinc anys de la fi de la guerra, els «25 años de paz», segons l’eslògan oficial del règim. Per la meva part, vaig contribuir a la redempció de pena fent dues o tres donacions de sang i traduint del francès un llibre de sistemes penitenciaris d’unes 250 pàgines. La traducció d’aquell text va ser una feina molt pesada i ingrata. Quan la vaig tenir enllestida em van dir que s’hi havien repensat i que no em serviria per reduir el temps de reclusió. Però la feina feta mai no és sobrera. Les coses que havia après en aquelles pàgines em foren útils quan molts anys més tard la Generalitat assumí les competències de presons.

La llibertat va ser condicionada. Em van confinar. Em van prohibir viure a una distància inferior dels 100 quilòmetres de Barcelona. La ciutat de Girona complia el requisit, i, a més, hi tenia família. M’hi vaig establir amb la dona i els dos fills, en Jordi i la Marta. Ens hi vam estar fins al setembre del 1963. Deu mesos de vida gironina.

Girona és una mala època, per a mi. No hi tinc res a fer. La presó m’ha produït un efecte negatiu. Abans d’entrar-hi era un home molt més esponjós, de caràcter més obert, més alegre, més franc. No me n’he recuperat mai del tot. La Marta ho sap explicar molt més bé perquè ho ha patit.

Vam viure en un pis del carrer del Portal Nou, des del qual es contemplava un panorama esplèndid. La ciutat antiga s’hi estenia als peus, amb totes les teulades de les cases a la vista. Al davant, s’hi retallava l’arc muntanyós que va de les Alberes al Montnegre. Mai més no viuré en un pis tan bonic.

Cada matí baixava per les Escales de la Llebre, llargues, sinuoses, costerudes. En arribar al carrer dels Ciutadans, girava a mà esquerra i anava a parar a la porticada plaça del Vi, on Girona té l’Ajuntament. Comprava el diari a la llibreria Geli i l’anava a llegir a l’Hotel Peninsular del Carrer Nou, a l’altra banda de l’Onyar i del Pont de Pedra. M’hi estava una bona estona. La presó m’havia acostumat a estar sol i allargava els moments d’isolament. No podia ser bo, no era gens bo, però era així, llavors. A casa vaig rebre visites d’amics i familiars i d’alguns coneguts de Girona com en Francesc Ferrer Gironès, o mossèn Modest Prats. Però no em venia de gust veure gaire gent, i, a la vegada, creia que no convenia. Em notava observat.

M’havia de presentar cada dia a la policia. M’era permès traslladar-me a Barcelona tres dies al mes. Els del primer desembre, el del 1962, me’ls vaig reservar per Nadal i Sant Esteve, però no vaig poder anar a Barcelona perquè la gran nevada d’aquells dies m’ho va impedir.

Alguns dies acompanyava els nens al parvulari o els anava a buscar. Sempre que tocava, baixava a peu des de casa fins a la plaça del Marquès de Camps per canviar la bombona de butà. Va ser la màxima activitat dels meus mesos gironins. Abans d’entrar a la presó, el butà no existia. Ho vaig considerar una revolució. Per primer cop a la història, vaig pensar, no caldria que els pagesos passessin fred. La masia dels avis de Premià de Dalt, com totes les masies del país, només tenia una habitació calenta a l’hivern, la de la llar de foc, que coincidia amb la cuina i el menjador. De petit, jo havia participat de la mitologia i el misteri ancestral de la llar. Ara els pagesos podien traslladar d’un lloc a l’altre de la casa l’estufa alimentada per aquell gas envasat.

El món, en el temps d’estada a la presó, havia canviat. A Roma, el Concili Vaticà II obria les finestres de l’Església. Als Estats Units, John Kennedy enviava un missatge nou en el terreny de les idees, els valors i les actituds. La trinitat que, ara, jo, agafant-ne les inicials, en dic IVA. A la Unió Soviètica governava Nikita Krushev. El líder rus va voler liquidar l’estalinisme. No se’n va sortir, però va tancar una porta de la història.

Espanya també havia fet un tomb perceptible. Tot era més car i els diaris que llegia a l’Hotel Peninsular contenien molts més anuncis. Senyal que alguna cosa es movia en sentit positiu en l’economia.

Els diaris continuaven essent censurats, però la manera de dir-hi les coses tenia un altre dring. L’activitat de Comissions Obreres es percebia. Recordo que, de retorn a Barcelona, un dia que sortia de Banca Catalana a la Gran Via, vaig trobar mossèn Joan Carrera comprant el diari en un quiosc. Em va explicar que el sindicat clandestí li demanava sovint de poder celebrar les reunions a la seva església i que ell s’hi avenia. Vaig dir al mossèn que actuava correctament, però li vaig aconsellar d’anar alerta, no fos cas que un dia es trobés arraconat a casa mateix pels seus hostes. La meva predicció es va complir més d’una vegada, en aquells temps.

Les noies vestien diferent, i, en comparació amb com les havia deixades i tenia en el record, eren molt més pròximes, sinceres, despertes, expansives. La revolució de la dona acabava de començar. En general, tota la joventut era més espontània. Per obtenir-ne certeses i millor informació vaig llegir La juventud europea y otros ensayos, de José Luis López Aranguren. Havia tingut contacte amb aquest filòsof uns anys abans, en una reunió molt interessant que dins de les activitats del CC vaig organitzar a casa meva. He tingut molt d’afecte a Aranguren, tot i que políticament no anava ben bé per on jo ho feia.

Escrivia. Papers que la Marta em passava a màquina fent-ne còpies amb paper carbó i que repartia clandestinament. Més tard els vaig publicar. Són els que estan datats entre el 1964 i el 1965 al llibre Construir Catalunya.

«El lema de la joventut catalana ha de ser “Construir Catalunya”…

»…Ningú pot pretendre tenir l’exclusiva d’aquest lema. Després de vint-i-cinc anys d’ofegament hi ha un fet que ja ningú no pot posar en dubte: Catalunya reneix. I cada cop s’incorpora més gent a la tasca del redreçament català… Però aquest mateix esplet encara posa més de manifest dos greus defectes. El primer és que continua havent-hi camps —i camps importants— on no s’avança, algun on fins i tot es recula. I el segon defecte és que tota aquesta activitat es fa sense una doctrina prou clara i sense unes idees bàsiques que donin sentit d’unitat, és a dir no una unitat organitzativament estructurada i ideològicament ben definida, però sí la visió clara dels objectius comuns que tots potser perseguim, encara que els camins i els mètodes siguin diferents en alguns casos.»

Començo a intuir i preparar allò que aviat, amb la fundació del Centre d’Informació, Recerca i Promoció (CIRP), del qual ja parlarem, en diré el «terreny central».

«Avui, per ser vàlid, el moviment nacional de Catalunya, sense preterir gens els fets de llengua, cultura i tradició, ha de reunir les condicions següents:

»1. Ha de cultivar un fort sentit de comunitat i ha de subratllar les exigències d’ordre social, econòmic i polític que aquest sentit de comunitat necessàriament comporta.

»2. Ha de defensar una manera de ser social i política, la definició de la qual ha de fer possible l’elaboració d’un “programa dels catalans”. Aquest programa ha de ser ofert a Espanya i a Europa. D’altra banda, ha de constituir, juntament amb el comunitarisme del punt anterior, un instrument bàsic d’integració dels immigrants.

»3. El seu objectiu bàsic no ha d’ésser les reivindicacions de Catalunya, sinó les reivindicacions socials, econòmiques, polítiques i humanistes de l’home català, entenent per català tota persona que viu i treballa a Catalunya i s’hi sent identificada.

»4. No pot limitar la seva projecció a Catalunya, sinó que s’ha d’inserir en una àrea més extensa. Més que un nacionalisme català ha de ser una forma concreta de nacionalisme europeu.»

L’europeisme del nacionalisme català és molt present i contraposat a l’espanyol, en aquells textos escrits a Girona. Hi parlo també de construir la classe obrera: «Catalunya i la classe obrera foren les grans derrotades de la guerra. La classe obrera catalana va sortir-ne, per tant, doblement derrotada…»

D’Israel: «Israel s’explica per un fet místic, per un fet de voluntat i sentiment, per un fet d’afirmació nacional… Seria un pur joc mental voler aplicar a Catalunya les dades de l’experiència israelita. Cada país té el seu camí. Però sempre hi ha una cosa que és prèvia a tot: abans que res un país ha de ser. I això és el que entenem per actitud nacional: voler ser, voler ser un poble.»

Reflexiono sobre els moviments d’estudiants i d’obrers que comencen a fer-se sentir i sobre les protestes que es van organitzar amb motiu de l’expulsió d’Espanya de l’abat Escarré, un fet de gran repercussió patriòtica, política i religiosa: «L’acció de carrer, quan es fa de debò, sovint causa baixes però és necessària perquè ajuda a accelerar el procés de sensibilització del país… Però hi ha una altra mena d’acció que també és necessària. És la que consisteix a posar cada dia un maó. És la que consisteix a anar refent, cada dia una mica, el cos físic, el cos social, el cos moral de Catalunya.»

Opino sobre el federalisme: «En l’ordre nacional no hem de ser federalistes. En l’ordre nacional hem de ser nacionalistes. El que de debò compta no és l’estructura federal; el que de debò compta és la substància, és la realitat de país que hi ha darrere d’aquesta estructura. Nord-amèrica és una federació i Dakota del Nord és, per tant, un estat. Però la veritat és que Dakota del Nord és ben poca cosa. Catalunya no aspira a ser una Dakota del Nord. Ni aspira tampoc a ser una Bielorússia. El nostre estatut del 1932 ens donava més llibertat i més poder…»

O sobre el separatisme i les temptacions marxistes: «Els que vulguin més, els que vulguin anar més enllà (per exemple els separatistes a ultrança i els partidaris d’un estat socialista també a ultrança) no cal que renunciïn a la seva ideologia, però que sàpiguen de moment col·laborar —lleialment— en aquest projecte. I sobretot que, en nom de construccions lògiques però artificioses, no es dediquin a dividir. Que reconeguin els uns que tenim un país massa desfet per pensar en la viabilitat de separatismes quimèrics i que rellegeixin els altres un escrit cèlebre de Lenin: “La malaltia infantil del comunisme.” Veuran que a vegades l’enemic de la revolució no és a la dreta, sinó a l’esquerra —l’esquerra generosa però poc política, encara que a vegades molt intel·lectual.»

Entre la presó, Girona i els primers temps de retorn a Barcelona elaboro, doncs, pensament.

Volia un país per sentir-se’n orgullós. Pot semblar un llenguatge d’estar per casa, però em sembla la manera més clara d’expressar el meu ideal.

Volia que Catalunya se situés en un alt nivell europeu en el sentit social, cultural i espiritual. I en el que ara se’n diu «estat del benestar», una expressió que llavors no existia. Aleshores, a l’inici dels anys seixanta, parlàvem de «salari social»: satisfer les necessitats educatives, sanitàries, geriàtriques o culturals que els treballadors amb el seu sou no es podien pagar. Els meus models europeus oscil·laven entre els socialdemòcrates i els democratacristians. El socialisme radical no hi tenia lloc.

Volia un país on la gent pogués desenvolupar molta iniciativa econòmica i cultural.

Un país no sucursalista en res. Sempre s’és més o menys sucursalista perquè sempre es depèn, poc o molt, d’unes estructures polítiques i econòmiques superiors, ni que tinguis un estat i que aquest estat sigui gran i poderós. Però jo reclamava un país amb una organització política que li fos pròpia.

Volia un país amb un alt nivell cívic, amb voluntat de qualitat, que aprofités les aportacions més positives del Noucentisme.

Un país amb creixement econòmic, d’eina i feina, com deia Vicens Vives.

Un país on la integració dels immigrants fos possible i desitjada per tothom.

Un país dins el marc espanyol que reclamava el reconeixement de la seva personalitat d’una manera clara i en dues direccions: Catalunya reconeix Espanya i Espanya reconeix Catalunya. A l’inici de la democràcia hauríem hagut d’obtenir un reconeixement més clar. Algú va fins i tot proposar un pacte de Catalunya amb la Corona. No hauria prosperat, però hauria estat bo plantejar alguna iniciativa en aquesta línia.

A Girona m’arribaven notícies del CC. De mica en mica, la gent que continuava fidel als principis del cristianisme i que defensava una visió global de país, de la qual jo formava part, va anar quedant en minoria. Eren moments de radicalització, d’introducció del sectarisme i l’extremisme intel·lectual. A la Universitat d’aquesta època, els papes infal·libles eren els pensadors marxistes Manuel Sacristán i Alfons Carles Comín. Antoni Jutglar i Jordi Solé Tura sostenien que el catalanisme era una invenció de la burgesia i, el català, l’idioma d’aquesta burgesia.

En aquest punt, vaig plegar del CC. Vaig plegar o me’n van fer fora, no ho sé ben bé.

Uns quants anys abans, des del CC havíem fundat una revista que vam batejar amb el nom de Promos. Una revista legal i més tard prohibida, que parlava sobretot d’economia però que introduïa comentaris d’actualitat política i cultural i que s’inspirava en el model democràtic i socialment avançat de l’Europa occidental. Hi van col·laborar Miquel Roca, o els llavors joves economistes Jacint Ros Hombravella, Ernest Lluch i Narcís Serra. Quan vaig sortir de la presó, la revista havia derivat molt a l’esquerra i el CC en el seu conjunt ja no em deia res de tant com havia canviat. Però llavors jo ja donava aquella etapa per definitivament superada.

En definitiva, que uns temps queden enrere i una altra vida comença. He sortit de la presó, he vist el país circumdant amb tots els seus canvis i amb totes les seves potencialitats. Crec que tinc un paper per representar-hi i dic: som-hi.





TERCERA PART


MENTALITAT DE GOVERN





1


LA FE EN ELS NOUS TEMPS

Un cop havent superat la presó i el confinament i de retorn a Barcelona no esperava grans benvingudes ni homenatges, però tampoc l’hostilitat de molts antics companys. Amics del CC ara em feien el buit. Jo era un burgès, un banquer. Les vegades, des de llavors i fins avui mateix, que he hagut de sentir aquests epítets, formulats com un insult, en ambients polítics i culturals de tots colors!

Em vaig sentir maltractat. Vaig tenir dificultats per matricular els meus fills a l’escola que em pensava que pel seu historial progressista era la més apropiada. El progressisme es va començar a escriure llavors amb tres M: Marx, Mao i Marcuse. Fins i tot la revista montserratina Serra d’Or, hereva i continuadora del Germinàbit que llegia a la presó, i en la qual vaig fer algunes col·laboracions i vaig participar en el consell de direcció, estava influïda per Marcuse davant l’esglai del noucentista Joan Triadú, que aguantava el tipus com podia.

La incorporació a la vida normal va comportar, doncs, uns primers temps dolorosos. Em vaig confortar comprovant que el canvi en positiu del país i la seva gent que havia observat a Girona no havia estat el miratge de l’home que acaba de sortir de tres anys de presó i tot el que veu li sembla bo i li sembla nou.

Cavall Fort, la revista infantil que rebia a la presó, havia millorat molt i creixia en subscripcions i col·laboracions. Max Cahner, futur conseller meu al govern de la Generalitat, acabava de fundar l’editorial de llibres en català Edicions 62 després d’haver creat també Serra d’Or. El mateix nom de l’editorial indica que el 62, l’any 1962, era inici de novetats. El primer llibre que va publicar va ser Nosaltres els valencians, de Joan Fuster. Una mica més tard edità Els altres catalans, de Francisco Candel, que era l’extensió posada al dia d’aquell article publicat a la revista La Jirafa que jo havia llegit l’any 1958 quan feia visites als territoris d’Espanya que transferien immigració a Catalunya.

Abans que m’agafessin havia assistit, a casa de l’amic Joan Martí, a una audició musical, molt d’estar per casa, del moviment que seria conegut com la Nova Cançó. Recordo que, entre altres cançons, els reunits vam cantar a cor «Les floristes de la Rambla», de Miquel Porter. En tornar de la presó vaig sentir les versions que Josep Maria Espinàs havia fet d’algunes peces de Georges Brassens. Llavors eren una meravella i encara m’ho semblen. A Girona, un dia algú havia posat al tocadiscos «Al vent», la cançó d’un xicot valencià que es deia Raimon. Raimon ha fet després moltes altres cançons, algunes, molt millors, però cap m’ha impactat mai tant com ho va fer aquell «Al vent» escoltat per primera vegada mentre estava confinat. «Al vent, la cara al vent, el cor al vent, els ulls al vent, al vent del món.» I continua: «I tots, tots plens de nit, buscant la llum, buscant la pau, buscant a Déu, al vent del món.» Plens de nit buscant la llum, la pau, Déu…

L’agost de l’any 1963, el de la tornada a Barcelona, va néixer el meu fill Josep. El tercer de la colla després d’en Jordi i la Marta. El 1965 naixeria el quart, en Pere. El 1966 l’Oriol, el 1969 la Mireia, i el 1972 el setè i últim, l’Oleguer. Uns noms normals. Jo sóc un antiexòtic. En Jordi es diu com jo, la Marta com la meva dona. Josep i Pere són noms de forta tradició catalana. Oriol és un sant del país, barceloní, i Oleguer recorda el primer arquebisbe de Tarragona. La Mireia ha escollit dir-se així, i se li ha de respectar, però va ser batejada amb el nom de Maria, com la seva àvia i la meva germana.

Fa estona, en parlar dels dos primers naixements, he dit que tants fills obeïen a un sentit de país i de religiositat i al goig de transmetre vida. Ara hi afegeixo l’optimisme. Jo em sentia vigilat, i, de fet, ho estava des de la sortida de la presó; la dictadura exercia una gran pressió contra Catalunya; la reincorporació a la vida civil m’era dura. Però, malgrat totes les maltempsades, compartia amb la Marta un estat d’ànim optimista. Hi ajudava la vivència cristiana, que en aquells moments era intensa. Vivíem un cristianisme joiós i esperançat. I, per altra banda, estimàvem el país i teníem ganes de fer-li servei. Farem coses, ens dèiem. No ens menjarem el món, però farem coses. Jo llegia molta premsa europea i pensava que un dia arribaríem a ser com aquells països lliures, democràtics i pròspers i que els fills hi tindrien un lloc i un paper a fer-hi. I, per acabar, una raó de molt pes: a la Marta li agradaven les criatures. A mi també m’agradaven, però no m’hi dedicava. La personal situació econòmica, que era bona, feia que la meva dona no hagués de treballar i pogués estar per una família tan nombrosa.

Els nostres amics eren i són encara els que ens autoanomenem «l’equip de matrimonis». Quan els confrares de Virtèlia ens vam anar casant, el doctor Narcís Jubany, el mateix que amb els anys arribaria a ser cardenal de la diòcesi de Barcelona, m’havia encomanat que d’un dels meus viatges a França li portés documentació sobre una organització que tenia per objectiu la formació cristiana dels matrimonis. Ho vaig fer i la Confraria va muntar uns grups de sis o set matrimonis, cada un amb un capellà que actuava de conciliari. La Marta i jo ens vam integrar en l’equip format per Joan Martí i Elvira Cañellas, Jordi Capell i Roser Oller, Jordi Morera i Glòria Balada, Josep Reig i Glòria Pi, Ricard Tusell i Neus Arboix, i Guillem Verger i Blanca Arce. Després, per enviudaments i posteriors casaments, s’hi han afegit Pilar Sanclemente i Montserrat del Río. Els cito tots perquè han estat amics meus i de la Marta durant cinquanta anys. Jo tendeixo a sentir estima i afecte per molta gent, però d’amics de relació freqüent, d’entrada a casa, en tinc pocs. Aquests ho han estat. I junts ens hem fet partícips d’una mateixa aventura humana i espiritual.

Joan Martí, casat amb la germana d’Anton Cañellas, participà després amb mi a Banca Catalana, al Banc Industrial de Catalunya i a la Gran enciclopèdia. En Josep Reig va morir molt jove. Com Jordi Capell, un molt bon arquitecte. La seva dona, la Roser Oller, participà més tard en la fundació de CDC. En Guillem Verger, condeixeble meu a Medicina, era i és un molt bon epidemiòleg. En Jordi Morera més tard va col·laborar amb mi a la Generalitat. Ricard Tusell, mort ara fa poc, l’hem trobat com a impulsor de la revista infantil Cavall Fort. Els nostres consiliaris van ser, primer, el pare escolapi Jaume Bayó, i, més tard, mossèn Lluís Bonet. Ens reuníem regularment per sopar. Fèiem una pregària i intercanviàvem experiències.

Els supervivents de l’equip ens continuem trobant, perquè ens ha quedat una amistat i un esperit d’ajuda mútua. No parlem gaire de religió, o no ho fem tant com abans. Però els nostres valors encara són els del cristianisme.

La gent de la meva generació i de la meva formació hem viscut una experiència vital i religiosa trasbalsadora. Als vint-i-tres anys jo era un jove de molta fe. Ho veia tot molt clar, amb una claredat gairebé petulant. Ara també tinc fe però es troba embolcallada pel misteri. És la fe viscuda des de l’acceptació que no tot es pot entendre, que la nostra capacitat de comprensió és limitada. La mirada no et permet veure més enllà de l’horitzó. Podria ser que en aquell més enllà no hi hagués res. Però tu saps, o creus, o creus que creus, o vols creure, que hi ha alguna cosa sense saber ben bé què. Un gran esperit, una gran ànima, l’ànima de tot. Una infinita, positiva i activa força moral. I això és Déu.

Un amic meu que es troba a mig camí entre l’agnosticisme i l’ateisme, em deia: «El dubte ho ha envaït tant tot que els agnòstics i fins i tot els ateus dubtem. Dubtem que Déu no existeixi.» I hi afegia: «I estic segur que els creients també dubten. Dubten que existeixi.» «No crec en Déu —asseverava—, però recordo Voltaire quan deia que no hi ha rellotge sense rellotger. Si no hi ha res, si no hi ha rellotger, no entenc res.»

Quan ja estava molt malalt, François Mitterrand, l’oficialment agnòstic Mitterrand que posava en dubte que es pogués compaginar cristianisme i acció de govern, va contestar a la pregunta de si creia o no en el més enllà: «Ho ignoro; però ara em moriré i ho sabré.» I es va fer dir moltes misses. Com el mateix Voltaire, que quan va veure venir el final va demanar per confessar-se.

Jo crec en el rellotger, però no l’acabo de descobrir. Tot plegat em sobrepassa. I com que em sobrepassa no puc pretendre entendre-ho tot. No ho entendré mai tot. Sempre romandré en el misteri. El missatge de Jesucrist té un doble nivell, i per això m’hi adhereixo. D’una banda, m’ajuda a viure en el misteri. No dic que m’ajudi a entendre’l, perquè seria un contrasentit. Però sí a viure-hi, a fer-lo existencialment positiu. De l’altra, Jesucrist proposa una manera de viure humana i joiosa, encara que tots plegats la convertim sovint en esquifida, hipòcrita o egoista. Però el missatge és el que és, i és bo. I si és bo és perquè el seu origen també ho és.

El meu amic deia una cosa semblant: «El rellotger o algú inspirat pel rellotger o algú que es pensa que el rellotger o simplement quelcom l’inspira ens transmet un missatge, i és un missatge bo.» Per tant, aquest quelcom ha de ser bo.

Els amics dels equips de matrimonis de vegades ens plantegem aquestes reflexions. En parlo també amb altra gent. Amb creients i, com ha quedat dit, amb agnòstics i ateus o persones que són totes dues coses a la vegada. Se m’apareix llavors la complexitat del missatge cristià.

L’Evangeli ens presenta tres aspectes d’un mateix missatge. Hi ha, primer, l’Evangeli de les Benaurances del Sermó de la Muntanya: feliços els pobres en l’esperit, feliços els afligits, feliços els que tenen fam i set de justícia, feliços els perseguits a causa de la justícia… Situar-se al nivell de les Benaurances és difícil, dificilíssim. Tant com practicar les obres de misericòrdia contingudes en el catecisme i que les complementen: visitar els presos, consolar els malalts, perdonar les injúries… Molt sovint exigeix heroisme.

Després hi ha l’Evangeli contrari a la passivitat, el que incita a l’acció. És la paràbola dels talents, que obliga a esforçar-se i crear riquesa. És la paràbola de les verges prudents i calculadores que estalvien l’oli de les llànties per il·luminar l’arribada del Senyor i que són la contraimatge de les verges no assenyades, les que no estalvien ni calculen, amb les quals el Senyor no té commiseració. La imprudència i l’ociositat es paguen.

Hi ha, per fi, l’Evangeli de la Resurrecció, el del triomf de la vida. La vida com a derrota de la mort. Un missatge tremendament positiu. Però creure en la Resurrecció vol també esforç. Vol la fe. Una fe que no és fàcil, però que omple d’esperança la humanitat. L’amic agnòstic acabava dient-me: «Els creients poden creure en la Resurrecció com una cosa física i tangible. Jo no, però t’he de confessar que és l’expressió més potent que mai hi ha hagut de la voluntat que la vida tingui força i tingui sentit, que la vida sigui més forta que la mort.»

El 3 de gener d’aquest any 2007 en què faig aquestes memòries vaig ser operat de la pròstata. Va ser la primera ocasió que visitava un quiròfan com a pacient. Les altres vegades havia entrat en aquestes sales o com a estudiant de Medicina o per inaugurar-ne, quan era president de la Generalitat i el meu govern va crear una sòlida xarxa d’hospitals públics. La intervenció no tenia gaire importància, incomoditats de l’edat, però enfrontar-m’hi no em va fer cap il·lusió. Tinc un concepte de la religió que em permet moure’m amb tranquil·litat per la vida i per la mort, però que no m’acaba de llevar la mica de basarda que causa el misteri de l’inconegut. No tinc por, però com a creient penso que hauria d’acceptar la mort amb total serenitat i amb joia. Espero de Déu aquest do. Com alguns amics meus que han mort amb aquesta acceptació.

Conclusió de tot plegat? Cap conclusió que no sigui que els tres missatges evangèlics són vàlids, concordants i complementaris: el del compromís personal envers al proïsme; el de l’esforç creatiu, i el de la transcendència. Un de sol i separat dels altres, no val.

En l’existència humana i al món tot és complex i tot és sovint molt difícil de compaginar. Fa pocs anys es va produir a l’església del Pi de Barcelona una tancada d’uns immigrants que reclamaven la regularització legal, papers per a tothom. Mossèn Vidal, el rector de la parròquia que els va obrir les portes, em va dir: «La meva política és posar en pràctica la doctrina de Jesucrist.» Jo, llavors president de la Generalitat, li vaig contestar: «Vostè ho té molt fàcil; perquè jo, mossèn, haig d’aplicar la doctrina de Jesucrist i a la vegada haig de procurar que el país funcioni, que creï riquesa, que hi hagi feina, que els vells disposin de residències, que la identitat del país no es perdi i que segons qui no ens manipuli.» La resposta reconec que va ser una mica dura, sobretot perquè mossèn Vidal era un home de gran nivell com a persona i com a religiós.

El meu bon amic Michel Camdessus va ser fa un temps a Barcelona. Hi va venir convidat per la Fundació que du el meu nom. Camdessus, que és president de les Semaines Sociales de France, va presidir durant molts anys el Fons Monetari Internacional i és un catòlic practicant impulsor del pensament social d’arrel cristiana. En el moment de la seva presència a Barcelona els diaris van publicar que el president Lula da Silva del Brasil havia destinat una part de les reserves del tresor brasiler a pagar el deute que el país tenia contret amb el Banc Mundial. La periodista Mònica Terribas li va recordar que el bisbe Casaldàliga havia criticat la mesura dient que Lula hauria d’haver emprat els recursos econòmics per ajudar la gent pobra que hi ha al Brasil. Camdessus li va respondre: «Això vol dir que es pot ser bon cristià, molt bon cristià, i no entendre res d’economia.» Va explicar que, sense rebaixar o eliminar el deute extern, el Brasil no hauria tingut capacitat de maniobra financera, el desenvolupament del país s’hauria frenat i la pobresa hauria crescut.

Potser aquest és el lloc de situar un comentari sobre el bonisme. Difícil de fer, per cert. Què és el bonisme? Podríem definir-lo com una actitud moral que té per fórmula una gran dosi de comprensió i de ganes d’ajudar, unes gotes o un bon raig de complex de culpa i una cullerada d’inseguretat respecte als propis valors. O sigui, una barreja de bons propòsits amb escrúpols i complexos. De vegades, el bonisme es combina amb un altre estat de l’esperit, ben diferent, que és el progressisme. No el progressisme cínic amb ànsia de poder i que mira d’utilitzar i manipular els bons sentiments, sinó el progressisme un pèl ingenu i desinformat que de bona fe s’apunta a tot el que creu que és de moda, avançat, intel·ligent i èticament millor. Aquesta simbiosi de bonisme i progressisme, que a Catalunya es dóna molt, ens deixa indefensos. A Europa tampoc no li fa cap favor, però especialment no en fa cap a Catalunya, que és un país en situació crítica i amb una societat molt pressionada. Nosaltres necessitem valors sòlids i conviccions fermes que ens ajudin a mantenir-nos i a defensar-nos.

Mentrestant sempre ens queda el Parenostre. I vivències autèntiques i, sovint, consoladores. Jo tinc un gran interès pel pas del temps i l’observo en la natura: en les collites, en les llunes, en les estacions i en l’organització diversa i canviant de la vida. L’any litúrgic inclou un gran significat. Advent, el període que anuncia Nadal i el prepara, és la il·lusió. No en va, vuit dies abans del dia de Nadal l’Església ha situat en el santoral la Mare de Déu de l’Esperança. Ve més tard l’alegria del Carnestoltes, una celebració folla d’arrel molt pagana, però no pas aliena al calendari litúrgic i que no s’entén sense la imminència de la llarga travessia del desert que és la Quaresma. Al final s’hi situa la Pasqua: la Resurrecció, el triomf vital, la mort vençuda. La resta de l’any, fins que retorna l’Advent, és la feina de cada dia, que en un cert sentit és el que compta. És el dilluns.

Però érem asseguts en un sopar de matrimonis amics que es troben una vegada al mes des d’aquells temps de Virtèlia i que parlen de moltes coses, divines però també humanes. I érem al moment en què jo m’acomodava a una nova vida.

No tot eren pensaments transcendentals ni grans projectes de futur. La Marta, que s’havia casat amb aquell setciències, ho havia fet també amb un home que l’acompanyava al cinema i al teatre o que es calçava les botes per anar d’excursió. El teatre i el cinema m’han agradat sempre i encara hi anem sovint. A concerts, no tant. No he estat mai un melòman. No sortíem a ballar. Jo, de jove, era notablement àgil, però a la pista sempre m’he mogut sense cap gràcia ni sentit del ritme. Si parlem de sardanes, no he passat mai de puntejar-les.

Era i sóc partidari de la cuina de casa. La cuina sofisticada em cansa. M’agraden les mongetes seques i verdes, els cigrons, les llenties, la pasta. Menjo també moltes sopes. L’arròs em ve de gust de totes maneres: blanc amb un ou ferrat o amenitzat amb més ingredients. Del peix em quedo amb les sardines, amb els molls, amb aquell lluç de l’hora de sopar. Carn, sí, però no gaire. De postres m’inclino per la fruita, però moltes vegades un gelat se’m posa molt bé. Bec poc vi. Només si en prenen els altres. Durant el dia consumeixo molt cafè i molts vasos d’aigua fresca. Vaig a dormir tard i dormo seguit.

En aquella època continuava essent molt del Barça, com encara ho sóc, però al futbol ja no hi anava tant com abans. Si era de viatge per Espanya amb motiu d’alguna gestió del laboratori, procurava assistir a un partit així que tenia una tarda de diumenge lliure. És un esport que m’agrada veure, independentment de qui jugui. Recordo un partit a Santander, entre el Racing i l’Espanyol. Pel fet de ser català, l’Espanyol va rebre tants improperis que vaig pensar: «Aquest equip també és dels meus.» Sempre ho he pensat i ho penso ara, però aquell dia em vaig sentir particularment tocat. Tinc un altre record especial de l’Espanyol. El dia abans de casar-me, que era diumenge, no sabia ben bé què fer per entretenir l’estona i matar el nervi. «Què faré?», em vaig preguntar. «Aniré al futbol.» I com que aquell dia jugava l’Espanyol, vaig anar a Can Ràbia, que és com aleshores era popularment conegut el camp de Sarrià.





2


EL TERRENY CENTRAL

Vaig tornar, doncs, al laboratori. Anava bé. Els productes tenien acceptació i donava uns bons dividends. Em permetia viatjar. Només per Espanya, ben entès. La detenció havia comportat la retirada del passaport, que no recuperaria fins al 1970. No vaig travessar mai la frontera il·legalment, en aquell període d’anys.

Però el laboratori no em feia vibrar, no em transmetia il·lusió. M’il·lusionava el banc, on trobava els ingredients de la cosa pública. Em vaig dedicar, doncs, al banc, a la vegada que, fidel fins a l’últim moment a la meva personalitat acumulativa, polièdrica, de fer més d’una i més de dues coses a la vegada, vaig fundar i tirar endavant una entitat que en vam dir el CIRP, Centre d’Informació, Recerca i Promoció. Per quina activitat començo a parlar, si totes dues van ocupar-me en paral·lel? Comencem pel CIRP, que va ser de més curta durada, i deixem la banca per a més endavant, que ens portarà més lluny.

Hi ha un text meu publicat, de l’any 1971, que es titula Explicació i balanç del CIRP. El lector em permetrà que n’extregui uns paràgrafs. La citació és llarga, molt llarga, però no trobo la manera d’explicar amb més claredat els orígens d’aquell Centre ni amb més precisió els temps que jo vivia després de la meva sortida de la presó. El fragment fa així:

«Durant aquell temps —em refeeixo a la immediata sortida de la presó— em van venir a veure moltes persones que amb petites diferències totes deien el mateix: “Pujol, si em necessites, pel que tu creguis que s’ha de fer, compta amb mi”. Jo tenia en aquell moment un gran crèdit personal. També era objecte, ja aleshores, d’atacs a fons per part dels nous sectors lerrouxistes i, en general, de tota la gent tocada ja pel revolucionarisme. De tota manera, el meu capital de prestigi era important.

»D’aquestes persones que em venien a veure algunes precisaven més i proposaven la creació d’un nou CC, és a dir, un moviment popular de sensibilització centrat en les idees bàsiques de l’antic CC, posades al dia però en cap cas disminuïdes. Jo havia de tenir en aquest nou CC el paper de líder, de líder mític i popular. D’altres suggerien la creació d’un partit polític d’inspiració nacionalista i democràtica molt centrat també en la meva persona.

»Crec que totes les persones, les moltes persones que durant uns mesos em vingueren a veure, eren gent realment positiva, i a totes he d’agrair la confiança que em feien. Però jo no vaig creure que cap d’aquests camins fos l’adequat. Actuar en un partit polític —o fer-lo, com aleshores em suggerien— no havia estat mai la meva inclinació. A més, jo creia que si bé era capaç de fer un partit polític probablement més fort i eficaç que la majoria dels existents, de tota manera aquest partit no hauria pogut representar un paper decisiu en el combat polític d’aquell moment. Potser em vaig errar, però jo ho vaig creure així, i vaig creure, a més, que en aquest cas el partit en qüestió hauria estat més un factor de desorientació que d’aglutinament.

»També hi havia el fet que el meu diagnòstic de la situació política ja era aleshores pessimista respecte a la viabilitat d’un canvi proper i important que obrís possibilitats clares a una acció estrictament política. No vaig creure mai que el Règim pogués acabar fins entrats els anys setanta. I, mentrestant, el país se’ns escolava. Hi havia, al meu entendre, coses que calia fer aleshores sense esperar que arribés una nova situació política.

»Quant a la possibilitat de refer i actualitzar l’antic CC, si bé m’hi veia amb cor i encaixava amb la meva habitual manera de fer, i si bé considerava que l’existència d’un moviment així seria un gran bé per a Catalunya, vaig pensar que en aquell moment això s’hauria vist més que res com un enfrontament entre dos CC, l’un socialment molt radicalitzat i, creia, cada cop més pseudorevolucionari, i l’altre que, per reacció, hauria estat vist bàsicament com un moviment estrictament nacionalista. No vaig creure que fos útil per a ningú crear un clima de disputa amarga, ideològica i personal, centrada en aquests temes.

»Les meves idees bàsiques continuaven essent les mateixes. Nacionalisme, democràcia política, democràcia social i econòmica. Denúncia d’uns plantejaments intel·lectuals culturalistes en l’ordre mental, i poc oberts i generosos en l’ordre social durant el període anterior del catalanisme. L’home com a punt bàsic de referència. Necessitat no solament d’una classe obrera organitzada, sinó també del seu accés al poder. Refús, en canvi, a considerar els elements marginals com a possible salvació del nostre país. Reafirmació de la posició integradora, amb totes les seves conseqüències, pel que fa a la immigració. Repulsa de l’ideologisme, del mecanicisme, de tota mena de mimetisme. Necessitat de l’acció i de saber treballar sobre el concret. Exigència de joc net i d’actituds lleials.

»Però, a part de tots aquests punts concrets, el que arriba a prendre forma almenys en mi són els dos punts clau que defineixen la meva actuació a partir del 1965: construcció de país i d’un terreny central.

»Sobre què vol dir “construir país” no cal insistir gaire. A més, constitueix un element de fons constant en tota la meva actuació. El meu escrit més important i més personal de l’època del CC és Fer poble, fer Catalunya i el primer que vaig fer en sortir de la presó fou Construir Catalunya. La continuïtat i el paper determinant d’aquesta voluntat de construcció són evidents. Miraré d’explicar què enteníem per terreny central.

»A Catalunya hi havia molta gent que feia coses, i coses importants. Hi havia, per exemple, els qui dedicaven el seu esforç a la defensa de la llengua (classes de català, determinades publicacions, etc.) i de la cultura catalanes. D’altres treballaven en el camp econòmic, d’altres en el social, d’altres en el religiós, etc. Cada un d’aquests sectors era important per a Catalunya i calia, per tant, que fossin atesos al màxim de bé possible. Però tots aquests sectors tenien en comú una cosa, i és que eren parcials. És més, amb facilitat portaven els homes que hi treballaven a confondre la part amb el tot. Per exemple: a creure que per al futur de Catalunya el més important de tot era una bona economia, o bé que la revolució social havia de ser prèvia a tota altra cosa, i que la llibertat de Catalunya cauria com fruita madura, o bé que l’únic que comptava de cara a una acció de signe català era estrictament salvar la llengua.

»Aquestes actituds amb facilitat agafaven una tendència centrífuga. Es disparaven pel seu carril concret, important però parcial, i deixaven de pensar en el conjunt. Calia que al costat d’aquestes actituds n’hi hagués una altra sobretot preocupada per la confluència d’aquestes visions parcials en un terreny central en el qual totes s’integressin. Calia que el cos central de Catalunya —allò que no és només econòmic o social o cultural o el que sigui, sinó una mica tot i, a més, previ a tot— fos el més fort possible i condicionés les accions sectorials, necessàriament especialitzades i, per tant, mancades de visió de conjunt, i centrífugues, és a dir, amb tendència a deslligar-se del cos central.

»Aquesta acció era clarament política. És més, el protagonista ideal d’una acció així seria justament un partit polític. Un partit que, situant-se al bell mig de Catalunya, convoqués el poble català a una acció d’alliberament de construcció de país.

»Però aquest partit havia de ser fort, havia de disposar d’una gran capacitat primer de convocatòria i després d’acció. Els mètodes podien ser pacífics o no, a condició que fossin eficaços i que arrosseguessin un sector de Catalunya prou important per poder-se presentar com l’autèntic representant del poble i actuar com a tal. Ara, un partit així no existia aleshores, no existeix avui, i sembla que, de moment, no s’hi ha de comptar.»

Fins aquí la citació. La conclusió era que, mentre el partit que pogués dur a terme totes aquestes activitats i projectes no hi fos, les necessitats i les urgències de país subsistien i, d’alguna manera, s’havien de satisfer. Jo podia ser més útil que altres perquè, en tot cas, en aquestes urgències hi pensava més que altres.

Què va ser, doncs, el CIRP? Va ser l’organisme que amb uns quants col·laboradors va posar en pràctica, tant com va poder, les idees i intencions que acabo d’exposar.

Es tractava d’actuar amb mentalitat de govern. Exactament com si governéssim el país. Partir d’una visió de conjunt de l’interès general i satisfer les necessitats que no podíem esperar de l’administració oficial. Què necessitava Catalunya? Necessitava la formació de mestres? Des del CIRP vam ajudar mestres a formar-se. Necessitava estudiants ben preparats? Vam obrir una línia de beques perquè joves universitaris poguessin anar a eixamplar coneixements a l’estranger. Necessitava infraestructures? No podíem construir, de moment, carreteres, però podíem fer o ajudar a fer diccionaris i enciclopèdies, que són ponts i camins de comunicació cultural. Necessitava demostrar que la seva producció cultural no es limitava a la literatura o a les humanitats? Vam oferir ajuts a les investigacions matemàtiques i físiques. Necessitava projectar-se a l’exterior? Vam encarregar traduccions d’alguns autors, vam publicar articles divulgatius a la premsa estrangera i vam patrocinar la candidatura de Salvador Espriu per al Nobel de literatura.

Va ser des del CIRP que vam fundar les Edicions Catalanes de París, per publicar, entre d’altres, el llibre Catalunya sota el règim franquista, de Josep Benet, al qual ja m’he referit. Vam participar també en les campanyes de «Català a l’Escola», «Català a l’Església» i en l’«Any Pompeu Fabra», el 1968, per divulgar la figura i l’obra de l’ordenador del català modern. Amb Joaquim Ferrer, un seguidor de Josep Pallach que seria conseller de Cultura d’un govern meu, i amb Maria Rosa Domènech vam crear l’Institut Català d’Immigració «davant la necessitat de facilitar l’organització i enfortiment del món obrer català i d’integrar una immigració massiva que amenaça de desfer definitivament el nostre poble», segons es podia llegir en el document fundacional.

Les idees no em venien a mi tot sol. Teníem mentalitat de govern, però no de govern presidencialista, sinó participatiu. Seguint la meva voluntat de fer fer més que fer, el CIRP va demanar l’assessorament de persones com Josep Maria Bricall, Ernest Lluch o Josep Maria Cullell, universitaris joves i preparats.

La formació de mestres a la qual m’acabo de referir es va canalitzar a través del moviment pedagògic Rosa Sensat, que va dirigir Marta Mata per suggeriment meu i amb l’oposició inicial d’alguns sectors molt progressistes, encara que pugui semblar estrany. Abans, havia fet —havia fet fer— una enquesta sobre la situació de l’ensenyament a Catalunya. Una enquesta com les que havia elaborat quan era al CC, però de més envergadura i ambició. Després vaig tenir converses amb la mateixa Marta Mata o amb els també pedagogs Maria Antònia Canals, Maria Teresa Codina, Pau López Castellote o Pere Darder. Vaig anar a veure Maria Teresa Canals a l’escola que tenia al barri de Verdum. Era una barraca de fusta per on les rates es passejaven lliurement. L’enquesta ja ens havia dit que la situació de l’ensenyament no era bona, però hi ha inspeccions oculars que són més categòriques que qualsevol estudi i que qualsevol altra cosa.

Rosa Sensat va respondre a la idea de crear una Escola Normal de signe català i renovador. El suport del CIRP va durar fins que vam deixar d’entendre’ns. Marta Mata i el seu equip molt aviat es van orientar cap a la doctrina de l’espontaneïtat, l’experimentació, el sistematisme, el creixent laxisme i la poca consideració de l’esforç personal. Crec que Rosa Sensat no va ser ni ha estat continuadora de les línies del moviment pedagògic d’Alexandre Galí, Ainaud o Vergés. És lògic que deixéssim de col·laborar-hi. A més a més, va semblar que l’ajut d’un banquer, del Pujol banquer, incomodava uns mestres que feien del progressisme bandera. El distanciament va ser mutu. L’orientació que el moviment Rosa Sensat i els altres sectors autoanomenats progressistes han donat a la pedagogia catalana penso que no ha estat bona. No ha estat positiva.

Vam participar en la campanya per aconseguir que Salvador Espriu fos candidat a rebre el Premi Nobel de Literatura. Ens vam afegir a una iniciativa que havia estat engegada per institucions acadèmiques i cíviques i per alguns intel·lectuals com Josep Maria Castellet. L’any 1970, així que vaig haver recuperat el passaport, vaig realitzar algunes gestions personals a Suècia amb motiu d’un viatge a aquell país per encàrrec del laboratori. La dona de l’amic Quico Vila-Abadal, que era sueca, em va facilitar els contactes. De seguida vaig comprovar com era de difícil que l’Acadèmia del Nobel pogués tenir en compte l’escriptor d’una literatura que aleshores no estava traduïda ni al suec ni a pràcticament cap idioma. Nosaltres sabíem que el premi es concedia molts cops per motius polítics, i, per tant, a més de defensar la qualitat indubtable d’Espriu, jugàvem la carta de la llengua minoritària perseguida i de l’escriptor antifranquista. Tot i així, la campanya va fracassar. Espriu no va obtenir mai el Nobel i la conclusió que en vaig treure és que la necessitat de disposar de diccionaris, els diccionaris que ajudàvem a publicar des del CIRP i des de Banca Catalana, era realment peremptòria si volíem tenir veu al món. De totes maneres, també s’ha de dir que en el fracàs dels nostres esforços en favor d’un escriptor català hi van tenir molt a veure les pressions que es van fer des d’instàncies de l’estat espanyol. Ignoro de quines instàncies es tracta, però les pressions hi van ser, ja s’hi pot pujar de peus. I em temo que, arribat el cas, hi tornarien a ser.

Vam ajudar també algunes publicacions. Per exemple, Oriflama, una revista del bisbat de Vic adreçada als joves, que en aquell moment dirigia el periodista Josep Maria Huertas Claveria amb un ànim combatiu i que al cap d’un temps prendria una orientació que va acabar amb la meva retirada. Ja queda dit que ens bellugàvem per uns anys de gran efervescència política i de canvis socials. El maig del 68 havia produït moltes convulsions. Oriflama va significar la meva primera experiència amb la premsa i em va deixar tan insatisfet com totes les altres que vindrien. Quan parlem de «les altres» que vindran, que són Destino i El Correo Catalán, ja tornarem a Oriflama.

Abans de continuar explicant les activitats del CIRP, que ens portaran tot seguit a parlar del Barça, hem de satisfer la curiositat del lector, que des de fa una estona es pregunta d’on sortien els recursos per engegar i mantenir les campanyes o pagar la formació de mestres o la publicació de llibres i estudis. Comptàvem amb un pressupost de prop de set milions de pessetes a l’any, que era cobert per les aportacions de gent de diners i de confiança a qui jo recorria. En canvi, vaig voler que el CIRP es mantingués al marge de Banca Catalana.

Primer enviava una carta a la gent a qui demanava diners informant-los de les activitats i la intenció que les guiava: «Tota aquesta actuació és inspirada en el que podríem dir una mentalitat —ja que no una realitat— de govern. És a dir, es tracta en cada cas —deixant de banda les preferències personals d’ordre ideològic, estètic o polític— de preguntar-se “què necessita el país” i buscar la manera que algú ho pugui fer.» Després, anava a visitar els destinataris de la carta, tal com al final de l’escrit els anunciava: «L’últim punt i dolorós de tot això és l’econòmic. Hem de trobar cada any a fons perdut més de sis milions de pessetes. I com pots comprendre no és gens fàcil. Per això em veig obligat a venir-te a veure i demanar-te ajut.»

He dit que parlaríem de la relació que el CIRP va tenir amb el Barça, i ho farem començant per un fet viscut per mi disset anys enrere.

La temporada 1951-1952 havia passat a la història del Barça com la de les Cinc Copes. L’equip, amb Kubala de líder, havia guanyat el cinquè i darrer trofeu en joc aquell any en un partit a París contra el Niça. Era el torneig que va precedir l’actual Champions, encara que molt més modest. L’eufòria va ser enorme, i, un cop a Barcelona, els jugadors van fer una desfilada triomfal pel passeig de Gràcia. L’oncle Narcís i jo, que llavors tenia vint-i-dos anys, vam anar a rebre els campions. Hi havia molta gent al carrer, però no pas tanta, ni de molt, com la que s’aplega ara en celebracions semblants. Enmig de l’entusiasme, l’oncle i un home que era allí com nosaltres es van mirar una estona en silenci. Al final, l’oncle li va dir: «A vós i a mi, aquesta rebuda ens en recorda una altra, aquí mateix.» L’home va mirar a dreta i esquerra i va dir en veu baixa: «Sí, la d’en Macià.» Això és el Barça. No es pot explicar més sintèticament.

L’eslògan que afirma que el Barça és més que un club és a la vegada més que un eslògan: és l’exacta definició d’una entitat que transcendeix la pura dimensió esportiva per treballar en favor de la catalanitat i la integració social dels catalans, siguin d’on siguin i vinguin d’on vinguin. Jo penso que l’eslògan no té una paternitat individual, sinó que va sorgir de manera espontània en molta gent a la vegada. Dec formar part d’aquesta gent, perquè en una carta escrita a la presó de Saragossa el 3 de març de 1962 i que és bessona de l’altra carta que he exhibit més endarrere, comentava a la meva dona:

«Tú me dirás que el fútbol ya no es un deporte, y tendrás en parte razón: el fútbol de alto nivel se ha convertido en una “merienda de negros” y en un instrumento de masificación. Pero hay otros dos aspectos que no podemos obviar. El Barcelona es más que un club de fútbol…»

Fem una petita pausa i continuem la lectura: «… es una obra colectiva, por lo tanto no se puede ser socio y ver con los brazos cruzados cómo el club se debate en una gran crisis. Esto sería propio de irresponsables, y yo no quiero serlo, ni en el fútbol. Esto por una parte. Por otra está el hecho de que el Barcelona puede convertirse —si salva su crisis y encuentra dirigentes de altura y con visión de futuro— en un gran vivero de deportistas auténticos (también futbolistas, pero sobre todo atletas, gimnastas, etc.), es decir en un núcleo deportivo de categoría. Lo malo es que la gestión de unos dirigentes que desde aquí no he podido aclarar si son unos irresponsables o simplemente unos granujas lo echó todo a perder. Pero confio que no para siempre».

Passades les glòries dels anys cinquanta, el Futbol Club Barcelona travessava aquells anys una fase esportiva i institucional molt difícil i jo des de Saragossa n’havia tingut patiment, com la majoria de socis i aficionats que consideraven que aquell club era un club esportiu, però també alguna cosa més.

La decadència del Barça es va arrossegar fins al 1968, quan la junta presidida per Enric Llaudet va dimitir. Ara em sorprèn que jo parlés de «granujas» i «irresponsables». He conegut en Llaudet i em semblen expressions del tot fora de lloc i reprovables. Em sorprenen i me n’excuso, però és cert que el club anava malament.

Vam animar Agustí Montal a presentar-se a les eleccions. Montal, catalanista i home fort del gremi industrial dels cotoners catalans, tenia un nom dins del Barça, perquè el seu pare n’havia estat president anys enrere, precisament en la temporada de les Cinc Copes. Però Montal fill era molt jove, tenia només trenta-tres anys, i no s’hi va veure amb cor. Llavors va aparèixer de candidat Narcís de Carreras. Tot i estar relacionat amb el Règim, De Carreras provenia de la Lliga i era un home de país. El vaig anar a veure al seu despatx per animar-lo, exposar-li els meus punts de vista i suggerir-li noms de persones per integrar-los a la junta. Un gest una mica presumptuós, si es vol, però jo aleshores tenia un gran pes social gràcies a Banca Catalana i em podia permetre entrevistar-me amb l’aspirant a presidir el club amb la massa de socis més gran de Catalunya i donar-li consells.

Narcís de Carreras va ser proclamat automàticament president, perquè ningú més es va presentar a les eleccions. Es va envoltar d’homes de sensibilitats diverses, des de franquistes notables fins a catalanistes i demòcrates irreductibles. Hi vam poder introduir Agustí Montal, que li va fer de vicepresident, i Raimon Carrasco, que era, com es veurà una mica més endavant, el director general de Banca Catalana. De Carreras va plegar l’any següent, l’octubre del 1969, i dos mesos més tard, al desembre, es convocaven de nou eleccions que ara sí que va guanyar el nostre candidat.

Montal es va haver d’enfrontar a un adversari, perquè es va presentar una altra candidatura i els del CIRP ens vam organitzar per mobilitzar electors en favor seu. No votava tota la massa social, sinó que només ho feien dos-cents compromissaris escollits en un sorteig. Se’ls podia anar a veure gairebé un per un, però vam muntar una campanya amb oficina electoral i tot. Alguns, amb evident exageració, han dit que va ser el primer assaig de les campanyes electorals polítiques que uns anys a venir hauria d’organitzar i superar.

Agustí Montal feia la campanya parlant i redactant els comunicats en català, coses en aquells moments inèdites. El periodista Manuel Ibáñez Escofet va publicar articles a favor seu al diari El Correo Catalán. S’hi van sumar els esforços de Josep Espar, incondicional de totes les agitacions catalanistes; Jacint Borràs, un directiu del Barcelona Atlètic que coneixia el club per dins; Josep Lluís Vilaseca, amic i futur director de l’esport en molts governs meus; Manuel Ortínez, director del Banc Industrial de Catalunya; els industrials Jaume Rossell i Carles Sumarroca; l’amic Joan Granados… Per fer ambient i penetrar entre la gent, vam visitar penyes barcelonistes de tot Catalunya i vam repartir unes enquestes entre els escolars per conèixer les seves opinions sobre el Barça i sobre la pràctica de l’esport. Sempre la tècnica de les enquestes com a eina de penetració.

Vam guanyar per pocs vots de diferència, però els nostres esforços van ser recompensats. I si al cap de quatre anys, en la següent convocatòria, Agustí Montal es va poder continuar mantenint en el càrrec per quatre anys més va ser perquè aleshores tothom ja el veia com un gran president, el president del club català que tornava a ser més que un club, i perquè l’equip brillava de nou, ara amb la presència de Johan Cruyff.

Recordo haver sentit parlar per primer cop de Cruyff un dia que anava a Lleida amb cotxe en companyia de Raimon Carrasco i d’Antoni Forrellad, l’empresari de Sabadell, que era conseller del Banc Industrial de Catalunya. En Carrasco ens deia que el Barça volia fitxar un jugador holandès del qual s’explicaven meravelles, però ell i la junta tenien dubtes perquè era molt car. Forrellad i jo el vam animar a no deixar perdre l’ocasió. Banca Catalana va participar en el fitxatge deixant diners al club. Manuel Ortínez, del Banc Industrial de Catalunya al qual Banca Catalana estava vinculada, va mobilitzar totes les seves influències perquè les instàncies polítiques i econòmiques de Madrid, que posaven tots els pals haguts i per haver a les rodes del fitxatge, permetessin pagar amb divises la compra del jugador.

Al 1978, quan Montal va plegar perquè ja havia advertit que només presidiria el club durant dos mandats, vam donar suport, primer, a Víctor Sagi, i després, quan es va retirar, a Ferran Ariño en les eleccions que finalment van portar Josep Lluís Núñez a la presidència del club. Va ser l’última vegada que vaig intervenir en unes eleccions del Barça, per molt que alguns no s’ho creguin i per molt que sigui cert que vaig simpatitzar amb Sixte Cambra quan es va presentar a les eleccions de l’any 1989. Simplement simpatitzar-hi, perquè llavors jo ja era president de la Generalitat i creia que m’havia de mantenir al marge de la contesa.





3


BANC AL SERVEI DEL PAÍS

He dit que en tornar de la presó no vaig ser ben rebut en alguns sectors. No puc dir el mateix de Banca Catalana, encara que també hi vaig trobar alguna reticència. Durant el meu empresonament, alguns dels socis que s’havien anat incorporant a l’entitat havien posat mala cara pel fet que la casa tingués un dels màxims directius a la presó i que uns altres dos fossin el seu pare i el seu cunyat, Francesc Cabana. Ara, un cop lliure, es va plantejar obertament que els Pujol ens desvinculéssim del banc o que, com a mínim, no fóssim gaire visibles.

Entenc aquestes reaccions, de les quals no m’ha quedat cap ressentiment, perquè jo en certa mesura comprometia l’entitat. Però no vaig acceptar ni pressions ni suggeriments. Temps més tard, a l’època de la fundació del Banc Industrial de Catalunya, Manuel Ortínez, director llavors del Banc de Bilbao i impulsor de la nova entitat, em va fer saber que per les altes instàncies de Madrid havia sentit comentar la conveniència que jo abandonés el banc. Vaig dir a Ortínez que si Madrid tenia alguna cosa a comunicar-me ho fes per escrit i a través d’un guàrdia civil amb tricorni.

En aquest moment l’entitat ja havia canviat la denominació de Banca Dorca per la de Banca Catalana. Un nom que jo des de la presó havia desaconsellat perquè el trobava massa ampul·lós, a part que vaig pensar que el Banc d’Espanya no l’aprovaria mai. De vegades passen coses estranyes, i n’és la demostració que el van aprovar. De seguida se’n van voler tirar enrere, però ja havíem escripturat la marca. Si vam posar el nom en femení és perquè tant es podia llegir en català com en castellà.

Banca Catalana va néixer en el moment oportú, coincidint amb el pla d’estabilització econòmica impulsat pel franquisme i amb les noves lleis de liberalització bancària.

Un informe del Banc Mundial havia afirmat que o bé Espanya reorientava l’economia i donava un impuls a la iniciativa privada o bé estava perduda i condemnada a ser un país residual a Europa. Espanya, a final dels anys cinquanta, es trobava en fallida. La balança depenia en una part elevadíssima de si s’exportaven taronges o no, i una simple glaçada podia arrossegar una catàstrofe. Amb les noves mesures econòmiques governamentals, Espanya sortia de l’autarquia vigent des de la fi de la guerra per entrar en el dinamisme econòmic que havia de conduir al desenvolupament comercial i industrial i a l’esclat del turisme de masses.

En el nou paisatge, nosaltres ens hi volíem fer un lloc. Catalunya recuperava una capacitat d’iniciativa econòmica com no l’havia tinguda des del 1939 i pensàvem que en aquestes condicions la creació d’un gran banc català resultava possible i que l’ocasió difícilment es repetiria. Un banc, ben entès, al servei del país. Disposar d’un banc era una manera de tenir poder i a nosaltres ens donava la possibilitat de fer accions a favor de Catalunya. La idea de ser propietari d’un banc amb l’objectiu d’acumular diners, que és en allò en què tothom pensa quan es parla d’aquestes entitats, a mi no se’m va ocórrer mai.

No érem sols a dotar Catalunya d’entitats bancàries. La nova conjuntura va afavorir el sorgiment d’altres nous bancs, com l’Atlàntic, vinculat a l’Opus i el més important d’aquella fornada; el de Madrid, impulsat per l’empresari de Manlleu Jaume Castell; o el Banco Condal. Tots propers al Règim, tret de Banca Catalana.

No volíem un banc petit, un banc casolà d’anar tirant. Ambicionàvem un gran banc. A Catalunya, existia en aquell moment la xarxa d’entitats d’estalvi, encapçalada per la poderosa Caixa de Pensions, “La Caixa” actual, que començava a agafar una gran embranzida. Hi havia també el Banc de Sabadell, que, de moment, es mantenia com a entitat gairebé local, sense atrevir-se a emprendre el salt que faria més tard. A Espanya, mentrestant, subsistien els bancs tradicionals, els de sempre: l’Español de Crédito o Banesto, el Central, l’Hispano Americano, el Bilbao, el Vizcaya, el Popular i el Santander. Eren «els set grans», com els anomenava la premsa quan els seus presidents es trobaven. Als set, s’hi podria haver sumat el Banc Urquijo, però l’Urquijo era diferent, era un banc industrial.

Doncs bé, nosaltres ens volíem amidar amb aquests set grans, no amb els que seguien al darrere. Preteníem parlar-hi de tu a tu des de Catalunya. Ens vam acostar molt a l’objectiu, perquè vam arribar a situar-nos en el desè lloc del rànquing bancari espanyol.

L’ascens i l’expansió d’aquella petita entitat que havia fet els primers moviments a Olot van ser possibles perquè Banca Catalana va ser un banc comercial ben portat. Els homes del nucli fundador teníem poca o nul·la experiència en aquests negocis i vam anar a buscar els millors professionals del sector. Delfí Mateu en va ser el primer director. Per sota seu es van situar l’interventor Antoni Armengol, el cap de cartera Ramon Monforte, el director del departament d’internacional Paulí Núñez o el responsable d’informes comercials Josep Gallén. Van formar un equip molt competent. Més tard, Raimon Carrasco, fill de Manuel Carrasco i Formiguera, el dirigent d’Unió Democràtica de Catalunya afusellat per Franco, es va fer càrrec de la direcció general. He dit que eren uns grans professionals. Afegeixo que, a la vegada, eren portadors d’una gran qualitat humana.

La consciència que l’instrument que teníem entre mans s’havia de posicionar es va accelerar. Una acceleració que al cap dels anys crearia un problema, sigui dit entre parèntesis i avançant-nos als esdeveniments. Banca Catalana va arribar a tenir dues-centes oficines repartides principalment per Catalunya, el País Valencià i les Illes Balears. En va tenir també a Aragó, Bilbao i Madrid. La de Madrid no es va poder obrir fins molt tard, per un impediment que explicaré més endavant. Ens vam expandir també a base de comprar altres bancs. Bancs catalans, com el Banc Mercantil de Manresa o la Banca Carrera de Ribes, o bancs de fora, com el Banc d’Alacant o el d’Astúries. Unes operacions que havíem de realitzar a través d’entitats interposades per evitar les suspicàcies del Règim, que sempre ens va anar a la contra. Vam tenir representacions a Nova York, Londres i París.

Més tard vam contribuir a fundar el Banc Industrial de Catalunya, el BIC, gràcies al fet que el govern espanyol havia obert la possibilitat de crear entitats bancàries d’ajuda a l’economia productiva. El productivista que sóc jo des de menut s’hi va sentir molt atret.

La idea inicial de crear el BIC va ser de Manuel Ortínez. Em va cridar al seu despatx del Banc de Bilbao a la plaça de Catalunya. Volia que el Bilbao, del qual era directiu a Catalunya, formés part dels accionistes del BIC. Li vaig contestar que un banc basc no hi havia de fer res en una entitat que havia de concentrar-se a treballar a favor dels interessos de la indústria catalana. El BIC havia de ser un banc català i només català. Ortínez se’n va convèncer i ell mateix es va encarregar de buscar i trobar molts socis catalans, ja que estava molt introduït en la burgesia del país. Banca Catalana també va participar en l’accionariat i gràcies a això va entrar en contacte amb la Cambra d’Indústria, amb el poderós i influent gremi dels cotoners i amb grans noms de l’empresariat com Andreu Ribera o Domingo Valls. El dinamisme del BIC el va impulsar, de molt, Banca Catalana, que també va fer aportació de molts socis. Banca Catalana vessava d’entusiasme, d’energia, i Francesc Cabana, un dels seus homes clau, el que sempre anava al davant, va ser decisiu per a la fundació del BIC.

No vaig tenir mai despatx al BIC, però hi vaig intervenir. Com que era un banc que cotitzava a la borsa i hi havia el perill de perdre la catalanitat fundacional si era comprat majoritàriament per gent de fora, vaig haver de fer gestions que ho evitessin.

Els membres del consell d’administració de Banca Catalana, els del nucli fundador i els que s’hi van anar incorporant, no percebíem un sou ni gratificació de cap mena. Afirmàvem amb convicció que ens podíem donar per ben pagats amb l’honor de formar part d’una institució molt important per al país. A més a més, els negocis particulars que cadascú del consell tingués havien de quedar al marge de l’entitat. Jo no vaig cobrar mai de Banca Catalana. Vivia sobretot del laboratori i dels dividends de les accions bancàries, tot i que el nostre banc tenia per norma repartir pocs beneficis. Posseïa un paquet important d’accions. Si me les hagués venut, hauria estat un home molt ric, perquè hi havia molts possibles compradors amb sobrepreu que ens venien al darrere. Però jo anava a les ampliacions. Havent-m’ho pogut permetre, no m’he comprat mai cases ni masies ni vaixells ni quadres. Tots els diners els he invertit a produir. El productivisme portat a l’extrem.

Que consti que, de tot això que dic, se’n pot fer un judici ambivalent. No cobrar, no beneficiar-se dels avantatges que ofereix formar part de la direcció d’un banc, és molt simpàtic, molt positiu, però conté un punt d’idealisme que no sé si pot ser bo parlant del que parlem, que és d’altes finances.

L’any 1968 vam aixecar un magnífic edifici al passeig de Gràcia, pujant a mà dreta, on vam situar la central de l’entitat. Anys més tard la central es traslladà a un edifici també nou de trinca situat al capdamunt de la Diagonal, on avui té la seu l’editorial Planeta. És un edifici on vaig entrar molt poc, només tres cops, primer perquè al 1974 vaig plegar del banc, i, segona, perquè em feia recança. El vaig trobar sempre massa bufat, excessiu. Vaig mirar fins i tot de frenar-ne la construcció, però ja era tard. No s’hi podia fer res, estàvem eufòrics, i en teníem motius.

A l’edifici del passeig de Gràcia vaig ocupar un despatx de la planta cinquena. La direcció treballava a la vuitena, però jo no m’hi vaig voler barrejar, vaig preferir quedar al marge de la maquinària operativa. A la planta cinquena vaig muntar el meu taller i observatori. Llegia informes, buscava clients particulars, seguia de prop el BIC, mirava d’estendre el banc amb la compra d’entitats més petites, rebia gent, molta gent… I, sobretot, hi vaig crear i hi vaig desenvolupar el Servei d’Estudis. Vista la meva vida en perspectiva i sumant-hi totes les activitats que he fet en el seu transcurs, el Servei d’Estudis de Banca Catalana és una de les iniciatives que més satisfaccions m’ha produït.

Els serveis d’estudis permeten analitzar la realitat sobre la qual un banc planifica i es basa per actuar. A nosaltres ens va servir també per obtenir un coneixement del país més enllà de l’aspecte estrictament bancari.

En l’actualitat, de serveis d’estudis n’hi ha molts. Llavors, a Catalunya, d’entre les entitats financeres, només dues, Banca Catalana i el Banc Urquijo, disposaven d’un organisme així plantejat amb ambició. El Servei de l’Urquijo, que era molt bo, el dirigia Ramon Trias Fargas, el mateix que anys més tard serà president de CDC i conseller de governs meus.

Els creadors del Servei d’Estudis de Banca Catalana vam ser jo mateix, i, d’una manera molt principal, en Francesc Cabana. Ja des del moment de comprar la Banca Dorca el 1959, tots dos compartíem la idea que des del banc havíem d’ajudar a definir i impulsar iniciatives útils per a la societat més enllà de la primera i evidentment principal feina, que era el servei bancari.

Artur Saurí, actual degà del Col·legi d’Economistes de Catalunya, va dirigir el Servei amb la col·laboració d’Antoni Castells, ara conseller d’Economia de la Generalitat, i Josep Maria Cullell, que seria conseller meu al govern anys a venir. També en van formar part Josep Maria Bricall, un dels homes de confiança de Tarradellas abans i després de la seva tornada com a president, i Lluís Armet, que en el futur se situaria entre els dirigents del PSC. Al BIC, un jove Carles Gasòliba que faria carrera política al meu costat també elaborava informes, més monogràfics, sobre la metal·lúrgia o el tèxtil. Jo delegava molt en aquests homes. Sempre el fer fer. Jo, sol, no he fet mai res.

Es tractava d’incorporar al Servei persones preparades de sectors diversos que fessin diagnòstics sobre les necessitats de Catalunya en aquell moment i pensant en el futur. Enteníem que moltes de les idees que en sortissin de moment no podrien ser realitzades, i qui sap si no ho serien durant molt de temps. Però crèiem necessari tenir el país ben apamat.

Elaboràvem enquestes i informes o els encarregàvem. Com al CC, com al CIRP, només que ara amb més ciència i més mitjans i amb la possibilitat de fer realitat algunes de les conclusions. Una tasca molt principal del Servei va ser la realització d’un estudi econòmic de totes les comarques de Catalunya. El resultat ens va ser útil per tenir una visió de conjunt del país, saber quins eren el seus punts forts i els seus punts dèbils, els desequilibris territorials, les zones emergents i les deprimides, les potencialitats de cada lloc. No obríem noves oficines pel territori a la babalà, sinó sabent on anàvem i quins serveis podíem oferir a la seva gent. De vegades eren ofertes modestes i de vegades de molta envergadura.

Les dues primeres comarques que van ser objecte del nostre interès van ser el Baix Ebre i el Segrià. Prova evident que les fotografies que havia penjat en el llòbrec despatxet de la presó de Torrero no eren només uns elements decoratius o que obeïssin a una pulsió sentimental. En Cabana i jo situàvem per davant dues comarques que consideràvem que històricament havien rebut poca atenció.

L’estudi sobre les terres de l’Ebre el vam encarregar a Ernest Lluch, que era un bon coneixedor de la zona. Com a resultat, vam ajudar a crear el primer polígon industrial de Tortosa i, tement que el conreu de l’arròs arribés a no ser rendible, vam col·laborar en el projecte de dessalinitzar alguns arrossars i introduir-hi nous cultius.

Al Segrià, les conclusions de l’estudi van conduir a la construcció de cambres frigorífiques perquè els pagesos hi poguessin conservar la fruita i evitar que, com passava, se l’haguessin de malvendre a cuita-corrents abans no se’ls fes malbé.

Jo visitava els territoris sobre els quals operàvem, i hi coneixia gent. Els estudis i les realitzacions que se’n derivaven em van ajudar a tenir una visió general i a la vegada detallada de Catalunya, cosa que, arribat el moment, em donaria avantatge sobre altres polítics.

Deixem el delta i la plana de Lleida i enfilem-nos ara als Pirineus. L’any 1966 havia passat uns quants dies de vacances a Àreu, al Pallars Sobirà. A banda de pujar a la Pica d’Estats i al Monteixo, vaig entrar a deu o dotze cases per saludar parents de la meva dona i tres o quatre capellans. El contacte amb la gent va servir per informar-me que una cosa era la meravella del paisatge natural i una altra de molt diferent la mirada que sobre aquest paisatge projectaven els seus habitants. «El Pallars és mort», em van dir. «El futur és inexistent; la gent se’n va.» Mentre les poblacions de la costa progressaven gràcies al turisme i rebien contingents humans que anaven a treballar-hi, als Pirineus es produïa la dinàmica econòmica i demogràfica contrària.

Acabats els dies de vacances, pel camí de baixada a Barcelona, pensava: nosaltres tornem a casa i aquesta gent es queda aquí amb els seus laments fins l’any que ve, si és que l’any que ve, quan tornem, encara hi són. I va passar que, un bon dia, en Baro i en Soldevila, uns pallaresos amb iniciativa i empenta es van recordar de mi i de la meva visita i em van venir a veure al banc per dir-me: «Ens heu d’ajudar a fer una cooperativa.» I comptant amb el nostre ajut tècnic i econòmic van fer la cooperativa Copirineu, que durant una vintena d’anys va ajudar a mantenir l’economia ramadera del Pallars Sobirà.

Després, anys més tard, quan els Pirineus rebrien la curiositat dels turistes i dels practicants dels esports d’estiu i d’hivern i jo seria president del govern, la preocupació nova consistiria a mantenir l’equilibri entre les bondats del paisatge i la necessitat de construir cases, estendre vies de comunicació, fer noves construccions i equipaments. Un equilibri delicat que, de totes maneres, no podia ni pot significar un greuge per a la gent d’aquells paratges, que també tenen el dret de participar dels avantatges del turisme.

Si construir polígons industrials o fundar cooperatives era important, desplegar carreteres i autopistes i obrir túnels al trànsit de persones i mercaderies també ho era. Les infraestructures són l’espina dorsal d’un territori. Tu fes una carretera que uneixi punts estratègics i les indústries vindran soles. Sempre tinc molt viva la figura de Francesc Gumà, l’emprenedor de Vilanova i la Geltrú que va ser decisiu en la construcció del ferrocarril del Garraf el 1881. Aquesta línia va ser la darrera de les importants que es van impulsar a Catalunya en la segona meitat del segle XIX. Per què, l’última? Pel mateix motiu que l’autopista que va foradar aquell massís, obra d’un govern meu, també va anar a la cua de les del segle XX: perquè l’orografia de la zona dificulta i encareix qualsevol projecte. Però s’ha de fer. Com va entendre Francesc Gumà, més tard o més d’hora s’ha de fer. Gumà es va mig arruïnar en l’empresa, però el ferrocarril ha quedat per sempre més. Si Vilanova i la Geltrú va poder veure un dia com la fàbrica Pirelli s’instal·lava al seu terme i oferia feina i riquesa a la ciutat, va ser gràcies al ferrocarril d’en Gumà. Mataró, que havia construït el primer tren peninsular i que des del 1848 estava unida ferroviàriament amb Barcelona, també optava a acollir la Pirelli. Vilanova se la va fer seva perquè va poder competir d’igual a igual amb Mataró gràcies al ferrocarril que també l’acostava a la capital.

Vaig estar molt content d’haver contribuït, ni que fos en petita mesura, primer a la construcció de l’autopista de Barcelona a Mataró, i una mica més tard a la de Barcelona a França, una obra de connexió amb Europa que ja recomanava l’informe del Banc Mundial. Les carreteres llavors existents, moltes dissenyades a l’època de la dictadura de Primo de Rivera, no podien suportar el trànsit derivat de la prosperitat turística i industrial, i el govern va afavorir la creació d’autopistes per part de l’empresa privada. L’oferta perquè Banca Catalana participés en aquests projectes viaris em va venir de Joaquín Garrigues Walker, directiu de l’empresa constructora Sato i d’una financera. Garrigues em va citar a l’Hotel Ritz per parlar-me’n, un dia de l’any 1967. Em va demanar que li féssim costat. I, encara que amb una participació modesta, li vam fer costat. Cal dir que el mèrit principal perquè Catalunya tingués autopistes tan aviat —de peatge, això sí, però no podia ser d’altra manera— fou d’en Josep Ferrer Bonsoms, president de Bankunion, el banc industrial de l’Atlàntic. Els altres el vam ajudar.

Com a representant de Banca Catalana, vaig participar en unes converses organitzades pel Banc Urquijo sobre la conveniència d’instal·lar una refineria de petroli a Catalunya. Ens hi vam trobar personalitats del govern i de la indústria petroquímica. La conveniència i la necessitat no les discutia ningú. Decidir el lloc on situar la refineria era molt més problemàtic. La intenció inicial era aixecar-la prop del Llobregat i del port de Barcelona. El meu concepte d’equilibri territorial anava per altres direccions i el vaig defensar davant d’aquells senyors. La refineria es va aixecar a Tarragona. Val a dir que la gent del Banc Urquijo, amb en Trias Fargas al davant, van ser els més decisius en la presa d’aquesta decisió, perquè tenien molta més potència. Si avui el port de Tarragona és un dels més actius de la Mediterrània i en alguns moments ha passat la mà per la cara al de Barcelona és gràcies a la refineria i a les empreses que una instal·lació amb tanta força va congregar al seu voltant.

Vam ser sol·licitats perquè col·laboréssim en el pla urbanístic del barri de Ribera de Barcelona, un altre projecte de gran abast. Andreu Ribera Rovira i Pere Duran Farell l’encapçalaven. Les seves empreses Metalls i Plateria Ribera i Catalana de Gas ocupaven grans terrenys en aquella zona propera al mar. Ells i altres empresaris del barri sabien que tard o d’hora se n’haurien d’anar d’aquell lloc de situació privilegiada que aleshores estava ocupat per vies del tren, barraques i algunes indústries de futur incert. Recordo una reunió de Pere Duran, Andreu Ribera, Trias Fargas i jo amb l’advocat Miquel Roca i l’economista Narcís Serra, que eren els que havien d’elaborar el pla. Hi vam començar a treballar, però la iniciativa havia arribat políticament i socialment en mal moment i es va deixar córrer aviat. Va reaparèixer anys més tard en ocasió dels Jocs Olímpics del 1992 i va donar lloc a l’actual Vila Olímpica del Poble Nou. Molt sovint passa, i la Vila Olímpica n’és un exemple, que grans projectes i grans obres són el resultat d’una sèrie d’intents fallits que s’acaben finalment materialitzant quan la circumstància o la conjuntura econòmica, política, social o l’estat anímic col·lectiu les fan més fàcils. Però els intents previs no són mai inútils.

Un dia del 1972 em va cridar Ramon Guardans, el president de la Junta d’Obres del Port de Barcelona. Em van rebre ell i cinc o sis persones de la Junta. Em van comunicar que el futur i la competitivitat del port depenien de si s’ampliava i es dotava d’una àrea de serveis i de magatzematge molt més gran que l’existent. L’ampliació només era possible si el riu Llobregat desviava el curs en el tram final. Guardans i el seu equip em demanaven que Banca Catalana i el Banc Industrial de Catalunya miressin de mobilitzar sectors econòmics i busquessin la participació d’altres bancs disposats a finançar l’operació. El Servei d’Estudis ja s’havia interessat pel port de Barcelona. Un informe aconsellava unir-lo amb la frontera francesa a través d’un tren d’ample de via europeu que podria aprofitar el traçat de la línia que unia Barcelona amb Puigcerdà. Aquell dia vaig haver de dir a aquells senyors que el projecte que ens plantejaven no estava al nostre abast. No ens hi vèiem amb cor. Vaig afegir-hi que de totes maneres tenien raó, que l’ampliació era necessària, i que un altre dia en tornaríem a parlar.

Poc abans d’abandonar la presidència de la Generalitat, vaig telefonar a en Guardans: «Ramon, fa trenta anys em vas demanar que mirés de fer possible el desviament del Llobregat perquè el port necessitava eixamplar-se. En aquell moment no hi vaig poder fer res. Després, la conjuntura política i social ho va impossibilitar durant molt temps. Avui l’obra ha quedat enllestida. Et truco per celebrar que des del govern ho hagi pogut aconseguir. Encara que tard, he complert el teu encàrrec. Felicitats, Ramon.»

El port de Barcelona s’ha ampliat, el Llobregat desguassa dos quilòmetres cap avall i el tren d’alta velocitat, que als anys seixanta no podíem ni intuir, connectarà aviat les quatre capitals catalanes entre si i amb Europa.

L’alcalde de Barcelona, Josep Maria de Porcioles, que pensava en l’organització d’una exposició universal, ens va demanar d’invertir en la construcció de tres túnels que havien d’unir la ciutat amb el Vallès. Els túnels que l’alcalde tenia al cap eren el d’Horta, del qual encara ara se’n discuteix la conveniència; el del Tibidabo, totalment desaconsellable perquè afectava moltes zones habitades, i el de Vallvidrera, que el vam començar i que és el que es va acabar fent més tard, per impuls de la Generalitat i al marge d’una Exposició que no es va arribar a celebrar ni a sol·licitar.

No passem per alt la importància del fet que Joaquín Garrigues Walker, l’alcalde de Barcelona, el president de la Junta del Port o els grans empresaris de Catalunya i de fora recorreguessin a Banca Catalana. Hi havia iniciatives que només se’ns podien plantejar a nosaltres, a un banc que des de la seva fundació, i al contrari de les grans entitats financeres amb seu a Madrid o al País Basc, demostrava dia a dia que estava al servei de Catalunya. Una vegada, a la Fira de Mostres de Barcelona, vam voler-nos anunciar amb l’eslògan «Al servicio de la economía de Cataluña». Ens ho varen prohibir. El Banco de Anadalucía, en canvi, podia presentar-se com el banc que treballava «para los andaluces».

Aviat tothom va quedar convençut d’aquest principi fundacional, perquè tothom qui necessitava recursos i assessorament per tirar projectes endavant ens va venir a veure. La gent es preguntava: «Qui ens pot ajudar?» I la resposta era sempre: «Banca Catalana». Molt sovint havíem de fer-los entendre que nosaltres no podíem executar tantes coses i tan importants. Potser en el futur, potser a uns anys vista, els dèiem.

El futur, per a bé i per a mal, va anar per uns altres camins. Per a bé, perquè com hem vist, molts d’aquells projectes es van poder formalitzar amb la vinguda de la democràcia i la recuperació de l’autogovern. Per a mal, perquè Banca Catalana va viure una crisi que li impedí de participar-hi.

Abans de tancar la relació d’activitats de, diguem-ne, gran envergadura, vull referir-me a quatre iniciatives més que poden ajudar el lector a arrodonir el sentit de la nostra activitat.

Quan el BIC, Banca Catalana o els bancs de fora de Catalunya que controlàvem de manera directa o indirecta es van començar a expandir per Espanya, la nostra actuació va seguir els mateixos principis de quan ens movíem pel Baix Ebre, el Segrià o el Pallars. És a dir, fent negoci bancari i a la vegada mirant d’incidir en el desenvolupament del territori.

Jo havia passat per Zafra, a la província de Badajoz, als anys cinquanta quan havia visitat Extremadura mogut pel meu interès per la immigració i el subdesenvolupament. Encara que el centre d’atenció del meu viatge havien estat els regadius, en aquell moment ja havia pensat, com he pensat sempre, que només amb l’agricultura un país no pot anar endavant. D’aquí que més tard seguís amb interès una iniciativa de Joaquín Garrigues Walker per fabricar conserves i sucs de fruita a Extremadura. En aquell moment, a Zafra s’havia creat DITER, una indústria de motors amb bon nivell tècnic i èxit empresarial, i des de la sucursal del BIC a Madrid la vam ajudar eficaçment. Va ser una bona inversió per al banc i un motiu de satisfacció per a aquell jove que havia anat a observar el Pla Badajoz amb un jeep.

Una altra iniciativa que explica aspectes importants de mentalitat i de concepte de país va ser Marasia. Era el nom d’una companyia de navegació amb una gran projecció internacional. Una línia arribava a Valparaíso i una altra a Chittagong, a Bangla Desh. Tot i que transportava tota mena de mercaderies, de l’una en dèiem «la línia del coure», i de l’altra, «la línia del jute». Aleshores, tant el jute com el coure eren primeres matèries molt importants per a la indústria catalana. La companyia, que també mantenia una línia per tota l’Àfrica occidental, anava bé, però necessitava suport financer i nosaltres n’hi vam donar.

A començament dels anys setanta vam prestar un suport decisiu al Barcelona Centre de Disseny (BCD). Havíem entrat en contacte amb dissenyadors industrials i gràfics que, com jo mateix, estaven convençuts que la indústria catalana només lluiria als aparadors del món si elaborava productes ben fets, ben acabats i bonics. Quan vaig ser president insistiria en aquest convenciment i en el suport al disseny.

Per impuls de Francesc Cabana, Banca Catalana va crear una filial que es va dir Societat Catalana de Comerç Exterior. El nom deixa prou clara l’especialització, encara que també va fer algunes inversions, sempre a l’estranger. Anys més tard, essent jo president de la Generalitat, vaig crear l’organisme oficial Consorci de Promoció Comercial de Catalunya (COPCA) inspirant-me en les idees que vint anys abans havia desenvolupat a Banca Catalana. Ja aleshores jo manifestava que «el nostre món és el Món».

Hi ha gent que ha cregut o creu o ha fet veure que creia que jo porto la barretina posada i que tinc una visió només tradicional, rural, del país. O aquesta gent no coneix els aspectes de la meva persona que acabo d’exposar o és que no els interessa conèixer-los i només volen propagar intencionadament aquesta imatge meva.

També s’ha dit que sóc un antibarceloní. Que dormo de la jeia pagesa. Jo he nascut a Barcelona. És la capital de Catalunya, és la meva ciutat i em sento barceloní. Barcelona és la force de frappe del país. Sense Barcelona, Catalunya seria la meitat del que és. Ara: sense Catalunya, Barcelona seria una ciutat hanseàtica, òrfena, sense res al darrere. Jo vull un país amb una gran capital, no una gran capital amb un retall de país. I des de Banca Catalana, com més tard des de la Generalitat, he mirat sempre de preservar aquest equilibri.

Mentrestant, jo, com sempre, actuava una cama ací una cama allà. Feia coses per compte propi mirant que m’ajudessin a tirar-les endavant el banc o empreses vinculades amb el banc i de vegades els seus consellers i accionistes. En aquest terreny haig d’incloure els ajuts a revistes com Canigó, Presència, Cavall Fort o Tretzevents, a l’editora de discos Edigsa i al moviment de la Nova Cançó. També els suports donats a cooperatives escolars o a activitats culturals de les Illes i del País Valencià.

Vam ajudar en Tarradellas. El president de la Generalitat a l’exili va citar un dia el nostre director general, Raimon Carrasco, a Perpinyà. Ja he dit que Carrasco era fill del dirigent d’Unió Democràtica de Catalunya afusellat per Franco a Burgos l’any 1938, en plena guerra. Davant Carrasco, el president va fer grans elogis del seu pare deixant de banda la difícil relació que hi havia hagut històricament entre UDC i ERC. Raimon Carrasco va tornar a la seu de Banca Catalana commogut. «El president necessita diners.» La primera reacció va sorgir d’en Cabana: «Si el president de Catalunya necessita diners, nosaltres n’hi hem de donar.» L’endemà els tenia a Perpinyà. Una cosa era la poca confiança que havíem tingut en l’exili català i la mateixa Generalitat i una altra el respecte reverencial que sentíem per la institució.

Vam ajudar a fer moltes més coses que no recordo. Diuen de mi que tinc bona memòria. No en tinc pas tanta, almenys a l’hora de posar ordre a certes etapes molt actives, efervescents i fèrtils de la vida. A més a més, jo no sóc un home ordenat. Sóc constant en la direcció que agafo —i fa seixanta anys que he agafat la mateixa—, però no prou endreçat en el dia a dia. No vaig tenir la precaució de prendre nota de totes les meves activitats. No pensava en unes futures memòries ni en el fet que potser un dia hauria de fer-me valer i fer valer el que feia.

No tinc res a veure amb aquell senyor que sempre seu a la mateixa taula o sempre trobes darrere el mateix taulell. Si un dia parlava amb Ernest Lluch sobre l’Ebre, un altre dia ho feia amb Max Cahner sobre Edicions 62 o amb Marta Mata sobre el moviment pedagògic Rosa Sensat. Avui rebia uns pares que volien ajuts per a una escola, demà uns joves periodistes amb la il·lusió de publicar un butlletí, i demà passat mossèn Joan Carrera, que sol·licitava recursos per als llibres de pensament cristià que publicava. Encara no havia tancat la porta després d’haver-me entrevistat amb Ramon Guardans, i ja m’anunciaven la visita de Josep Lluís López Bulla, secretari general de Comissions Obreres, que em venia a demanar diners per pagar la fiança d’un company detingut. Més d’un representant de partits clandestins em va fer la mateixa petició.

Em passa sovint, i m’és molt gratificant. M’atura algú i em diu: «Segur que vostè no es recorda de mi, però jo el vaig venir a veure a Banca Catalana». I jo: «Quan va ser, això?» «L’any 1971», diu el desconegut, per exemple. «Comprendrà que jo…» «És clar, no ho pot recordar tot; el vaig venir a veure perquè ens ajudés a pagar unes fiances.» Qui diu fiances, diu multes, diu una cooperativa o diu una escola. Jo li pregunto: «I el vam ajudar?» «Sí, ens van ajudar.» I algun acaba així: «I encara mai no li havia donat les gràcies.»

Pot semblar que Banca Catalana era un banc desconcertant. No: érem un banc diferent. Un bon banc, només que diferent. Potser hauria d’afegir que vam ser per desgràcia diferents, perquè la peculiaritat ens va fer rebre garrotades de tots cantons. En vam rebre del Règim i en vam rebre de sectors de la societat catalana progressista i d’esquerres. A mi, el banc em va posar en el punt de mira de molta gent. De vegades per a bé, no me’n queixo. Però de vegades per a mal.

Joan Sardà Dexeus em va dir un dia que, segons la seva opinió, s’hauria d’imprimir un ritme més lent al BIC. Però jo tenia la impressió que si no ocupàvem llocs importants en el moment bo, si no ens bellugàvem, faríem tard i insistia a creure que era l’última oportunitat que hi havia de crear un gran grup bancari català. Va ser, de totes maneres, un primer avís de les dificultats que s’acostaven.

Vam anar massa enllà sense disposar de prou potència per realitzar tantes activitats? No em refereixo a les activitats diguem-ne extrabancàries, les que ara mateix acabo d’explicar, que no afectaven gens la solidesa del banc. Em refereixo a la compra de bancs, a les inversions industrials bones, però quantioses, i amb el perill que una gran crisi les fes trontollar. De fet, Banca Catalana i tot el grup, quan cap a mitjan anys setanta va començar a haver-hi una certa inquietud econòmica, van iniciar un procés de consolidació. Després veurem com en el moment de la crisi general el banc va tenir una extraordinària capacitat de resistència i que si no s’haguessin produït determinades circumstàncies l’hauria superada. Quan, amb l’adveniment de la democràcia, amb l’autogovern i lliures de condicionaments polítics, Banca Catalana s’hauria pogut acabar d’enfortir, va arribar una ventada, una ventada carregada, a més, d’hostilitat, que la va arrossegar com va arrossegar tantes coses.

Espanya no va reaccionar ni bé ni prou de pressa davant la crisi que s’inicià a partir del 1973 amb la gran apujada del preu del petroli. Amb la inflació descontrolada, tots els bancs que havíem invertit en infraestructures i en la indústria, els bancs de mentalitat productiva, els bancs audaços, ens vam trobar en una situació difícil. Els bancs industrials van desaparèixer tots. No es va salvar ni l’Urquijo, tan sòlid i tan prestigiós. Els bancs comercials amb vinculacions amb bancs industrials van veure agreujada la situació. És el cas de Banca Catalana i el Banc Industrial de Catalunya.

D’aquells set bancs amb els quals Banca Catalana aspirava poder-se amidar, ara només en sobreviuen tres: el Popular, sempre molt prudent i estrictament comercial; el BBVA, fusió bàsica de dos bancs bascos que es van ajudar mútuament i que al moment inicial de la crisi van ser ajudats a fons per l’Administració, i el Santander, que té una filosofia bancària atrevida i intel·ligent, però que defuig els compromisos a llarg termini.

Mentrestant, a partir de mitjan 1973, jo havia anat preparant la meva sortida del banc per dedicar-me de ple a la política. Vaig procurar, com vaig fer anys més tard quan vaig plegar de president de la Generalitat, no interferir en res en l’acció de Banca Catalana a partir d’aquell moment.

Però vaig retrobar Banca Catalana anys més tard amb motiu de la querella presentada contra mi i altres directius de l’entitat l’any 1982, quan en feia dos que era president. Més endavant haurem de parlar amb deteniment d’aquesta actuació judicial que, d’antuvi, afirmo que va ser un pecat molt greu. No es van querellar contra cap altre banquer seriós d’entre tots els que havien vist com la seva entitat s’enfonsava per culpa de la crisi. Ens van posar en el mateix sac dels banquers aventurers i delinqüents i van intentar que els anéssim a fer companyia a la presó. Una vergonya que amb tota la raó em faria exclamar des del balcó del Palau de la Generalitat: «Han comès una acció indigna.»

Quan la querella encara no s’havia presentat i jo ja era president de la Generalitat, vaig rebre al despatx la visita del senyor Pedro de Toledo. Era el president del Banco de Vizcaya, l’entitat que s’havia adjudicat Banca Catalana després que el nostre banc hagués passat pel Fons de Garantia. Pedro de Toledo m’havia sol·licitat l’entrevista i va venir acompanyat d’uns quants col·laboradors seus. Em va dir que volia informar el president de la Generalitat que en endavant el Banco de Vizcaya seria molt important a Catalunya i que a nivell espanyol pujaria molt gràcies a la incorporació de Banca Catalana. Tot seguit va començar a detallar les virtuts de la nostra antiga entitat. Va dir que era un banc molt bo i es va felicitar pel bon negoci que el Vizcaya havia fet adquirint-lo. Només li va faltar afegir i reconèixer que el preu de l’adquisició havia estat de saldo. L’home s’anava entusiasmant i al final el vaig haver de tallar: «Em sembla que vostè no s’adona que el que m’explica jo ja ho sé i que les seves paraules em produeixen un gran dolor.» La reunió es va dissoldre ràpidament. Pedro de Toledo es va morir jove, al cap de pocs anys. No el vaig tractar més i no en puc dir res. Però de l’únic contacte que hi vaig tenir no en conservo una bona opinió. En tot cas me’n queda un sol record agradable: la valoració tan positiva que va fer de Banca Catalana, per molt que no hagués triat el moment més oportú per exposar-la.

Una última anècdota sobre Banca Catalana explica les moltes dificultats que l’entitat, pel seu caràcter, va haver de superar. L’obertura d’una oficina a Madrid se’ns va resistir perquè el Banc d’Espanya ens denegava sistemàticament el permís. No ens donava allargues amb excuses i subterfugis, sinó que reconeixia que ho feia per motius polítics. El 1972, cansat d’insistir sense cap resultat, vaig demanar a Fabià Estapé que em facilités una entrevista amb el ministre d’Hisenda, Alberto Monreal Luque. Estapé, professor d’economia molt conegut i relacionat amb Joan Sardà, formava part de l’equip d’economistes que girava al voltant de López Rodó, el qual tenia línia directa amb l’almirall Luis Carrero Blanco, a qui Franco havia delegat la presidència del seu govern. López Rodó sabia que no érem del Règim, estava informat que donàvem diners a iniciatives catalanistes gens franquistes, però, a part d’algun advertiment, no es va ficar amb nosaltres.

Monreal Luque em va concedir l’entrevista. Hi vaig anar amb l’Estapé. Com que sabia que ens acusava de subvencionar publicacions contràries al Règim, em vaig presentar al seu despatx amb un exemplar de la Gran enciclopèdia catalana, publicada per una editorial del tot legal vinculada a la Banca. Un cop davant seu, i després d’exposar-li que érem un banc normal que volia obrir oficines amb la mateixa normalitat amb què ho feien altres entitats semblants, el ministre, tal com esperava, em va retreure els ajuts suspectes. Va ser el moment de mostrar-li el llibre que duia perquè comprovés la netedat de les nostres publicacions. Era el volum corresponent a la lletra B. El vaig obrir a l’atzar. Recordo que es va obrir per la paraula beril·li, el metall. El ministre hi va posar un moment els ulls i tot seguit els va tornar a alçar, esverat: «Pero si está en catalán.» Estapé i jo ens vam mirar. «¿Usted se imagina que un día el Banco de Vizcaya publique un libro en vascuence? Nunca.» Vaig abandonar el despatx ministerial amb la cua entre cames. El permís per obrir a Madrid no va sortir en aquell moment. Ho faria més endavant.

Quan finalment el permís va ser una realitat, vam pensar que havíem de comprar un local vistent, que transmetés prestigi. Ens van oferir a bon preu un edifici de la carrera de San Jerónimo, visible des de la plaça de la Cibeles, que era a tocar del Congrés dels Diputats. Era tan a tocar que ocupava una part del solar sobre el qual s’ha aixecat la recent ampliació de l’edifici parlamentari. El consell de Banca Catalana es va manifestar instantàniament favorable a la compra, però jo m’hi vaig oposar. Vaig recordar els aldarulls que l’any 1932 la discussió de l’Estatut de Catalunya havia provocat en aquell lloc i vaig dir: «Un dia, no sé quan, uns diputats catalans, a cent metres de l’edifici de Banca Catalana, pujaran les escales del Congrés per presentar i defensar un projecte d’Estatut d’Autonomia per a Catalunya. Aquell dia hi haurà davant el Congrés milers de persones que cridaran contra Catalunya i contra l’Estatut. I els vidres de les finestres de Banca Catalana quedaran tots trencats. Però això no serà el pitjor. El pitjor serà que Banca Catalana haurà esdevingut, si no ho és ara, el símbol d’aquesta pretensió autonòmica que a l’opinió pública espanyola li costarà molt de pair.» No vam comprar l’edifici.

L’any 1979, quan l’Estatut va ser efectivament presentat al Congrés, les coses no van anar com jo havia previst. Els anys 2005 i 2006, el nou Estatut tampoc no va motivar cap manifestació, però, de totes maneres, va generar un clima d’hostilitat i de radical rebuig contra Catalunya. Superior fins i tot al que jo havia apuntat el dia en què vaig desaconsellar la compra de l’edifici de la carrera de San Jerónimo. Banca Catalana ja no existia, però una entitat tan fora de sospita com “La Caixa” en va rebre les conseqüències, i no pas petites.

Potser no hauria d’haver estat tan prudent. Després de tot, la prudència i el compromís amb l’economia espanyola que Banca Catalana va assumir i practicar no van servir de defensa a l’hora de la veritat. Més aviat van incrementar la malvolença contra l’entitat i el que significava. La «inquina», com en va dir un dia un periodista de Madrid. Però aquelles paraules meves serveixen per deixar clar que des de fa molts anys sé que tot el que fa referència a Catalunya s’ha de tractar amb peus de plom. Hem de reclamar el que hem de reclamar, però calculant bé els moviments, els temps, les complicitats i la relació de forces. Les discussions del nou Estatut de Catalunya han posat de manifest una lleugeresa i una imprudència que han provocat efectes col·laterals molt greus.





4


LA GRAN INFRAESTRUCTURA

He parlat fa uns moments de la importància d’invertir en infraestructures. El que passa és que per a mi una infraestructura no és només una carretera, una autopista o una línia de tren. Un diccionari o una enciclopèdia també són infraestructures. Si fas diccionaris i enciclopèdies facilitaràs la feina dels escriptors, els traductors, els correctors, els estudiants i els científics, de la mateixa manera que les carreteres fan emergir indústries, produeixen riquesa i connecten amb el món. Des de Banca Catalana vam ajudar a publicar diccionaris i, amb totes les dificultats que ara explicaré, a aixecar l’obra magna que va ser i és la Gran enciclopèdia catalana.

L’any 1968 havia sortit al carrer el primer fascicle d’una obra que, pel títol, ja es veia que no s’estava de res: Gran enciclopèdia catalana. La idea era de Max Cahner i de la seva editorial, Edicions 62. Max Cahner és un dels últims noucentistes que ha tingut el país. Com als homes de la Mancomunitat, el guia l’ambició de construir grans obres i grans equipaments de cultura. Materials sòlids, durables: teatres, museus, arxius, editorials, enciclopèdies, diccionaris… Els teatres, els museus i els arxius els aixecà quan fou conseller del meu primer govern de la Generalitat. De moment es limitava, i ja era prou, a impulsar revistes, dirigir una editorial i engegar una enciclopèdia que, sorgida de la seva voluntat, només podia ser ambiciosa, gran.

Per redactar la Gran enciclopèdia catalana, Cahner havia convocat els grans prohoms de la cultura catalana, les generacions intel·lectuals de la guerra i la postguerra. Va reforçar i rejovenir l’equip amb una nombrosa colla d’universitaris acabats de llicenciar molt polititzats, molt tocats per les efervescències radicals del moment, que endarreririen i farien perillar el projecte. Repetim i recordem, per si ha passat per alt a algun lector, que ens situem a l’any 1968, que no és un any qualsevol a Europa i a les universitats de tot el món. Si hi afegim que Espanya es trobava en situació de dictadura i que la lluita contra el Règim, ara en fase final, s’enravenava, ens trobem un panorama extremista que explica moltes actituds.

Cahner, que ja havia de lluitar contra la censura que el Règim aplicava a qualsevol paper que es publiqués, i més si el paper era en català i tenia vocació de normalitat, es va trobar entrampat dins de casa seva per un equip de redactors que no responien a directrius i anaven al seu aire. A més, els fascicles que anaven sortint posaven en evidència que l’obra s’excedia, que estava mal planificada. Hi havia tants articles i tan minuciosos dedicats a les primeres paraules de la lletra A, que, si se seguia per aquest camí, no s’arribaria mai a completar l’abecedari ni hi hauria lleixes a les cases que poguessin fer lloc a la massa de paper que s’anunciava. Max Cahner, desbordat, va treure el mal geni. El mal geni de Max Cahner pot ser de dimensions còsmiques i és capaç de fer empal·lidir el més pintat, però ni així se’n va sortir. Les despeses es van descontrolar. La distribució tampoc no era bona. Edicions 62 va veure compromesa la continuïtat i Cahner va haver de recórrer al seu pare per poder parar el cop. Per ajudar-lo, el seu pare va perdre no sé si una part o tota la fortuna. Aviat és dit. Són gestos, els de pare i fill, que s’han de tenir en compte. Cahner finalment va explotar. Em va venir a veure a la cinquena planta de Banca Catalana. «Jo no puc més; agafa-ho tu.»

Avui poca gent discuteix la qualitat de la Gran enciclopèdia catalana i la utilitat que ha tingut per a unes quantes generacions. L’ha consultada tothom i ha entrat pertot. Els volums s’han anat reeditant de diferents maneres i n’han sortit suplements periòdics que l’han actualitzada. Els llibres de color verd s’arrengleren a les prestatgeries de moltes cases d’aquest país. Doncs bé, arribar a aquest resultat va exigir una feina d’ordre i concert difícil i personalment molt desagradable.

Banca Catalana es va fer càrrec de l’Enciclopèdia fundant una editorial de nou en nou que va dur, i porta encara, el nom de l’obra, traient-li l’adjectiu gran: Enciclopèdia Catalana. Vam crear també una distribuïdora, DIGEC, per garantir la difusió de l’obra i dels altres llibres que l’editorial pogués treure. Al consell d’administració de l’empresa ens hi vam posar Francesc Cabana, Joan Martí, Joan Baptista Cendrós, el meu pare i jo. Gent de la Banca. Vam encomanar la direcció de l’obra a Joan Carreras Martí i vam decidir liquidar la publicació de fascicles. L’Enciclopèdia es publicaria en volums tancats i acabats.

Si l’empresa Enciclopèdia Catalana es constitueix l’any 1969, el primer volum de l’obra no surt fins a l’any 1972. No és que es necessités tant temps per enllestir-lo. De fet, els altres volums, fins al quinzè i últim, van seguir un ritme molt més ràpid. Es va trigar tant perquè, abans, es van haver de vèncer les resistències dels redactors contraris a la reestructuració de l’empresa i a la revisió dels continguts de l’obra. La radicalitat i l’utopisme que de tant en tant ens afecten van florir amb molta ufana. Semblava que hi havia gent que preferia que la Gran enciclopèdia naufragués engolida per la inviabilitat inicial que no pas que tingués continuïtat d’una manera racional i assenyada. Es van fer assemblees, vagues, boicots. Alguns van intentar comprometre l’honorabilitat d’algunes persones propagant maledicències sobre la seva vida privada. Uns redactors van ocupar el pati d’operacions de Banca Catalana i el despatx de Francesc Cabana. Menys redactar els articles i anar per feina, tot s’hi valia.

L’ase dels cops era jo. Articulistes de la gauche divine em feien culpable de tots els mals i em ridiculitzaven en els diaris i les revistes en què col·laboraven. El banquer Pujol, el burgès Pujol. Sempre el banquer i burgès Pujol. Cada any, per Sant Jordi, la Marta i jo sortim cap al tard a visitar les parades de llibres i roses de les Rambles de Barcelona. L’any 1972 ho vam haver de fer molt a última hora i amb precipitació per por de trobar-nos els descontents, que havien muntat actes de protesta.

A què es deu aquesta propensió a atacar les coses nostres? No sabria pas què dir-hi. Que ens en donin notícies els sociòlegs, els politòlegs, els psicòlegs i els psiquiatres. De totes maneres, diré que tots els qui en aquell moment em van fer la guitza no haurien actuat pas igual si l’editorial, en comptes d’estar controlada per Banca Catalana, ho hagués estat, per exemple, pel Banesto, en el cas improbable que el Banesto hagués impulsat la publicació de llibres en català. Tant des de la perspectiva estrictament econòmica i bancària com des del punt de vista d’iniciatives extrabancàries, els banestos, vull dir tots els altres bancs, si de cas van ser criticats de manera genèrica o van ser simplement ignorats. Cap no va ser tractat amb l’acarnissament i la personalització amb què ho vam ser nosaltres. Això deu obeir a estranys mecanismes psicològics i a la política radicalitzada i autodestructiva, però n’apunto una altra causa: el Banesto, els banestos, haurien cridat la Guàrdia Civil. Nosaltres, no.

En un moment determinat, el consell d’administració de l’editorial i de Banca Catalana es va atemorir. Patien per la imatge negativa que les protestes projectaven sobre el banc. Com que, a més, l’empresa editorial en aquell moment no proporcionava sinó despeses i cap resultat tangible, se’n va plantejar la dissolució. M’hi vaig oposar. Vaig dir que calia tirar endavant, i que, en cas que la proposta de dissolució fos acceptada, jo em faria càrrec de la publicació de l’Enciclopèdia, pel meu compte. Era una faronada. No hauria pogut fer-ho ni per diners ni per capacitat, però els companys del consell van quedar impressionats i van decidir continuar. No vull presumir de res. La Gran enciclopèdia catalana és una obra col·lectiva amb els mèrits repartits entre els directius de l’empresa i els col·laboradors en plantilla o externs que la van acabar. I si d’entre tots s’ha de destacar un nom, aquest nom és el de Max Cahner, l’home que la va iniciar i hi va deixar la pell.

Aquella editorial que semblava que havia de ser ruïnosa va constituir l’èxit econòmic que encara és. Una empresa que pot presumir amb orgull no tan sols de l’Enciclopèdia, sinó de tota una col·lecció de diccionaris catalans i bilingües que són la demostració davant del món que el català és una llengua de cultura equiparable a qualsevol altra. Una candidatura al Nobel de literatura no ens atraparia ara tan desvalguts. Els camins i ponts són contruïts.

L’últim volum de la Gran enciclopèdia catalana, el 15, va sortir publicat el 1980. El 15 de desembre d’aquell any se’n va fer la presentació oficial i solemne al Saló de Sant Jordi del Palau de la Generalitat. Vaig presidir l’acte. Jo era president del govern de Catalunya i Max Cahner el meu conseller de Cultura.





5


MASSA HANDICAPS PER PORTAR UN DIARI

Si la Gran enciclopèdia catalana és una història que acaba amb èxit, no puc dir el mateix a l’hora de passar comptes de la meva experiència amb la premsa.

La primera relació amb un mitjà escrit es remunta al moment de la sortida de la presó, quan m’integro al consell de direcció de la revista mensual montserratina Serra d’Or. Celebràvem les reunions en un local del capdavall de l’avinguda de la República Argentina de Barcelona, propietat de la comunitat de monjos de Montserrat. Ens hi trobàvem, entre altres, Ramon Bastardas i Max Cahner, fundadors de la revista; el filòleg Antoni M. Badia i Margarit; l’arquitecte Oriol Bohigas; l’escriptor, editor i intel·lectual Josep Maria Castellet; el crític d’art Alexandre Cirici Pellicer; l’escriptor Albert Manent; l’historiador Josep Termes; l’economista Ernest Lluch; el crític i filòleg Francesc Vallerdú; l’estudiós de la literatura i mestre meu Joan Triadú… El monjo Maur Boix, director de la publicació, presidia les trobades, de vegades amb un cert esglai.

Més que d’un consell periodístic o literari, semblava que els reunits forméssim part d’un parlament, amb totes les sensibilitats representades, de dreta a esquerra. Hi havia entaulada una confrontació entre els que defensàvem el catalanisme vinculat al d’abans de la guerra i els que volien trencar amb tot. Alguns admiraven el règim de Fidel Castro i defensaven les idees que farien eclosió en el Maig del 68 a París.

S’ha d’entendre que l’admiració per Castro, que en aquells anys comptava a Catalunya amb molts efectius, era sostinguda des de la relativitat que produeix la distància. Aplicat aquí, el règim cubà hauria estat una catàstrofe i em sembla molt que els seus mateixos defensors amb el temps ho van anar entenent, si és que no ho entenien ja llavors.

Pel que fa al Maig francès, és evident que va significar la irrupció de valors nous, el sacsejament d’algunes estructures mentals anquilosades i canvis importants a la societat. Però el va perdre l’extremisme i la incoherència. Els efectes del 68, alguns de positius i uns altres de negatius, han arribat fins avui. Els positius ja van bé, però hi ha molta gent que encara es manté aferrada als negatius des de posicions públiques i amb efectes perniciosos per a tots plegats. El Maig del 68 va anar seguit pels fets de Praga del mateix any, que van ser un cop molt dur per a l’esquerra radical. Tots aquells que per consigna van defensar la invasió soviètica de Txecoslovàquia van quedar descartats.

Els catalans tenim una certa tendència a conduir les actituds cap al desgavell. Sempre hem de ser més anarquistes, més trotskistes, més maoistes i més castristes que ningú al món. És el mal o si es vol la conseqüència d’estar situats constantment, històricament, a l’oposició. És allò que alguns n’han dit «la bellesa del fracàs». En alguns ambients universitaris es va dur a terme una tasca molt negativa i irresponsable de desorientació i desencaminament que hem pagat i que en alguns aspectes encara paguem. La meva filla Mireia va començar la carrera de Periodisme. Un dia vaig tenir la curiositat de saber quins llibres li feien llegir a la facultat. El més moderat contenia els discursos de Fidel Castro. Ens ha costat molt comprendre que el Vietcong, almenys per a nosaltres, no era el model.

Però bé, la meva vinculació a Serra d’Or no va passar de l’assistència a les reunions del consell de direcció i de la publicació d’alguns articles ideològics que van causar un cert impacte en cercles intel·lectuals i eclesiàstics.

Una altra cosa fou la meva implicació amb Oriflama, Destino i El Correo Catalán.

La fi del franquisme s’entreveia i havíem de mirar que la premsa estigués al servei de la democràcia i el catalanisme. Oriflama era un revista en català, del bisbat de Vic, adreçada als joves. Volia créixer i expansionar-se, i els seus responsables em van venir a veure perquè els ajudés. Un amic meu de Vic, en Joaquim Onyós, catalanista insubornable, és qui em va acabar de convèncer.

No recordo si vaig ajudar Oriflama a través del CIRP, de Banca Catalana, de la meva butxaca o de les tres fonts a la vegada. En els papers i documents que conservo només constato que la revista em va costar molts diners, des que la vaig agafar fins que me’n vaig desprendre. Uns altres documents, les actes del consell d’administració del qual gent meva i jo formàvem part, expliquen alguns drames. La revista va ser víctima de multes i suspensions governatives. Van sovintejar les tensions ideològiques entre la redacció i l’administració. Aleshores era de bon to, era quasi obligat en moltes publicacions periodístiques, que els redactors fossin hostils a la propietat. El caràcter juvenil de la revista feia que estigués més tocada que cap altra per l’esperit inconformista dels anys seixanta que jo molts cops no compartia. Josep Maria Huertas Claveria n’era el director, i, com ell mateix explica en una història de la revista que va publicar anys més tard, mirava de conciliar les posicions enfrontades entre l’equip de redactors i nosaltres. Al final vaig vendre Oriflama a Anton Cañellas, el meu amic i líder d’Unió Democràtica de Catalunya.

El problema era meu. Els llibres de memòries s’han fet per deixar bé el protagonista, però a mi no em fa res en aquest capítol dedicat a les relacions amb la premsa entonar un mea culpa. Un empresari de premsa no és un empresari com un altre. Els diaris, les revistes, volen una dedicació, un estar-hi a sobre, una relació constant amb el producte i la seva gent que jo no vaig practicar mai, ocupat com estava amb altres projectes i cabòries. Vaig ser un empresari absentista, i això en el camp de la premsa es paga molt car. La informació i l’opinió periodística formen un material tan sensible que no pots delegar responsabilitats sense enfrontar-te amb el risc que les persones de la teva confiança s’excedeixin per poc o per massa prenent decisions que tu no prendries o que enfocaries d’una altra manera. A més a més, per fer diaris i revistes se n’ha de saber, i jo no en sabia.

Em van acusar de voler influir en els mitjans dels quals vaig tenir la propietat. Un empresari de premsa, si no es tracta d’un cas estrany, que no dic que no existeixi, sempre vol influir d’alguna manera, sigui políticament, econòmicament o socialment. Si no, no faria diaris, faria una altra cosa. Ser propietari d’un mitjà de comunicació, a més a més, et dóna poder, però al mateix temps et fa molt vulnerable, molt exposat a les crítiques. Quan ho vaig entendre ja era propietari d’una altra revista i d’un diari.

Un dia del 1973 em va venir a veure Josep Vergés a Banca Catalana. Com que era un home perspicaç, s’havia adonat que jo estava freturós de salvar coses, d’apuntalar-ne, i em va oferir la possibilitat de salvar i apuntalar Destino, el setmanari de la seva propietat. I com que jo era un pàmfil, vaig agafar la revista sense saber el que m’esperava.

Sempre havia estat un lector de Destino. La considerava una revista de qualitat molt sensible al catalanisme i a l’europeisme. Vaig pensar que, si era meva, podria donar un impuls més gran a aquestes dues línies que formen part de la meva guia de conducta. Vaig pensar, igualment, que així que es pogués la convertiria en una publicació escrita en català.

Un cop a dins, amb la revista a les nostres mans, és quan els meus col·laboradors i jo ens vam adonar que el model de Destino estava esgotat. Vergés, que era de l’ofici, ja ho havia percebut quan m’havia vingut a veure. Les revistes que llavors acumulaven lectors eren Cambio 16, Triunfo, Interviu… Les dues primeres eren produïdes a Madrid, molt a prop del poder polític i de l’oposició clandestina que es preparava per al canvi de règim. Tenien informació de primera mà i comptaven amb col·laboradors que prenien posicions per ser actors en la nova situació. Interviu feia una combinació de sexe, temes d’escàndol i anàlisi de l’actualitat política, que era una novetat que de seguida va tenir molta acceptació. Destino, que no deixava de ser una fórmula culta, no podia competir amb cap dels nous models de periodisme sense uns canvis profunds i una posada al dia que no vam saber fer.

No m’estranya que Néstor Luján, el director històric del setmanari amb el qual vaig tenir bona amistat, no volgués continuar amb nosaltres. Josep Pla, que era l’estrella de les pàgines d’opinió i de reportatges, també ens va acabar deixant.

Pla estava molt lligat a Vergés. L’antic propietari de Destino i de l’editorial del mateix nom havia establert una estreta relació personal amb l’escriptor que havia estat productiva per a tots dos i que, a Pla, li donava sensació de seguretat. Amb nosaltres, Pla es va espantar. Va creure que la seguretat li perillava. A més, jo no agradava a Pla, no em tenia simpatia. Jo l’admirava, el llegia molt, però no sempre hi estava d’acord. En Des dels turons a l’altra banda del riu havia introduït uns comentaris molt durs contra un article titulat «Cataluña dialéctica y pactista» que Pla havia publicat en un número de la revista oficial Información comercial española dedicat monogràficament a Catalunya. L’acusava d’estar deslligat de les noves generacions, de situar-se en una inadequació espiritual davant les necessitats i els anhels del país, i contraposava el seu escrit «trist i murri» destinat a satisfer els lectors espanyols als versos molt més estimulants de Salvador Espriu que deien: «Que sàpiga Sepharad que no podrem mai ser si no som lliures.»

Sigui com sigui, i recordés o no aquest escrit meu, el canvi d’amo de Destino no va agradar a Pla. Va començar a fer rebequeries. Per provocar-nos, escrivia articles elogiant el dictador portuguès Salazar en els moments en què l’opinió catalana i espanyola havia rebut esperançada la Revolució dels Clavells que havia posat fi a la dictadura portuguesa i que havia deixat el franquisme sol i en total evidència davant les democràcies europees. Baltasar Porcel havia substituït Luján en la direcció de la revista. Ell i jo vam comunicar a Pla que no era aquesta la línia que calia seguir. Pla hi insistia. Li vam dir que escrivís del que volgués menys de política, i al final Pla va plegar. Un sector de la intel·lectualitat catalana que es trobava entre la que més havia celebrat la Revolució dels Clavells va sortir en defensa del Pla que abonava Salazar i, naturalment, i com era habitual, es va posicionar en contra meva, contra Jordi Pujol, el banquer Pujol que aleshores, a més a més, entrava en política.

En uns escrits immediatament posteriors a aquests fets, que es troben recollits en un dels últims volums de l’Obra completa que Vergés li publicava, Josep Pla dedica uns quants dicteris a la meva persona i als projectes polítics que jo llavors començava a desenvolupar. Més endavant, essent president, em vaig trobar amb Pla, primer al seu mas de Llofriu i finalment a l’hospital de Figueres on va morir l’any 1981. En les dues ocasions em va atendre correctament i amb afecte. En el transcurs de la visita a l’hospital, em va dir: «Escolti, Pujol, aquí em tracten bé, però aquest no és el centre sanitari que una ciutat com Figueres necessita.» Li vaig prometre que Figueres tindria un hospital nou. Al cap d’uns anys el vaig poder inaugurar.

Vaig cometre un error comprant Destino. En aquella època anava massa embalat. Tenia la sensació que havia d’anar de pressa perquè el canvi polític se’ns tirava a sobre. Havia comprat la revista per més diners que no valia i amb un gruix important de lectors i subscriptors i me la vaig vendre per un preu irrisori, amb les vendes per terra i deixant en el camí alguns treballadors disgustats. Un negoci catastròfic. El comprador va ser Higini Torras de l’empresa paperera Torras Papel. Després de provar una remuntada que no va tenir lloc, va acabar liquidant la revista.

Quan el vaig agafar, el diari El Correo Catalán també anava malament, però semblava que se’n podia sortir. L’amo principal era Domingo Valls, representant del gremi dels cotoners. Vaig saber que tenia intenció de vendre’l a Josep Maria de Porcioles o a gent que era propera a qui va ser alcalde de Barcelona durant molts anys. Porcioles i el seu entorn ideològic veien acostar-se la fi del Règim i pensaven adaptar-se a la nova situació amb una oferta política de dretes, moderadament catalanista i vinculada a l’Opus Dei. Un mitjà com El Correu, que venia d’una tradició conservadora, els podia servir per propagar el nou projecte.

Un diumenge a la tarda vaig telefonar a Domingo Valls a la seva casa de Cabrera de Mar, al Maresme. «Senyor Valls, tinc entès que es vol vendre el Correu, que el puc venir a veure?» Em va rebre, li vaig dir que el diari de la seva propietat podia ser útil per a la difusió d’un catalanisme més modern, més de centre esquerra. Em va donar la raó i me’l va vendre a mi. Vaig passar a ser-ne el soci majoritari.

Si a Destino, a part de la valuosa col·laboració professional de Porcel, estava sol i anava despistat, a El Correo Catalán vaig poder comptar amb l’ajuda de persones empresarialment i administrativament molt solvents. En Josep M. Vilaseca Marcet, en Joaquim Maluquer, en Frederic Bayer, l’Antoni Bascompte… De totes maneres, tampoc no vam aconseguir pujar el diari. Jo volia una publicació diferent d’El Correo tradicional i un paper que es distingís entre tots els que llavors es publicaven a Barcelona. Un diari políticament obert, de sostre alt, que amb el temps hauria de ser escrit en català. En Baygual, un dels accionistes i un gat vell en la professió, em va dir: «Si hi ha un dia que el diari li agrada és que anem malament.»

Hi vaig perdre diners, em vaig enfrontar amb mig món, no veia que els objectius es fessin realitat… A més a més de totes les consideracions que he fet abans sobre les qualitats que ha de tenir un empresari de premsa i que jo no posseïa, s’hi ha d’afegir que jo era directiu de Banca Catalana i del Banc Industrial de Catalunya, impulsor empresarial de la Gran enciclopèdia catalana i fundador d’un partit polític amb voluntat de govern. Em trobava immers en l’anomenat món del periodisme, i els homes d’aquest món, la majoria sorgits de les noves fornades universitàries, mirava amb recel Banca Catalana i el meu projecte polític. Jo tenia massa handicaps per voler portar un diari.

Tot i això, El Correo Catalán va sobreviure fins al 1986. Vilaseca Marcet i el que llavors era el meu secretari de Presidència al govern de la Generalitat, Lluís Prenafeta, van fer una liquidació molt ben feta i gens traumàtica de la qual els estic molt agraït.

L’experiència tinguda ha fet que mai més no m’hagi ficat en negocis de premsa. Quan, anys més tard, Lluís Prenafeta intentava tirar endavant aquell diari que es va acabar dient El Observador, vaig mirar de dissuadir-l’en. Per descomptat, jo no hi vaig participar gens ni mica.





6


CDC, EL PALLER I L’AGULLA

El diumenge 17 de novembre de 1974 el Barça celebrava a Montserrat el setanta-cinquè aniversari de la fundació del club amb una gran concentració de penyes. Només Agustí Montal, el president de l’entitat, sabia que simultàniament tindria lloc una reunió política clandestina en un lloc del monestir. Mentre a l’exterior la policia vigilava que l’aplec esportiu no derivés en una manifestació catalanista o en favor de la democràcia, en una sala que obria finestra a l’atri monacal naixia Convergència Democràtica de Catalunya, CDC, el partit nacionalista que tindria un paper determinant, en molts aspectes el més determinant, a Catalunya.

A començament dels anys setanta m’havia començat a preguntar si havia de fer política. Fins llavors, com ha quedat explicat i repetit, la resposta havia estat sempre negativa. Ara, el panorama canviava. El règim franquista es consumia. La societat catalana i espanyola havia estat positivament afectada per les grans embranzides socials i econòmiques de final dels seixanta a tot Europa i al món. La política del Pla d’Estabilització havia contribuït a produir un creixement econòmic, la creació d’una classe mitjana a tot Espanya i un canvi de mentalitat.

A Catalunya hi havia gent que començava a organitzar-se políticament en una clandestinitat cada cop més oberta i descarada. Fins i tot gent destacada del Règim anava prenent posicions per subsistir un cop hagués desaparegut la figura de Franco. L’assassinat del president del govern Luis Carrero Blanco el desembre del 1973 va precipitar molts moviments.

Si alguna vegada he afirmat que vaig fer tard a la política és perquè gent que hauria pogut seguir-me va ser més impacient i va optar per altres formacions polítiques quan jo encara no havia creat la meva. Alguns dels que s’apuntaven al PSUC o al socialisme eren companys, amics o col·laboradors que s’apropiaven i conduïen cap als seus camins iniciatives de servei al país que jo havia creat des del CIRP o des de Banca Catalana. El catalanisme, tal com jo el veia, un catalanisme que respongués a l’esperit dels temps, ajornava en excés la decisió d’organitzar-se políticament. Podria dir que ens havíem entretingut massa fent país. Si tu portes aigua per fer un regadiu i al mateix temps no compres els terrenys que seran regats, en vindran d’altres i s’aprofitaran de la teva obra, que a tu et servirà de ben poc. Fins ara jo havia fet regadius, però no havia comprat terrenys.

Els partits existents no em servien. Al País Basc hi va haver una presència constant del govern exiliat i del nacionalisme representat pel PNB. Aquí, no. Ja m’he referit a la nul·la influència del govern de la Generalitat i de l’exili polític en general. A l’interior, el Front Nacional tenia poc gruix. Esquerra Republicana de Catalunya, ERC, havia arribat als anys setanta en una situació gairebé inexistent. Unió Democràtica era feble, tancada en ella mateixa i massa confessional. No em podia acollir als partits d’esquerra perquè jo no he estat mai socialista ni comunista ni marxista. El nou partit havia de presentar una dimensió europea, i els socialistes i comunistes catalans i espanyols d’aleshores no tenien un model europeista al cap. Europa l’havien construïda la socialdemocràcia i la democràcia cristiana amb un punt de pensament liberal.

De totes maneres, jo sempre he tingut un gran respecte pel PSUC, el partit dels comunistes catalans, i ara que hi som posats vull dir-ne els motius, perquè hi ha gent que se n’estranya.

En el món de la política, hi ha dues menes de partits. Els que construeixen i els que destrueixen. El Partit Socialista Unificat de Catalunya va pertànyer a la primera categoria. Va ser un constructor de Catalunya, i jo sempre respectaré qualsevol organització amb aquesta característica. Ho diu un anticomunista convençut, perquè m’entenguin els que coneixent-me o pensant-se que em coneixen no s’expliquen les deferències que he tingut amb aquest partit. El PSUC va ser fonamental en la integració a Catalunya dels immigrants i en la creació d’una eina de país tan imprescindible com un sindicat, Comissions Obreres. Integració dels immigrants i un sindicat obrer: allò que jo havia reclamat el 1958 en el meu llibre d’exigències personals i generacionals. Qui va fundar l’Assemblea de Catalunya? El PSUC. Acompanyat per gent molt diversa, però el motor en fou el PSUC. Qui va formular el gran eslògan «Llibertat, amnistia i estatut d’autonomia» que tots vam cridar a cor tantes vegades? El PSUC. Durant uns anys el PSUC va anar tan al davant, va tenir tanta capacitat d’iniciativa i d’organització, van ser tants els que li van córrer al darrere, que alguns partits d’esquerres, com el socialista, es van sentir engelosits d’un lideratge tan potent. El PSUC va ser respectuós amb persones i iniciatives que no encaixaven amb la seva manera de fer i de pensar però que participaven en l’objectiu comú de lluitar contra el franquisme i en favor del govern de Catalunya.

La persona clau, el gran impulsor i ordenador de la política catalana des del PSUC, va ser Antoni Gutiérrez Díaz, el Guti. Em sap greu no haver-hi tingut més relació. I això que només era un any més gran que jo; que havia nascut a Premià de Mar, on les famílies Pujol i Díaz eren amigues; que també va estudiar Medicina i que ens vam trobar primer en moltes lluites, més tard en el govern de Tarradellas i encara més tard enfrontats en campanyes electorals i en l’oposició. Un dia de l’any 2005, quan jo ja no era president, vaig coincidir amb el Guti en un acte en favor del nou Estatut. Se’m va acostar per dir-me que estava preocupat, que les coses no anaven bé, que veia la situació de la llengua catalana en greu perill. Vam decidir que ens havíem de veure, i que ja ens trucaríem. Van passar els dies. Jo m’anava dient: «Has de trucar al Guti, has de trucar al Guti.» I un dia em van dir que el Guti s’havia mort.

He parlat de l’Assemblea de Catalunya. La participació meva i del meu partit hi va ser molt limitada, gairebé nul·la, perquè aquell moviment que va aglutinar les forces antifranquistes es va crear quan jo encara no havia entrat en la política activa i organitzada.

Tenia la idea, doncs, que Catalunya necessitava un partit nou que fos representació de sensibilitats sòlides i ben actuals i ocupés el terreny central en la construcció del qual havia treballat des que havia sortit de la presó. D’aquí, d’un partit basat en la centralitat, sorgeix la imatge del pal de paller que a partir d’aquell moment aniré perfeccionant.

El paller és un artefacte molt intel·ligent, tècnicament molt elaborat. És un joc de forces i volums compensats que convergeixen al pal que dóna consistència al conjunt i l’ajuda a créixer en vertical. L’home de ciutat, quan contempla un paller, el troba bonic i senzill de fer. Bonic, ho és. Però un inexpert no construirà mai un paller.

Trenta anys després de la fundació de Convergència, em seria molt més difícil fer-me entendre parlant de pallers i de pals centrals que els sostenen. Els pallers, almenys en la seva forma tradicional, han desaparegut del paisatge rural.

Recorrerem a una altra imatge. La prenc en préstec de Jaume Vicens Vives, que és qui me la va explicar. Agafem un joc de cartes i esgarriem-lo sobre una taula amb el moviment circular de la palma d’una mà. De les quaranta-vuit cartes que formen el joc, unes, poques, han anat a parar lluny. La majoria han quedat mig apilonades el centre de la taula. Si les travesses amb un agulla, les enfilaràs gairebé totes. Unes pel centre, unes altres per la punta, unes altres pels costats, però gairebé totes. Les cartes del piló són el país, són Catalunya i la seva gent. L’agulla que les ha de travessar és una idea, un sentiment i un projecte de país, tot alhora.

Parlem de sensibilitats diverses capaces de coincidir en allò que és l’interès del país. En el fons es tracta d’una cosa ben senzilla. Es tracta que des de perspectives diverses hi hagi gent que es formuli aquestes preguntes: Què és el que el país necessita? Quin és l’ínterès del país? Com puc aplicar la meva opinió política de manera que es pugui afegir a altres visions no coincidents del tot, però amb ganes de trobar els punts de contacte que permetin treballar conjuntament al servei de Catalunya? I encara una altra pregunta: Quin material pot relligar tot això? O bé: Quins són els sentiments i la idea que ho poden relligar? La resposta era i ha estat fins avui mateix ben clara: el catalanisme.

He dit catalanisme, no he dit Convergència. Ni Convergència ni ningú no pot aspirar a punxar totes les cartes. Convergència no és la casa única del catalanisme ni ho ha de pretendre. Pot aspirar a ser-ne la casa gran, això sí. I de fet ho ha estat i crec que ho continua essent. Però no la casa única, perquè existeixen moltes sensibilitats i molts matisos. Però el que sí que ha fet i ha de fer Convergència és buscar un punt que permeti enfilar la majoria de cartes. De fet, CDC, i això és el que li ha donat valor, és el partit que més vocació ha tingut i té d’intentar aquest aglutinament. Aquesta convergència. Aquest fer de Catalunya la prioritat.

Com a resultat, a CDC han conviscut i conviuen gent d’influència socialcristiana, gent socialdemòcrata i gent liberal. Gent independentsita i gent només moderadament nacionalista. Però finalment gent que durant més de trenta anys ha sabut trobar aquell punt comú des del qual realitzar un servei decisiu a Catalunya. Un punt que vàrem definir bé en un eslògan electoral: «Catalunya, primer; i a Catalunya, primer les persones.» Després, la creació de CiU, amb la presència d’Unió Democràtica, va ajudar a donar més sentit encara a aquest plantejament.

Hem passat del paller a l’agulla, i el resultat ha estat semblant. Si Convergència no era el joc de cartes sencer, tampoc no era el paller. Era, ja ha quedat dit, el pal, o, més modestament, la contribució a fer que el paller tingués un pal. Els grecs i els romans antics, a l’hora de fundar una ciutat, delimitaven primer de tot la plaça pública. La plaça és el lloc de trobada, el punt central que transmet sentiment de pertinença. A la plaça cadascú hi troba el seu cercle d’amics. Una rotllana és més petita, una altra és més ampla, però tots els que les integren formen part d’una mateixa comunitat.

«El fil roig de la meva actuació ha estat i és el nacionalisme entès com una voluntat col·lectiva de ser. Com un concepte globalitzador de Catalunya, i de tots els homes que hi viuen i que hi treballen, com una política de creació d’un marc comunitari vàlid per a tothom i com una acció sistemàtica i diversificada de construir Catalunya en el terreny de les coses concretes. El fil roig és el nacionalisme entès com una política, però també com una ètica i com una manera de fer. És el que en vàrem dir el nacionalisme personalista, és a dir, no basat en l’abstracció», vaig escriure l’any 1979 en el pròleg al llibre Construir Catalunya.

Bé, amb aquests antecedents i raonaments, sembla que ja havia arribat el moment de la fundació del nou partit. Però primer vaig tornar a explorar el panorama polític català per veure quines forces hi havia o s’estaven creant que seguissin el model europeu i no depenguessin de partits espanyols.

Un dia de l’estiu del 1974, vaig anar a visitar Josep Pallach, que havia tornat de l’exili, a la casa que tenia a Esclanyà.

El partit de Josep Pallach, el Partit Socialista de Catalunya (Reagrupament), el PSC-R, s’havia creat feia poc. Mantenia una forta polèmica amb el PSC, el Partit Socialista de Catalunya-Congrés, que aleshores era una formació molt radicalitzada i amb creixent inclinació cap al PSOE. El PSC-Congrés era el partit que llavors cridava «Visca, visca, visca, Catalunya socialista», un eslògan que jo sempre he criticat. Mai no he permès que la nostra gent digués «Visca, visca Catalunya convergent». Afirmava que el catalanisme havia de ser social, però no que s’hagués de lligar en exclusiva amb cap isme polític.

Pallach i el Reagrupament eren en la meva opinió realment socialdemòcrates, paraula aleshores desprestigiada per l’esquerranisme radical que ho envaïa tot. Eren gent de centreesquerra, catalanista i europeista El socialisme democràtic i catalanista que Pallach predicava em va semblar que podia ser útil per a Catalunya. No és que m’hi pensés afiliar, però me’l mirava amb simpatia.

En la meva visita a Esclanyà, feta amb aquell mateix esperit de cerca que conservava des de l’època del CC, Pallach em va confiar que no disposava de recursos per convertir el seu partit en una formació forta i influent. Primer em vaig pensar que es referia a recursos econòmics i que em convidava a parlar-ne. Em va aclarir que no era només això. La Internacional Socialista, pressionada pels seus afiliats espanyols, no acceptava que es fes un partit socialista al marge del PSOE. Pallach em va dir que no donava la batalla per perduda. La va acabar perdent davant la força de la Internacional, del PSOE i del PSC-Congrés després de suportar una campanya de desprestigi duríssima. Més tard, en ocasió de les primeres eleccions, el partit de Pallach s’integrà en una plataforma electoral amb CDC que es va anomenar Pacte Democràtic.

Un diumenge d’agost d’aquell mateix estiu del 1974, a la tarda, vaig convocar Miquel Esquirol, Joaquim Ferrer, Miquel Sellarès i Jaume Casajuana a casa meva, a Premià de Dalt. Esquirol era una antiga coneixença dels moviments catòlics de la joventut. Ferrer, un home proper a Pallach i un col·laborador del CIRP interessat per la immigració. Sellarès, el més jove de la colla, era un col·laborador fix del CIRP. Jaume Casajuana era l’antic company de lluita detingut per repartir papers clandestins meus en els Fets del Palau. Els vaig parlar de la necessitat de «fer política» després dels anys de «fer país». Havia fet i vaig fer diverses reunions d’aquesta mena en altres llocs, però aquesta de Premià de Dalt és de les que recordo amb més detall.

Durant aquells mesos d’estiu del 1974 i la tardor que va seguir, vaig poder treure rendiment dels tants i tants contactes que havia lligat i tingut al llarg de les meves activitats. Convocava antics amics i companys de Virtèlia; activistes dels anys de formació i agitació; persones de les comarques de tot Catalunya conegudes durant les expedicions pel país en el anys del CC i en les posteriors gestions i iniciatives bancàries: homes i dones del Maresme, del Bages, del Priorat, del Segrià o de les terres de l’Ebre…; membres de l’Acadèmia de la Llengua que havien repartit els meus manifestos clandestins; gent del CIRP, de Banca Catalana, del Banc Industrial de Catalunya, de les cooperatives agrícoles; dels gremis d’empresaris, del Barça; dels Amics de la Ciutat de Barcelona; de l’equip de matrimonis; amics i familiars de Premià de Mar i de Premià de Dalt, homes i dones dels barris barcelonins de Sant Andreu, Horta, Gràcia o Sant Martí. En resum: representants de la xarxa de complicitats teixida per mi al llarg dels anys amb l’ànim de fer, de construir país. Amb aquest capital humà es podia començar a pensar en un partit polític.

Parlava de crear un moviment o un partit que, per anar bé, per moure’s en el terreny central i ajudar a aixecar el pal del paller, havia d’aplegar un ventall de forces nacionalistes, socialdemòcrates, democratacristianes i persones a títol individual, entre les quals hi havia les que provisionalment anomenarem pujolistes per qualificar-les d’alguna manera.

Llavors, ni l’adjectiu pujolista ni el substantiu pujolisme encara no s’havien creat. Hi havia, això sí, «la gent d’en Pujol». Però com que no podíem anar pel món ni formar un partit seriós presentant-nos com a «gent d’en Pujol», ens vam agrupar sota les sigles GASC, que volien dir Grup d’Acció al Servei de Catalunya.

Aquell 17 de novembre de 1974 vaig pujar a Montserrat amb l’autobús d’una penya barcelonista. A les onze del matí, en una sala cedida per la comunitat benedictina, ens vam trobar una setantena de persones. Anton Cañellas i Josep Miró i Ardèvol eren la veu d’Unió Democràtica de Catalunya; mossèn Joan Carrera i Josep Castaño representaven l’ACO, Acció Catòlica Obrera; l’advocat Miquel Roca i Junyent aportava uns independents, col·legues seus. La majoria dels presents eren efectius del GASC. Vam formar una mesa que va presidir Simó Miquel, d’Unió, que era la persona de més edat i que jo coneixia des de l’època de l’estudi econòmic de la comarca del Segrià. Vaig exposar de nou la necessitat de fer política, de comptar amb un partit nacionalista. Després, en reunions successives, Unió es desenganxaria del projecte, però el fet és que allí a Montserrat, en una reunió que vam donar per tancada a les cinc de la tarda es va fundar Convergència Democràtica de Catalunya.

Si aquell dia el Futbol Club Barcelona complia setanta-cinc anys vol dir que en feia vint-i-cinc d’aquella nit que en Pere Figuera i jo havíem anat a les proximitats del camp del Barça a pintar «Visca Catalunya» i que un sereno se’ns havia quedat mirant. L’amic i company Pere Figuera, l’exemple de valentia, no va poder afegir-se al projecte polític. Havia mort quatre anys abans, en un accident de cotxe, prop de Llemotges. A Montserrat el vaig trobar a faltar.





7


L’ESPERIT DEL TEMPS

El nom del partit no el vam decidir a Montserrat, sinó una mica més tard, en algunes de les reunions que vam anar celebrant en llocs de Barcelona que tant podien ser el laboratori Fides com una entitat cultural o religiosa. Per al meu gust, no n’hauria dit Convergència. Trobava que era una paraula poc engrescadora, que no feia gaire per a un partit polític. Però realment es tractava de crear una formació que aglutinés molta gent, un partit d’aquells que aspiren a representar no menys del 30 % de la població i que els alemanys anomenen Volksparteien, ‘partits populars’. Els dos partits populars alemanys són la CDU (democratacristians) i l’SPD (socialdemòcrates). No ho és, en canvi, el Partit Liberal, que com a màxim aspira al 10 % dels vots. Són partits capaços d’aglutinar, de fer convergir gent no uniforme. Per tant, l’expressió convergència conceptualment era adequada i s’adaptava a la meva filosofia personal. Jo, en general, sóc contrari a la fragmentació i sobretot sóc contrari a la fragmentació del nacionalisme català. Per això em vaig deixar convèncer pels que em deien que aquell partit que estàvem aixecant era, sí, una convergència, un lloc de trobada central i comú. I ho va ser, i ho ha estat. Amb el nom de Convergència hem anat engrescant la gent i fent un bon servei al país.

Com s’explica que gent inèdita en la política es presenti a última hora amb un partit nou i aquest partit esdevingui el més important, de molt, del catalanisme polític? S’explica perquè vam saber fer forat. I si vam fer forat és perquè vam recollir l’esperit del temps. Ens vam fer intèrprets d’una gran sensibilitat col·lectiva. Tan senzill com això i a la vegada tan complicat.

El 21 de gener de 1975 vaig pronunciar a ESADE una conferència en què vaig exposar per primer cop públicament l’ideari de Convergència. L’havia d’haver feta uns mesos enrere, abans de la trobada a Montserrat, però, pels motius que fos, es va anar ajornant. La sala d’actes de la institució docent es va omplir, i molta gent es va quedar al carrer.

«El que crec del tot necessari de dir a un públic que són vostès, però que d’una manera més precisa és un determinat sector polític i social de Catalunya, és que a Catalunya hi ha hagut molts cops històricament, i hi ha ara, un dèficit polític greu, que és especialment sensible en aquests sectors als quals ara específicament em vull dirigir. I que aquest dèficit cal cobrir-lo. Amb això ja està tot dit de la conferència d’aquesta nit. La resta només serà una explanació d’aquestes primeres afirmacions.»

L’«explanació» ocupava uns vint folis que quan anaven acabant deien així: «Catalunya ha de tenir forces polítiques pròpies, i això per dos motius: perquè respon al que són les coses, és a dir a la nostra realitat de poble, i perquè si ens fonem en forces polítiques generals espanyoles no tindrem cap mena de poder negociador.»

I pensant en el públic que m’escoltava en aquella casa que es dedicava a la formació d’empresaris, hi afegia: «Continua essent veritat que una política catalana ha de ser una política social. Això, alguns —i d’aquests a la sala n’hi ha— s’ho han de rumiar ben rumiat, perquè això significa més fiscalitat, més control públic de l’economia, sindicats forts, menys especulació, etc.»

Abans, uns paràgrafs enrere, havia defensat una força política de centreesquerra, que és el que seria i ha estat sempre CDC i CiU per molt que de vegades se’ns hagi volgut presentar com de dretes.

Un amic a qui prèviament vaig donar a llegir la conferència em va dir que hi trobava a faltar més referències a Catalunya. Hi vaig afegir unes paraules com a colofó que deien: «…Encara que es faci política hi ha una cosa més important que la política, que és Catalunya.»

La meva primera intervenció pública va ser molt comentada, va tenir un gran ressò. La policia no va dir res. El Règim actuava en aquell moment de manera atrabiliària. Tant et podien detenir amb qualsevol pretext com deixar-te fer. El setembre d’aquell any, dos mesos abans de la mort de Franco, encara afusellaren cinc persones. Afusellaven, i al mateix temps no podien aturar les manifestacions sindicals i d’estudiants ni impedir que sortissin polítics d’aquí i d’allà.

A l’abril i al maig d’aquell mateix any els líders dels grans partits catalans del moment, tots clandestins, ens vam presentar a la societat en la conferència que, per dissimular, per buscar un nom políticament àton es va dir «Terceres vies a Europa». Hi vam intervenir Anton Cañellas, d’Unió Democràtica de Catalunya; Josep Solé Barberà, del PSUC; Josep Pallach, del Partit Socialista de Catalunya-Reagrupament; Joan Reventós, del Partit Socialista de Catalunya-Congrés; Ramon Trias Fargas, d’Esquerra Democràtica de Catalunya, i jo, de CDC.

Mentre CDC va ser clandestina, els seus membres ens vam anar reunint en un despatx de la rambla de Catalunya, camuflat en una ficció de societat que es va dir Central de Costos, SA. Si en suprimeix la SA, el lector hi descobrirà les sigles del partit, CDC.

Consulto ara el butlletí que aquells anys vam publicar i que es va dir CDC informacions, i hi ressegueixo l’evolució i la fixació de la nostra doctrina. No l’escrivia pas jo tot sol, el secretari general del partit. Hi havia aportacions diverses, entre les quals les del secretari general adjunt, un càrrec que, a partir de la tercera assemblea de Convergència, celebrada el 1976, va ocupar Miquel Roca Junyent.

Miquel Roca és un home que sobresurt sempre, vagi on vagi i sigui on sigui. És molt treballador i molt intel·ligent. Disposa d’una gran qualitat personal i el mou una ambició legítima. Roca pot ser que arribi l’últim, però al cap de tres mesos ja el trobes en primera línia. Quan pren una decisió, la porta fins al fons. No recordo bé com el vaig conèixer. Havíem coincidit a Virtèlia, ell com a alumne de l’escola i jo com a integrant de la Confraria, però ens portàvem deu anys, i amb aquesta diferència la relació havia de ser escassa. Després me n’havia parlat molt bé el seu pare, Joan B. Roca i Caball, un dels fundadors i dirigents d’Unió Democràtica de Catalunya. Si rumio, el veig dins del meu cotxe repartint propaganda clandestina per les bústies de les cases un dia que s’havia convocat una vaga d’estudiants. Un Roca molt jove em diu: «Ara sí que Franco caurà.» Me’l vaig mirar pensant: «Aquest noi no ha vist el món per un forat.» Més tard, quan ja era advocat, Roca va passar algun cop pel meu despatx de Banca Catalana per tal d’aconseguir avançaments per pagar les fiances d’alguns clients detinguts. El vaig trobar també, en aquella època, confeccionant el pla urbanístic del Barri de Ribera.

Semblava que no havíem de tenir més coincidències perquè durant un temps Roca es va moure en la Federació Obrera de Catalunya, el FOC, d’inspiració socialista molt marcada, però un dia del 1974 em va venir a veure a Banca Catalana per un motiu nou. Tot dinant em va dir que li havien arribat notícies de la meva intenció de fundar un partit. Em va explicar que creia que Catalunya necessitava un gran espai polític de centreesquerra, i es va posar a disposició del projecte que jo iniciava. Va pujar a Montserrat havent preparat una declaració constitutiva que jo vaig retocar molt, però que va ser la fe de vida del partit que acabava de veure la llum. Al cap d’uns mesos, era el meu segon a Convergència i ja m’havia lligat del tot a Roca.

«No al confusionisme», es titulava un editorial del butlletí signat per Miquel Roca. «La clarificació ens exigeix ser com som i dir realment el que volem dir, sense cap mena de tribut ni a la demagògia fàcil ni a la pressió ambiental.» Hi afegia més endavant: «La nostra credibilitat està en funció de la claredat del nostre plantejament, del joc net.» En aquella època de grans retòriques, de «demagògia fàcil» i de no voler quedar enrere en els plantejaments radicals d’esquerra, no era un llenguatge gens corrent. «No creiem que un verbalisme d’apropiació ens faci més creïbles…»

La lectura dels números d’aquell butlletí em deixa content, perquè tenen qualitat en la forma i en el contingut, però també em posa trist. Érem un partit de bona gent, contraris al rebentisme, als dossiers i a les denúncies. Érem tan bona gent, tan ingenus, en sabíem tan poc, que als mítings de les primeres eleccions, les del 1977, vam arribar a recomanar als que ens venien a escoltar que si no ens volien votar a nosaltres ho fessin, almenys, per un partit catalanista i demòcrata. Una recomanació que no s’ha de formular mai, en política. Recordo que en un d’aquests mítings se’m va escalfar la boca i vaig proferir una afirmació que, segons com s’interpretés, posava injustament en dubte l’honorabilitat del meu rival socialista Joan Reventós. L’endemà algú m’ho va fer notar i jo, preocupat, vaig anar a trobar Reventós. «Escolta, que ahir vaig dir de tu això i això.» «No et preocupis, Jordi, són coses que passen.» L’episodi em va saber molt greu. Primer, perquè en Reventós era un home honest. Segon, perquè les meves paraules anaven contra la manera de fer política que jo mateix predicava.

Si aquelles eleccions, com ja veurem, ens van anar malament, va ser perquè no disposàvem de pràctica ni de tècnica. No teníem tampoc assessorament internacional. Als socialistes els van venir a explicar com es feien les coses. A nosaltres, no. Més tard arribarien les victòries, però ni en els moments de més força no m’he tret de sobre la sensació de pertànyer a un exèrcit que lluita sense cobertura aèria: amb els mitjans de comunicació en contra. Hem tingut també a la contra actituds antisistema molt fortes, potser comprensibles en un país que, com he dit, sempre ha estat situat a l’oposició.

No tenia prou mentalitat de partit i em sembla que no he arribat mai a adquirir-la del tot. Sempre m’ha mogut més la voluntat de fer país que la de fer política. Això ha estat bo per al país, però no per a CDC.

Ens definíem com a partit de govern, no de testimoni, però els butlletins evidencien una falla gran. Per anar políticament bé, s’ha de fer provisió no de mentalitat de govern sinó de poder. Els socialistes tenen una mentalitat de poder tremenda. Molt més de poder que de servei, més de poder que de país. Per desgràcia, nosaltres n’anàvem escassos. Com em passa amb els diners, no em sento atret pel poder per ell mateix. Però, per fer coses, s’han de tenir diners i s’ha de tenir poder.

Convergència ha estat un miracle. Un partit de bona gent sembla que no pugui anar gaire lluny, però hem governat molts anys a la Generalitat i a molts ajuntaments i hem contribuït a la governabilitat d’Espanya.

Tornem a la lectura del butlletí, escrit sovint per la mà de Miquel Roca, de vegades per la de Josep Castaño i també per la meva.

«El nostre partit es defineix com a organització nacionalista catalana, sense que pretengui el monopoli del nacionalisme, ja que al nostre costat hi ha homes i dones que han lluitat i segueixen fent-ho des de posicions ideològiques diferents.»

Les cartes apilonades sobre una taula, el paller… En un paller, hi caben moltes palles. La palla d’ordi, de civada, de blat… El que no hi caben són troncs d’alzina o despulles d’aviram.

«No som revolucionaris, però sí radicals.» «Volem construir i assolir una societat més justa i igualitària, tot pensant en la reconstrucció nacional de Catalunya.» «Ens neguem a deixar-nos conduir a cap mena de demagògia.» «Manifestem la nostra voluntat decidida de no ser un partit fluctuant.» «Fluctuant» significa, en aquest context, oportunista, que s’acomoda a les diverses situacions en oblit dels seus principis.

«CDC s’oposa a situacions violentes o de fractura de la societat civil.» «CDC sosté que s’ha de negociar amb el govern de Madrid.»

Mentre uns optaven per la ruptura pactada o el pacte per la ruptura, nosaltres, per fer el trànsit de la dictadura a la democràcia, proposàvem la reforma negociada amb el govern. En el fons, i amb paraules diferents que llavors semblaven irreconciliables, tothom estava pel pacte. Quedarà demostrat quan més endavant es constitueixi l’anomenada Comissió dels Nou de la qual vaig ser membre i que va servir per preparar la transició a la democràcia a partir de negociacions amb el govern de Madrid.

«CDC es manifesta en contra de l’exclusió de cap grup polític.» Es tracta d’una referència al Partit Comunista i a ERC, unes formacions que en els primers moments de la transició tenien la legalització molt difícil en una Espanya amb sectors influents, entre els quals l’exèrcit, que eren molt anticomunistes i molt antirepublicans. El Dissabte de Glòria del 1977 em trobava en un míting a Palafrugell acompanyat de Ramon Trias Fargas. A la sortida vam saber que Adolfo Suárez, el president del govern, acabava de legalitzar el Partit Comunista d’Espanya, el PCE de Santiago Carrillo. La legalització del PSUC es va retardar una mica però va arribar al cap d’unes quantes setmanes. ERC va haver d’esperar més. No va poder ni participar en les primeres eleccions amb les seves sigles.

«Som un partit l’objectiu fonamental del qual és construir un país i una societat catalans que siguin vàlids per a tothom, és a dir vàlids per a tots els homes que viuen i treballen a Catalunya. Això ens obliga a no treballar sobre esquemes o sobre principis teòrics sinó sobre la realitat del nostre país.»

En el paràgraf sona el ritornello de la immigració. «Un país vàlid per a tothom» seria el lema de la nostra primera campanya electoral.

«Aquesta Catalunya vàlida per a tothom que propugnem passa decisivament per una gran força de centre-esquerra.» Aquella de la qual vam parlar Miquel Roca i jo tot dinant un migdia del 1974.

«L’opció de CDC no és la del compromís històric, és a dir, la d’un pacte amb els comunistes de caire frontpopulista. Però d’això no se n’ha de desprendre que vulguem tirar per la finestra alguns aspectes positius del treball en comú amb els comunistes.»

Macià Alavedra, que va ser conseller en diversos governs meus, explica en un llibre de records que la burgesia catalana es refiava més de Ramon Trias Fargas, líder llavors d’Esquera Democràtica de Catalunya i home del Banc Urquijo, que no pas de mi. Alavedra ho sap bé perquè en aquella època militava en el partit de Trias Fargas. La malfiança cap a la meva persona és motivada per aquesta disposició «al treball en comú amb els comunistes». Em consta que quan era a Virtèlia alguns religiosos van arribar a veure’m com un comunista. No parlo dels capellans rasos que em coneixien i dels que anava a veure als barris de la immigració, sinó de certes autoritats eclesials.

«Ara és el moment de demanar als militants de CDC que siguin molt lúcids i molt responsables. Hem de pactar. Hem de pactar, s’entén, amb gent que políticament no estigui massa lluny de les nostres posicions. Hem de pactar, i això vol dir saber renunciar, saber conviure. Renunciar, entre altres coses, a la il·lusió de pactar amb uns altres que trobem més simpàtics però que no estan al nostre abast.»

El fragment anterior, si el posem en el context de quan està escrit, fa referència al moment en què CDC havia iniciat converses amb EDC, el partit de Ramon Trias Fargas, quan la gent encara estava marcada per un cert esquerranisme. És un avís als militants perquè estiguin alertats sobre un possible pacte. De totes maneres, l’advertiment té un interès general perquè el pactisme serà una constant en l’actuació del nostre partit. «Pactar vol dir, abans que res, pactar amb la realitat.»

En un dels números del butlletí que he anat comentant, trobo la crònica de la presentació del meu llibre Una política per a Catalunya, que vaig publicar l’any 1976 a l’editorial Nova Terra de mossèn Joan Carrera. El periodista Manuel Ibáñez Escofet, autor de l’entrevista que clou el llibre, en va fer la glossa. La notícia de l’acte publicada al butlletí diu: «El prestigiós periodista, que es definí com a “pujolista”, i molt a prop dels plantejaments de CDC, puntualitzà que sempre havia estat en contra de frases com la del bisbe Torras i Bages, quan deia que “Catalunya serà cristiana o no serà” i també dels que ara diuen “Catalunya serà socialista o no serà”. Afegí que “Catalunya podrà ser de dretes o d’esquerres, però que només deixarà de ser Catalunya quan desaparegui la llibertat”.»

La paraula pujolista s’anava divulgant de mica en mica. Jo, Cuyàs, sóc molt poc pujolista. Conec molt bé Jordi Pujol, sóc qui el coneix millor, i li sé els defectes.





QUARTA PART


EINA I FEINA





1


PRIMERES ENTREVISTES AMB TARRADELLAS

L’any 1970, quan vaig haver recuperat el passaport, vaig fer tres viatges a l’estranger. El primer, a París, amb la Marta, que va ser com un nou viatge de nuvis. El segon a Suècia per feina del laboratori i per contemplar de prop l’estat de prosperitat i benestar d’aquell país i les polítiques que el feien possible. El tercer em va portar a la presència de Josep Tarradellas a Saint-Martin-le-Beau.

Tarradellas i jo havíem manifestat mutu interès a conèixer-nos. De Barcelona em vaig desplaçar a París amb avió, i, d’allí, a Tours amb tren. El president de la Generalitat a l’exili em va venir a rebre a l’estació i em va portar a la seva residència de Saint-Martin.

Després de la meva anada a París el 1948 en cerca infructuosa de referents i consignes, m’havia mig oblidat durant anys de la Generalitat. Més tard, Josep Tarradellas s’havia fet notar. Va fer una cosa important: mantenir la Generalitat en un règim de vida mínim, desproveït de govern i de consellers. Hi ha un president que sóc jo, s’havia dit, que disposa d’un segell i d’un paper de cartes en els quals es llegeix «Generalitat de Catalunya». I prou. L’opinió poc favorable que jo m’havia fet de l’exili català em permet entendre Tarradellas, si més no en part. Suposo que devia considerar que els exiliats no li aportarien res, a part d’alguns inconvenients i moltes discussions.

Amb aquests elements de subsistència, un segell i un paper de cartes, Tarradellas va resistir. I quan les circumstàncies li van ser favorables en va tenir prou per reclamar el respecte de la institució i el seu retorn. Aquesta actitud va tenir de negatiu que per fer-se valer amb tan poc coixí va haver d’accentuar una autoritat personal que va acabar provocant el divorci entre el que es feia a dins de Catalunya i el que es feia a fora, ell inclòs.

Des de l’exili, Tarradellas escrivia cartes contra Òmnium Cultural, contra Montserrat, contra Josep Benet, contra Anton Cañellas i contra totes aquelles institucions o persones del sector catalanista que podien sobresortir. Sentia una gran prevenció pels comunistes, que li venia de l’època de la guerra i que li va rebrotar quan el PSUC va liderar la política antifranquista a l’interior. Li feia nosa tot el que passava a Catalunya en l’àmbit de la resistència i la recuperació de les llibertats nacionals. És la típica fractura que es produeix en tots els exilis. Des de França, el secretari general del PSOE, Rodolfo Llopis, tampoc aprovava les actuacions de Felipe González a Espanya.

Això em recorda que a la darreria de la Segona Guerra Mundial, quan els aliats anaven recuperant França, es va generar un enfrontament entre el general De Gaulle i el Partit Comunista Francès. L’enfrontament obeïa a raons ideològiques, però també a la voluntat de poder. Es tractava de saber qui seria el primer a asseure’s a la cadira de l’alcaldia de Lió, per dir el nom d’una ciutat francesa important: si ho faria un comunista o un gaullista. De Gaulle tenia gent sobre el terreny, però no prou. Va haver de comptar amb alguns col·laboracionistes: funcionaris del règim de Vichy, molts d’ells gens simpatitzants del nazisme però que no havien fet escarafalls al règim del Mariscal Pétain. Gent que s’havia limitat a complir ordres. La figura del policia de la pel·lícula Casablanca seria l’exemple d’aquest tipus acomodatici i a la vegada tan humà.

Tarradellas coneixia i admirava la figura i l’obra de De Gaulle, i des que es llevava fins que se n’anava a dormir tenia només una feina: mantenir viva la Generalitat a base d’anar-se repetint que ell n’era el president. El sustentava una intuïció en la qual no creia ningú i que al final va ser certa: que quan a Espanya es produís el canvi polític els catalans s’aferrarien a la Generalitat. Que ell sortiria al balcó del Palau de la Generalitat anunciant «Ja sóc aquí» i que tothom l’aclamaria. Mentre això no es produís, mentre l’hora de la Generalitat no arribés, ningú no havia de fer res.

A la tornada de la presó, el 1963 o 1964, algunes persones com en Josep Fornas i en Joan Sansa m’havien parlat de Tarradellas. Després ho van fer Manuel Ortínez, que més tard seria director del Banc Industrial de Catalunya, i l’empresari Domingo Valls. Alguns cotoners ajudaven el president. Banca Catalana més tard també ho faria i contribuiria a evitar que s’hagués de vendre la biblioteca en un moment de mal pas.

Altres persones que coneixien Tarradellas i me n’havien fornit notícies eren l’economista Josep Maria Bricall, el líder d’ERC Heribert Barrera, i Josep Pallach. Eren tres autèntics tarradellistes quan gairebé ningú professava simpaties pel personatge. El PSUC, en mútua correspondència, li anava a la contra. Unió Democràtica de Catalunya tampoc no hi congeniava. Des de juliol del 1936, Unió conservava moltes reserves envers els dirigents polítics d’aquells moments, tot i que es va mantenir fidel a la República i a la Generalitat.

Jo, de moment, havia quedat al marge dels atacs de Tarradellas. Aquell dia de l’any 1970 vam celebrar a la residència de Saint-Martin una entrevista que crec que va anar bé. Vam parlar poc de política, perquè llavors jo encara me’n mantenia allunyat. El president no em va donar cap pauta de conducta. Va enraonar i enraonar. Una entrevista amb Tarradellas exigia entre quatre i cinc hores, pel cap baix. Em va exposar una visió crítica de com anava tot. Tothom en va sortir malparat. Vaig confirmar que, com jo, tenia poca confiança en l’exili polític català. L’únic representant d’aquest exili era ell.

Vaig anar-lo a veure un parell de vegades més, amb CDC ja fundada. Un cop, la cita va anar molt malament. A l’hora de marxar de Barcelona amb Miquel Roca, l’advocat Jaume Camps i alguns companys més ens van anunciar que havien detingut el dirigent del PSUC Josep Solé Barberà. Vam posposar la sortida unes hores. Vam arribar tard a la presència de Tarradellas i ell se’n va manifestar decebut. En algun moment em va fer la sensació que jo no li acabava d’agradar. A mi, en canvi, ell em queia bé.

Per què Tarradellas em començà a veure amb reticència? S’ha dit que jo ambicionava ser president en comptes seu. Ho vaig ambicionar, si aquesta és la paraula, molt després del seu retorn. Una ambició que finalment vam compartir, com és normal, tots els líders dels partits catalans que ens vam presentar a les primeres eleccions autonòmiques, l’any 1980. Abans, en els últims moments del franquisme i l’inici de la transició, jo, com tothom, em trobava a l’expectativa del que pogués passar. Pensàvem en una mena d’autonomia, reclamàvem un Estatut, però, pel que fa a mi, no anava pas més enllà ni podia imaginar la restauració de la Generalitat i el retorn triomfal del president exiliat.

La reserva de Tarradellas cap a la meva persona s’inicià quan jo vaig optar per la política activa. En aquell moment vaig passar a formar part dels que, des de l’interior, «feien coses». Jo era, a més, un catalanista autèntic que havia anat a la presó i que havia dut a terme moltes accions i molt diverses a les quals ell donava importància. Per molt que pogués conceptuar bones les meves actuacions, sempre serien inconvenients. No s’havia de fer res. Immobilitat absoluta.

Vaig retrobar Tarradellas a l’exili després de la mort de Franco, quan les expectatives cap a la seva persona i la institució que repesentava eren totes unes altres.





2


SUÁREZ ERA EL FUTUR

Vaig viure la mort de Franco, el 20 de novembre de 1975, amb alegria i molta naturalitat. No vaig ser dels que va destapar ampolles de xampany. A l’hora de la matinada en què va tenir lloc el decés era al llit dormint, i no em va despertar ningú.

Un mes enrere em trobava a Suècia convidat per l’Institut Suec. Era el tercer viatge que feia al país. Al moment d’anar-me’n m’havien informat que Franco estava malalt. Havíem quedat amb la Marta que acabada la feina que tenia a Estocolm passaríem tres dies de descans a Finlàndia. Quan érem a punt d’embarcar-nos al ferry-boat, em van trucar per comunicar-me que Franco havia entrat en fase crítica i que l’anunci de la mort era qüestió d’hores. En aquelles circumstàncies, iniciar un viatge de plaer no tenia sentit, i el vam anul·lar. L’agonia i l’espera s’allargaren encara tres setmanes.

Els tres o quatre dies següents al 20 de novembre van ser de calma i prudència general. Tots ens preguntàvem què podia passar. En el pitjor dels casos, el que podia passar és que el Règim es prorrogués. Dos anys abans, el dia de final de desembre en què ETA havia assassinat a Madrid el president del govern, l’almirall Luis Carrero Blanco, jo em trobava en un despatx de la planta vuitena de Banca Catalana. El meu cunyat, Francesc Cabana, que era amb mi quan es va divulgar la notícia, es va acostar a la finestra, va mirar amunt i avall del passeig de Gràcia i es va preguntar: «A veure quanta estona triguen a sortir els tancs.» Si els tancs no van sortir llavors molt menys ho havien de fer ara. Jo, a més, disposava de notícies de primera mà que eren tranquil·litzadores.

El 27 setembre de 1975, quan no faltaven ni dos mesos per a la mort de Franco i el Règim es fonia, havien estat afusellats tres militants del comunista Frente Revolucionario Antifascista i Patriota (FRAP) i dos d’ETA. La resposta dels partits polítics clandestins, CDC inclòs, va ser contundent. Molt més que quan pel març del 1974 havia estat executat l’anarquista Salvador Puig Antich acusat d’haver matat un policia. Jo, contrari a les armes i a l’anarquisme, em vaig mantenir al marge d’aquell cas, com s’hi van mantenir pràcticament totes les forces polítiques. Potser massa i potser de manera contradictòria, si al cap d’un any ens posicionàvem contra la mort de militants d’altres grups armats.

Enmig de les protestes contra les que serien les darreres execucions del franquisme, i que van tenir un eco a escala mundial, Rodolfo Martín Villa, governador civil de Barcelona, em va venir a veure a Premià de Dalt. Em va retreure que ens poséssim a favor d’uns assassins. Li vaig dir: «Això, governador, s’ha d’acabar.» Martín Villa, que seria ministre de Governació en el govern d’Adolfo Suárez i un home clau de la transició política, va callar una estona. Després em va contestar de manera clara: «No es preocupi, Pujol, que això s’acaba.»

També abans de la mort de Franco, el 21 de març de 1975, havia visitat el príncep Joan Carles. Vaig manifestar interès a parlar-hi, i Joaquín Puig de la Bellacasa, secretari de la Casa del Príncep, va facilitar discretament la trobada. L’entrevista va resultar fallida. Dos fets polítics i familiars ocupaven l’atenció de Joan Carles aquell dia. La vigília havia mort a Suïssa el seu oncle, Jaume de Borbó, i s’havia de preocupar per uns funerals molt delicats, si tenim en compte que el difunt, hereu natural de la Corona, havia renunciat a la successió a favor del seu germà Joan, pare del príncep. A la vegada, a Portugal s’estava produint una reacció popular després d’un intent de cop d’estat de dretes a càrrec del general Spínola, i Joan Carles patia per la seguretat del seu pare, exiliat a Estoril. El príncep va tenir només un moment per saludar-me i demanar-me que el disculpés. No vaig tornar de Madrid, però, amb les mans buides. Puig de la Bellacasa i altres persones de l’entorn del príncep em van donar referències del futur rei que anaven en la línia de la democratització que va acabar tenint lloc.

Estava segur que després de la mort de Franco aniríem cap a una ruptura pactada de la dictadura. Com que a Catalunya ens coneixíem tots i ja sabia què podia esperar de Tarradellas, de Reventós o dels líders del PSUC Antoni Gutiérrez Díaz i Gregorio López Raimundo, necessitava saber qui hi havia a l’altra banda. Vaig girar la vista cap a Madrid. El pacte amb la realitat, amb qui calia fer-lo?

Vaig tenir contactes amb Francisco Fernández Ordóñez, expresident de l’Instituto Nacional de Industria, l’INI, i futur i destacat ministre primer amb Suárez i més tard amb Felipe González. Vaig anar a parlar amb Antonio Barrera de Irimo, que havia dimitit de ministre d’Hisenda en el penúltim govern de Franco en no veure materialitzades unes promeses de liberalització del Règim. Em vaig entrevistar amb José María de Areilza, diplomàtic, aristòcrata, home de confiança del príncep Joan Carles i del seu pare. Vaig retrobar Joaquín Garrigues Walker, conegut en època de Banca Catalana, que organitzava reunions a casa seva per debatre l’endemà del franquisme. Vaig pulsar l’opinió de Salvador Sánchez Terán, que seria governador civil de Barcelona l’any 1976 i que coneixia bé el Règim per dins perquè havia ocupat alts càrrecs al Ministeri d’Obres Públiques i a l’INI. Tots eren homes més o menys compromesos amb el franquisme, en els quals havia notat una predisposició a buscar una sortida democràtica a la situació.

Un altre home ben informat era el català i indiscutible catalanista Pere Duran Farell. El tenia en gran consideració perquè coneixia bé el que empresarialment havia fet a la Maquinista, a Hidroelèctrica de Catalunya o a Catalana de Gas. Ell i jo també havíem conversat molt sobre política, sobre Catalunya i sobre qüestions socials per les quals tenia molta sensibilitat, com va demostrar durant la gran vaga de la Maquinista. Duran Farell tenia molta entrada a Madrid. Mantenia contactes a dreta i a esquerra, amb els comunistes i els tardofranquistes, i també creia que després de la mort de Franco es podria instaurar la democràcia.

Dintre de la sèrie d’exploracions, un dia vaig parlar amb Leopoldo Calvo Sotelo. L’havia conegut durant les negociacions per instal·lar la refineria de Tarragona, quan ell era el conseller delegat d’Unión de Explosivos Río Tinto i jo el representant de Banca Catalana. Ara, al moment de retrobar-nos, ocupava la cartera de Comerç en el primer govern de la monarquia presidit per Carlos Arias Navarro, un home nomenat per Franco que el rei va mantenir un temps al càrrec. Calvo Sotelo em va dir: «Pujol, tu qui hauries de conèixer és Adolfo Suárez; seu al meu costat als consells de ministres, l’observo i et dic que aquest jove és el futur.» El rei Joan Carles el va nomenar president del govern abans que hi pogués parlar. Va ser una llàstima. Sempre és bo conèixer les persones quan encara no han arribat a dalt.

El primer dia de juliol del 1976, vigília del dia en què el rei designaria Adolfo Suárez com a cap del govern en substitució d’Arias Navarro, jo era a Madrid. Havia de participar en una ronda pública de discussions, juntament amb cinc o sis persones més que representaven els partits polítics llavors il·legals però tolerats. M’havia desplaçat a Madrid des de les Canàries, on amb la Marta i els set fills celebrava els vint anys de matrimoni. Vaig ser el primer a parlar. Vaig actuar de teloner. La persona que em va seguir en l’ús de la paraula, que no recordo qui era, va pronunciar un discurs d’una gran agressivitat. Un home es va alçar entre el públic. Identificant-se com a delegat del govern que parlava en nom del ministre Manuel Fraga Iribarne, va donar l’acte per suspès. Fraga era ministre de Governació en funcions des que el rei havia destituït Arias amb tot l’equip governamental.

Mentre els organitzadors de les conferències corrien al telèfon per mirar de parlar amb Fraga, jo em vaig acostar a alguns dels assistents. L’expectació era alta. El nom de l’escollit per substituir Arias havia de donar la mesura de la voluntat democratitzadora del monarca. Joaquín Garrigues Walker, que es trobava entre la concurrència, em va dir que el seu sogre estava molt content perquè donava per cert que l’elegit per encapçalar el govern seria ell. El seu sogre era José María de Areilza, que també havia format part del govern d’Arias, en el qual s’havia destacat pel seu esperit liberal. Hi havia molta gent al país que, com el mateix Areilza, es pensava que seria l’elegit i hi tenia dipositades moltes esperances. Garrigues, de totes maneres, em va confiar: «Ha convocat la família al seu costat per celebrar el nomenament, però jo, Pujol, no ho veig gaire clar.» Un altre assistent a l’acte, un home molt relacionat amb els sectors militars, em va dir: «Areilza, segur que no; o serà un militar de filiació democràtica o serà Adolfo Suárez.»

Les gestions per aixecar la suspensió de les conferències no van tenir cap efectivitat. Vaig tornar a les Canàries, i l’endemà vaig llegir als diaris que Suárez havia estat l’elegit. Vaig recordar les paraules de Calvo Sotelo favorables a la seva persona, i com que no disposava de cap altra opinió ni criteri per jutjar, vaig restar a l’espera de com es descabdellarien els esdeveniments. De totes maneres, des de la televisió de l’hotel vaig seguir el primer discurs del nou cap de govern, i em va fer bona impressió.

El nomenament de Suárez va produir, en canvi, una gran decepció en els partits d’esquerra. Haurien preferit José María de Areilza, conde de Motrico. L’havia anat a veure algun cop al Ministeri d’Exteriors. Parlava d’una manera ampul·losa, escoltant-se, i observant l’interlocutor a distància. Aquells dies vaig poder comprovar que les esquerres espanyoles senten una gran fascinació per l’aristocràcia.





3


EL PODER I LA LEGITIMITAT

Passat l’estiu vaig anar a veure Suárez. El nou president em va informar sobre la Llei de Reforma Política i dels passos que pensava seguir per democratitzar Espanya, que són els passos que efectivament va acabar fent. Em va semblar que la legalització del Partit Comunista no entrava en els seus càlculs. Temia reaccions perilloses. Li vaig plantejar les aspiracions catalanes de recuperar l’autonomia. Em va escoltar amb simpatia i res més. Vaig entendre que per portar-lo més enllà d’aquesta inclinació afectiva ens caldria treballar la pedagogia a fons. Josep Pallach, que com els líders de tots els partits també es va entrevistar amb Suárez, em va explicar que n’havia tret la mateixa impressió i el mateix convenciment.

El 15 de desembre d’aquell 1976 es va celebrar el referèndum convocat per Adolfo Suárez sobre la Llei de Reforma Política. Nosaltres, com la majoria de forces democràtiques, vam optar per l’abstenció. Si encara ens manteníem en la clandestinitat i no havíem començat a negociar res amb el govern, no podíem donar suport a una iniciativa unilateral. L’única persona del nostre entorn que va dir que la llei li semblava positiva va ser Josep Pallach. La seva opinió no va decantar la nostra, però la vam escoltar sense escandalitzar-nos.

Aquell any els partits i sindicats democràtics catalans clandestins, per reforçar el paper de Catalunya en el procés de democratització, ens vam unir en l’organisme que es va conèixer amb el nom de Consell de Forces Polítiques de Catalunya. De manera semblant, immediatament abans del referèndum, els partits polítics espanyols havien format una comissió representativa per negociar amb Suárez els termes de la transició. El Consell de Forces Polítiques havia d’enviar a la comissió espanyola un membre que representés Catalunya, i a proposta d’Antoni Gutiérrez Díaz, del PSUC, i de José Luis López Bulla, secretari general del sindicat Comissions Obreres, se’m va escollir a mi.

Amb aquest motiu vaig realitzar una visita a Tarradellas a París. L’última abans del seu retorn. Li vaig exposar la meva situació. Li vaig manifestar que des de la comissió defensaria els interessos de Catalunya i que en volia saber la seva opinió. Després d’escoltar-me, Tarradellas em va respondre: «El que ha de fer vostè és dimitir ara mateix d’aquesta comissió perquè el que cal és no fer res.» Li vaig replicar que no podia obeir la consigna si no en parlava amb els meus. Els meus no eren la gent de CDC, sinó el Consell de Forces Polítiques que m’havia nomenat. L’endemà, quan vaig arribar a l’estació de França de Barcelona i quan encara no havia tingut temps de parlar amb ningú, em vaig trobar que Tarradellas havia esbombat la nostra trobada i les ordres que m’havia tramès. Em vaig posar en contacte amb la gent del Consell de Forces Polítiques i finalment vaig declarar que la presència de Catalunya a la comissió era necessària i que m’hi pensava integrar.

A partir d’aquell moment Tarradellas es va posicionar en contra meu d’una manera clara, mentre que dins del Consell de Forces Polítiques de Catalunya la temperatura antitarradellista va augmentar. Jo, en canvi, i malgrat els desacords sobre el meu paper a la comissió, continuava defensant el president posant-me al costat d’Heribert Barrera i Josep Pallach. Jo era tarradellista, amb l’inconvenient que Tarradellas era antipujolista.

La comissió espanyola de partits va ser coneguda amb el nom de Comissió dels Nou pel nombre de persones que reunia. En vam formar part un representant de cada una de les nacions històriques: Julio Jáuregui pel País Basc; Valentín Paz Andrade per Galícia, i jo per Catalunya. El PSOE hi va enviar Felipe González, que en algunes reunions va ser substituït per Enrique Múgica. Joaquín Satrústegui, un home alt d’estampa aristocràtica a la casa del qual vam fer algunes trobades, representava els liberals. Francisco Fernández Ordóñez era l’home pel Partido Social Demócrata, un partit petit que ell mateix havia fundat feia poc i que va tenir una vida curta. Anton Cañellas era l’interlocutor triat pels democratacristians espanyols. Enrique Tierno Galván, que seria el primer alcalde democràtic de Madrid pel PSOE, parlava llavors en nom del Partido Socialista Popular. Simón Sánchez Montero, per fi, portava la veu del Partit Comunista. Santiago Carrillo, el seu secretari general, vivia llavors amagat. Només Suárez i els seus col·laboradors i emissaris devien saber on era o com hi podien entrar en contacte.

Un cop constituïda la Comissió, Enrique Tierno Galván i jo vam ser destacats per anar a visitar Suárez. El Ministeri de la Presidència tenia la seu al paseo de la Castellana, en ple centre de Madrid. Els serveis de seguretat ja havien aconsellat de traslladar-lo a un lloc més segur en uns moments de molta activitat terrorista i disturbis. Les pròximes entrevistes amb Suárez i les que més tard mantindria amb els seus successors al càrrec ja van tenir lloc al palau de la Moncloa, als afores de la ciutat.

Aquell dia, el president del govern nomenat pel rei va sintetitzar amb gran agudesa les relacions entre ell i la Comissió que Tierno i jo representàvem. Ens va dir: «Jo, senyors, tinc el poder. Vostès tenen legitimitat. Del que es tracta en aquests moments és d’unir poder i legitimitat.» Suárez no va dir que nosaltres tinguéssim la legitimitat en exclusiva. Ens va donar a entendre que, de legitimitat, ell també en detentava una part, a més del poder. Però va deixar clar que, tot i ser il·legals i que no ens hagués elegit encara ningú, nosaltres representàvem la legitimitat del futur, la que venia. Alguns han criticat de Suárez la falta de cultura i formació, però de política Suárez en sabia molt. S’ha de tenir molta traça per fer una definició tan exacta i amb tan poques paraules del procés de construcció d’una democràcia que s’encetava.

Aquesta primera trobada de la Comissió dels Nou amb el president del govern es va produir al final de desembre del 1976. Un mes més tard, el dilluns dia 24 de gener de 1977, en vam tenir una altra a la nova seu presidencial de la Moncloa. Vivíem moments funestos. Al matí d’aquell dia, el moviment terrorista GRAPO havia segrestat el tinent general Emilio Villaescusa, president del Consell Suprem de Justícia Militar. El mateix grup mantenia en el seu poder Antonio María Oriol, president del Consell d’Estat, des de principi de desembre. El dia abans, diumenge, membres de la ultradreta havien assassinat a la Gran Vía de Madrid un estudiant que participava en una manifestació en favor de l’amnistia. Quan érem a mitja reunió, Suárez es va absentar, cridat per algú. Trigava a tornar. Quan ho va fer portava més notícies alarmants. Un pot de fum llançat per la policia havia matat una estudiant que protestava per la mort del dia abans. «Els proposo una cosa», ens va dir. «Que vostès i jo signem un comunicat conjunt de condemna a la violència i de suport al procés democratitzador.» De nou ens va parlar del poder i la legitimitat. Calia que l’un i l’altra es presentessin junts davant el país en aquell moment crític. Vam signar el comunicat.

Ignoràvem que les tragèdies d’aquell dilluns no s’havien acabat. Cap a les onze de la nit, tres pistolers de l’extrema dreta van entrar en un despatx d’advocats laboralistes del carrer d’Atocha de Madrid i van matar cinc persones. Tres a l’acte. Les altres dues van morir l’endemà per efecte de les ferides.

En aquest ambient, i amb ETA assassinant cent persones a l’any, la Comissió dels Nou va anar fent la seva feina. Els reunits parlàvem poc d’economia o de problemes socials. Teníem altres urgències: la legalització dels partits, la llei electoral, la convocatòria d’eleccions… Va ser la Comissió dels Nou la que va proposar que el sistema electoral espanyol es regís per la llei proporcional de Hont. D’acord amb els interessos de Suárez, però també del principi de territorialitat, vam establir el nombre de diputats mínim que cada província havia de tenir perquè les petites circumscripcions no sortissin perjudicades davant de les de Barcelona, Madrid o Sevilla. En conjunt, i el temps ho ha demostrat, ha estat un sistema prou bo, que ha funcionat bé.

Cañellas i jo insistíem a parlar de Catalunya i d’un possible Estatut. Els membres de la Comissió ens escoltaven amb interès i donant-nos copets de comprensió a l’esquena, però no anaven més enllà. Si dirigíem les nostres peticions al president del govern, Suárez, ens deia que havíem d’esperar a la redacció d’una Constitució.

Crec que en aquest punt es va posar de manifest una insuficiència nostra, catalana. No vam obrir totes les interlocucions que hauria calgut. A part de la Comissió, el món catalanista hauria d’haver actuat a través de canals parallels i menys a la vista amb l’objectiu d’obtenir més avantatges en els interessos nacionals. En algun moment vaig sospitar que aquests canals secrets ja actuaven. Tarradellas, des de París, parlava com si disposés d’una carta amagada. Vaig arribar a estar convençut que el govern de Madrid mantenia converses amb el president, però n’ignorava l’abast. Si el Consell de Forces Polítiques i jo mateix haguéssim tingut una relació de més confiança amb Tarradellas, potser aquesta doble línia de contactes amb Suárez hauria estat possible. Però ni el Consell va anar per aquí —ni, en conseqüència, hi vaig anar jo com a representant del Consell a la Comissió dels Nou—, ni Tarradellas permetia cap interferència de ningú.

Vaig mirar de comprovar les meves sospites. Un dia que els membres de la Comissió dels Nou estàvem reunits amb Suárez, vaig fer un apart amb el president del govern. Li vaig dir que no era la meva intenció interposar-me en les converses que pogués mantenir amb el president exiliat, però que em semblava que tenia dret a saber quins eren els seus plans, encara que no fos amb detall. El meu paper negociador a la Comissió dels Nou depenia molt dels objectius que Suárez pogués perseguir pel seu compte sobre Catalunya i el seu president. Suárez no me’n volia dir res. Li vaig insistir: «Si el teu govern i el president arribeu a un acord, d’entrada et dic que jo i el meu partit l’acceptarem, i suposo que el Consell de Forces Polítiques, també.» «Ni hablar —em va respondre Suárez—, Tarradellas no vuelve.» Li vaig dir que la seva resposta no podia ser de cap manera satisfactòria, perquè el restabliment de la Generalitat i el retorn del president eren els objectius comuns de totes les forces que integraven el Consell. La resposta de Suárez va ser aquest cop més matisada: «Ya se verá si llega el caso. Ahora Tarradellas no vuelve.»

La legalització del Partit Comunista Espanyol (PCE) es plantejava en totes les reunions de la Comissió. Sense moure’m del terreny de les sensacions, sempre em va fer l’efecte que al PSOE, partit amb una voluntat de poder que passava per sobre de tot, li hauria anat bé que el PCE s’hagués mantingut de moment en la il·legalitat. Naturalment, els socialistes haurien protestat, però només una mica i perquè no fos dit. No n’haurien fet un casus belli. Anys més tard, a l’Uruguai, vaig retrobar una situació semblant. Quan el 1985 va caure la dictadura d’aquell país, els militars, que encara controlaven la situació, van imposar que a les eleccions no es presentessin els caps de les forces que més oposició els havien fet, tant de la dreta com de l’esquerra. El meu amic Julio María Sanguinetti, que és un gran polític i que ha estat molt bon president del seu país, va fer manifestacions d’indignació davant la conculcació dels drets democràtics. Però es va presentar a les eleccions i les va poder guanyar amb gran facilitat. Entre altres, va obtenir els vots dels que s’havien quedat sense candidats.

De totes maneres, al PSOE li va anar molt bé que al final el Partit Comunista —i, a Catalunya, el PSUC— fos legalitzat i es pogués presentar a les eleccions. D’aquesta manera, el PSOE es va poder amidar amb els comunistes, que van patir una derrota aclaparadora. «Felipe ha ganado a Carrillo», es va dir. A Catalunya, la derrota del PSUC va ser de moment molt menor, però sigui com sigui des d’aleshores el PSOE ha estat l’indiscutible representant de l’esquerra espanyola.

Les grans discussions de la Comissió dels Nou giraven al voltant de si el pas entre la dictadura i la democràcia s’havia de produir a través d’una reforma o a través de la ruptura amb el Règim anterior. La ruptura, el partir de zero, la no acceptació de la monarquia en favor de la república, la defensaven, en general, els partits d’esquerra. La reforma, o sigui l’evolució política a partir del règim anterior, era abonada pels sectors moderats. La veritat és que si la dicotomia s’havia mantingut molt viva en els últims temps del franquisme i immediatament després de la mort del dictador, ara la discussió s’havia apaivagat molt gràcies a haver-se operat sobre les paraules reforma i ruptura un procés de matís i suavització. Els adjectius i un punt d’ambigüitat van fer un gran servei a la pacificació de posicions i a l’èxit de la transició política. Els partidaris de la ruptura parlaven ara de ruptura pactada i els que s’inclinaven per la reforma, de reforma negociada. Ben mirat deien el mateix tot aparentant que sostenien posicions antagòniques.

Santiago Carrillo, en un moment determinat, declarà: «Nosaltres, els comunistes, ens mantindrem republicans fins a la mort, però Espanya haurà de ser monàrquica.» Els socialistes, que eren més joves i impulsius i no disposaven del capital moral acumulat pels comunistes en la lluita antifranquista, primer no ho van entendre. No podien acceptar un monarca imposat per Franco. Carrillo tenia els mateixos o més motius per oposar-s’hi, però l’edat i la biografia li havien atorgat aquell gran sentit de la moderació que Tarradellas també exhibia.

Al final, tothom va passar per l’adreçador. Per la manera com havien anat les coses i amb l’exèrcit pressionant, tots vam concloure que la monarquia s’havia d’acceptar i que el que importava era un règim de llibertats en el qual Catalunya fos tinguda en compte. Amb l’excepció valenta, en això i en altres coses, d’Heribert Barrera, el dirigent d’ERC.

Les negociacions o els pactes, amb les renúncies que sempre i en tot lloc els pactes o les negociacions comporten, van fer possible la transició. Sempre subratllo el paper molt principal i positiu que van tenir-hi els comunistes espanyols de Santiago Carrillo i els comunistes catalans del PSUC; el nacionalisme català, des de Tarradellas a CDC, i l’Església, representada llavors per Monsenyor Vicente Enrique Tarancón. Tres sectors que es van comportar amb moderació i amb mentalitat d’interès general. En justícia, caldria afegir-hi alguns homes del tardofranquisme. I també dos noms rellevants: els del president del govern, Adolfo Suárez, i el de Torcuato Fernández Miranda, antic preceptor del rei i l’home que va aconseguir que les Corts franquistes, que haurien obstaculitzat la democratització, votessin la seva pròpia dissolució. I, evidentment, el rei.

Com que algun lector pot pensar que la llista de benefactors de la transició que acabo d’enumerar queda curta o que necessita unes precisions, potser s’escau un comentari addicional. Ara mateix he dit que en les primeres eleccions els socialistes van guanyar molt clarament la seva contesa amb els comunistes. En canvi, ells sols, no haurien pogut, ni ells els primers, fer segons quins pactes o acceptar segons quines renúncies i segons quins compromisos. Al contrari dels comunistes, que venien d’una lluita antifranquista molt llarga, els socialistes no tenien autoritat moral ni idees clares ni disciplina ni experiència. Aquestes condicions les reunien el PCE i el PSUC, i van ser molt útils en el moment delicat i trencadís de la negociació. En canvi, no ho van ser a l’hora del vot. A l’hora de votar es va fer evident que la gent ja havia entès que el moment del comunisme, a Europa i aquí, havia passat. El PSUC va resistir millor perquè havia arribat a ser un partit nacional, amb moltes finestres obertes, però va durar poc. També havia passat el moment brillant de la democràcia cristiana. No de molts dels valors que defensava, sinó de la possibilitat de construir un partit d’aquells que n’he dit «populars», és a dir capaços d’aspirar al 25 o al 30 % dels vots. Aquesta opinió la vaig expressar a Joaquín Ruiz Giménez i a Anton Cañellas, representants destacats de la democràcia cristiana a Espanya i a Catalunya, en acabar un míting a la Universitat, a Madrid.

També s’estava acabant l’època del socialisme radical. El PSOE d’aleshores encara mantenia aquesta línia. Les circumstàncies li van permetre allargar-ne els terminis fins al 1982. Però després el PSOE, un cop obtingut el poder, ja va girar a posicions més moderades.

Vaig plegar de la Comissió dels Nou quan vaig considerar que la meva feina hi havia acabat i quan el meu partit em reclamava dedicació plena a Catalunya. Abans d’acomiadar-me d’aquell organisme que tant va fer per la construcció de la democràcia, vull mostrar el meu afecte personal pel polític, intel·lectual i home de lleis Valentín Paz Andrade, el representant de Galícia. Envoltat d’un sentiment galleguista aleshores molt feble, Paz Andrade va fer un gran servei al seu país mantenint vigents els drets nacionals i el record de l’Estatut republicà. En el tracte va ser, a més a més, sempre tot un senyor.

Vaig cedir el meu lloc de la Comissió a Joaquim Molins, que llavors militava al partit Centre Català i acabaria a Convergència, i vaig tornar a Catalunya. S’acostaven les eleccions generals que es convocarien el 15 de juny de 1977 i que havien de servir per elegir el Congrés de Diputats que havia d’impulsar i redactar la Constitució, i la nostra força catalanista s’hi volia presentar amb potència. Havíem d’influir en el text que havia de donar garanties d’autogovern a Catalunya.





4


LA DECEPCIÓ DEL 1977

L’1 de juny de 1977, quan faltaven quinze dies exactes per a les eleccions, CDC i Esquerra Democràtica de Catalunya (EDC) vam celebrar un míting conjunt al Palau dels Esports de Barcelona.

Esquerra Democràtica havia estat fundada el 1975 per Ramon Trias Fargas, a qui ja hem trobat com a director del Servei d’Estudis del Banco Urquijo. Macià Alavedra i Josep Pi i Sunyer eren uns dels grans actius del partit. Es definien com a liberals. A mi m’interessava aquest perfil, com, per l’altra banda, m’interessava l’orientació socialdemòcrata que Josep Pallach imprimia al seu Partit Socialista-Reagrupament. El gener d’aquell any, CDC i EDC havíem signat l’acord de federació i de pacte electoral que aquell míting del juny escenificava en públic. Més tard, EDC es fusionà dins les sigles de CDC i Trias Fargas en fou el president, mentre jo mantenia el càrrec de secretari general.

Ramon Trias Fargas era fill d’Antoni Trias i Pujol, el metge que juntament amb el seu germà Joaquim formava part del grup de científics i humanistes distingits que van despuntar durant la República. Trias s’havia format com a economista brillant als Estats Units. Hauria pogut fer carrera en aquell país, però havia volgut tornar a Catalunya amb l’objectiu d’exercir-hi de professor i fer-hi servei. Era molt catalanista i un home d’esquerres d’acord amb la tradició familiar d’ERC i segons la idea que als Estats Units se’n té. Allí hauria votat els demòcrates. Aquí, en canvi, no estava disposat a deixar-se arrossegar per la xerrameca progressista imperant. Tenia una personalitat forta. No li agradava quedar en segona línia, però, tot i així, va acceptar el meu lideratge. Irònic, fins i tot una mica sarcàstic, manifestava un punt d’altivesa i cultivava la distinció amb tocs d’elitisme. Un dia que els de CDC havíem organitzat un aplec a Sant Pere de Rodes, Trias va pujar i va quedar parat. «Veig que ha vingut molta gent, gent corrent.» Ho va dir amb admiració i respecte.

No érem sols a unir forces. El PSC de Joan Reventós i la Federació Catalana del PSOE de Felipe González van signar un pacte electoral que de moment es va presentar amb el nom de Socialistes de Catalunya, però que acabaria unint els dos partits en les sigles de PSC-(PSC-PSOE). Una decisió important per als socialistes catalans i per a Catalunya i a la vegada difícil i incerta, ja que consagrava la vinculació i en bona part supeditació del socialisme català al socialisme espanyol.

Atesa la situació de Catalunya, els socialistes catalans potser no van tenir una altra opció. La possibilitat que els immigrants arribats a Catalunya als anys cinquanta i seixanta feblement integrats orientessin les seves preferències polítiques cap a partits no catalans era ben real. El PSOE, en solitari, hauria pogut atraure molts votants. El perill lerrouxista era latent. La maniobra dels dirigents del PSC federant-se amb el PSOE no va conduir aquests votants cap al catalanisme, però els va enquadrar en un sistema de partits català. Amb el llast de la dependència del PSOE en molts aspectes, però, amb tot, situats en un camp de joc català.

L’evolució de l’esquerra podria haver anat d’una altra manera si Josep Pallach i la seva proposta socialdemòcrata i catalanista no haguessin perdut la batalla davant de la Internacional Socialista. Anys més tard, Hans Matthofer, que era el responsable d’aquest organisme i —cosa encara més important— el representant del Partit Socialdemòcrata Alemany, que n’era el gran finançador, va explicar ben obertament i públicament que Pallach hauria rebut suport i hauria pogut tenir un paper molt important si hagués acceptat que el socialisme català depengués de l’espanyol. Si s’hi hagués incorporat plenament.

A partir d’aquest moment, Pallach i el seu partit, el PSC-Reagrupament, van quedar en una situació molt difícil. Per una banda, eren socialdemòcrates en un moment en què feia furor el radicalisme representat pel PSC i en general per l’esquerra del país. Un radicalisme amb el qual fins i tot coquetejaven alguns sectors moderats de l’opinió pública. Pallach i el PSC-R no tenien diners ni suport de la premsa, o molt poc. Rebien crítiques de totes bandes, algunes de molt gruixudes. Convergència, fidel al seu nom i al seu esperit fundacional, estava oberta a integrar forces polítiques catalanistes i independents de Madrid que presentessin una mentalitat constructiva, que defensessin el model econòmic i social europeu i que fossin capaces de no deixar-se arrossegar per l’esverament i el radicalisme del moment. Era lògic, per tant, que oferíssim al PSC-R la possibilitat d’anar junts a les eleccions. Vam constituir d’aquesta manera la coalició que aplegava CDC, l’EDC de Ramon Trias Fargas i el PSC-R de Josep Pallach. Vam acollir també l’històric i molt minoritari Front Nacional de Catalunya de Joan Cornudella. Amb el nom Pacte Democràtic, vam presentar-nos tots quatre a les eleccions.

Abans, a la primavera d’aquell any, dirigents de la UCD d’Adolfo Suárez ens havien proposat que ens incorporéssim al seu partit. Vam rebutjar l’oferiment des de la nostra posició de partit nacionalista català de centreesquerra independent de Madrid i fent una declaració de principis sobre el pal de paller que volíem representar a Catalunya.

La llista electoral del Pacte Democràtic va estar encapçalada per aquests tres noms: Jordi Pujol, de CDC, Ramon Trias Fargas, d’EDC, i Josep Verde i Aldea, del PSC-Reagrupament. Verde i Aldea era el nou secretari general del PSC-Reagrupament. Josep Pallach, que inicialment havia d’ocupar el número tres de la llista, havia mort sobtadament la matinada del dia 11 de gener d’aquell any.

Va ser una gran pèrdua. Si hagués viscut, Pallach hauria tingut una paper de primera línia en la política catalana. Fer futuribles i ucronies no sé si té gaire sentit, però de vegades també penso en el meu mestre Jaume Vicens Vives, mort prematurament l’any 1960, i estic convençut que durant la transició política, quan els líders eren molt necessaris, ell hauria estat un home molt cobejat per algunes formacions. Si Vicens hauria acceptat encapçalar un projecte polític, naturalment no ho puc afirmar.

Darrere dels tres noms esmentats de la nostra llista seguien els de Miquel Roca, que iniciava una brillant carrera parlamentària de molts anys; el d’Àngel Perera Calle, un company de Rubí d’origen sevillà, i el de Macià Alavedra, que en el futur seria una presència constant en els meus governs. Érem els sis de la circumscripció electoral de Barcelona que obtindríem l’acta de diputat.

El dia 15 de juny al vespre, quan les urnes ja s’havien tancat, i s’havia iniciat el recompte de vots, em trobava al meu despatx. Dos companys van entrar-hi tot il·lusionats. L’un duia l’escrutini definitiu de Teià, el poble del Maresme veí de Premià de Dalt. L’altre, el d’una taula de la dreta de l’Eixample de Barcelona. Em vaig mirar els papers i els vaig dir: «Prepareu-vos, perquè els resultats seran dolents. Si a Teià i a aquesta taula guanyem justets, els resultats de Santa Coloma de Gramenet ens arrasaran.» Va ser així mateix.

No en vam saber. Érem aquells pipiolis que durant la campanya havíem recomanat votar qualsevol partit mentre fos català i democràtic. Dèiem: «Aquest és el nostre programa. Us demanem que el voteu. Però si no us convenç, voteu un partit que sigui catalanista i demòcrata.» Quina ingenuïtat. Quina bona fe. Una ingenuïtat, una bona fe, que eren conseqüència de la nostra mentalitat basada més en el servei que en el poder, més en el patriotisme que en l’esperit de partit. És una actitud bonica, i com que és bonica potser en altres moments la gent ens l’ha agraït i recompensat. Però no va ser així al juny del 1977. No teníem gaire tècnica ni gaires diners. Els socialistes van rebre suports materials i humans i el consell tècnic dels partits germans estrangers. La UCD de Suárez i el PSUC, també. Nosaltres no disposàvem de res ni de ningú tret de nosaltres mateixos, a la vegada que vam pagar l’entrada tardana a la política. La UCD de Suárez hi havia irromput encara més tard, però havia posat a treballar la maquinària de l’estat.

Uns altres exemples completaran el nostre enfocament idealista. La campanya em va portar a fer un míting electoral a Móra d’Ebre. En aquell moment s’estaven construint les centrals nuclears d’Ascó i hi havia un fort moviment social i polític en contra d’aquestes instal·lacions. Amb arguments enganyosos i demagògics, els partits prometien que si governaven no solament en farien aturar la construcció, sinó que aterrarien l’obra feta. Ho deien tots: des dels comunistes a la UCD passant pel PSC. Jo vaig dir als reunits en el míting: «Tots us enganyen. Guanyi qui guanyi, ningú frenarà les obres i les centrals acabaran funcionant. El que heu de fer no és persistir en una protesta inútil ni creure en falses promeses, sinó dirigir-vos a l’empresa i, sobretot, al govern central o al Congrés perquè us ofereixin compensacions.» Anys més tard, en altres eleccions, a la Ribera d’Ebre férem un bon paper. En aquella ocasió, no. Evidentment, tots els altres partits van incomplir les promeses. La construcció de les centrals es va completar i van funcionar. Vull creure —ho necessito creure per no tenir de mi mateix un concepte massa negatiu com a polític— que aquesta manera nostra de fer i de dir ens ha ajudat a oferir una imatge seriosa, de gent que mereix confiança. Altrament no s’explicaria que, en conjunt, haguem tingut una bona trajectòria electoral i política.

Vam dedicar també molt temps, esforç i diners a fer campanya en llocs com Santa Coloma de Gramenet o l’Hospitalet. Jo ho justificava dient que els vots que un partit catalanista obtingués en un barri d’immigració valien el doble. Des d’un punt de vista de país era del tot veritat. Però si haguéssim concentrat els esforços a l’Eixample i a Teià hauríem obtingut millors resultats.

Vam ser víctimes, i molt, de la impregnació ideològica dominant. Si els resultats d’aquestes primeres eleccions ens van causar decepció és perquè la simpatia que molta gent ens transmetia ens havia fet creure que el nacionalisme que representàvem i l’esperit constructiu que oferíem obtindrien més adhesions. L’11 de setembre de l’any anterior s’havia celebrat a Sant Boi de Llobregat la primera gran concentració catalanista des de la mort de Franco, en la qual el secretari general adjunt de CDC, Miquel Roca, havia estat un dels tres oradors amb una intervenció molt brillant i aplaudida. Els nostres mítings eren un èxit de gent amb un gran estat d’ànim. Les reivindicacions nacionalistes es palpaven en l’ambient i ens vam pensar que CDC i el Pacte Democràtic, que es presentaven amb el nacionalisme per davant de tot, les podrien recollir. Una cosa era el que nosaltres pensàvem i una altra era el parer de la gent. I la gent en aquella ocasió va decidir que no ens havia arribat l’hora i que el que tocava eren les esquerres. La mort de Franco havia creat una gran descompressió, i de manera reactiva els electors es van deixar endur per l’alenada que les esquerres representaven. La gent volia un canvi radical, i els que l’oferien amb més garanties eren el PSC i el PSUC i, a Espanya, el PSOE. L’esquerra, l’esquerra, l’esquerra… Arreu es parlava amb fascinació de l’esquerra. I la gent que tenia por de l’esquerra i del canvi, que també n’hi havia i molta, va votar la UCD, que era l’aposta més segura.

Vull aportar un fet que explica alguns errors d’apreciació. Uns quants dies després de la manifestació de Sant Boi, el governador civil de Barcelona que l’havia tolerada, Salvador Sánchez Terán, em va cridar al seu despatx. Tenia sobre la taula una gran fotografia aèria de la plaça on s’havia fet la concentració, plena de gent. La imatge estava dividida en quadrícules. «Vostè mateix, compti», em va indicar el governador. «Aquí té una lupa; la situa sobre cada quadrícula, i vagi comptant gent. Disposa de tot el temps que vulgui.» Els organitzadors de l’acte havíem parlat d’una assistència de vuitanta mil persones. Els més optimistes l’havien elevada a cent mil. Amb la lupa sobre la fotografia del governador sortien uns altres comptes. No havíem passat de divuit mil. La tradició d’inflar el nombre de participants en qualsevol acte reivindicatiu ens ve d’aleshores i per això vaig admirar tant la tasca d’aquella entitat independent que es va dir Contrastant i que en acabat de cada manifestació feia baixar dels núvols i acceptar la realitat als qui la volien acceptar i tocar de peus a terra.

El PSC va fer una jugada hàbil. Els socialistes catalans, encara que ara i durant molt temps hagin afirmat el contrari, eren i van ser sempre contraris a Tarradellas. Molts, quan s’hi referien, l’anomenaven poc respectuosament «el Vell». Veient, però, que el prestigi del president a l’exili creixia entre els catalans, el dia 14 de juny, l’anterior a la jornada electoral, el dia de reflexió, els seus dirigents es van traslladar a Perpinyà, on llavors Tarradellas residia, per fotografiar-se al seu costat i donar a entendre que gaudien del seu suport.

Vam treballar de totes maneres amb energia i il·lusió i malgrat tot esperançats, però durant la campanya ja vaig percebre que les coses no ens anaven bé. En sortir de la Monumental, on havíem celebrat el míting de final de campanya, vaig comentar a uns companys: «No ho sé, hi he trobat a faltar alguna cosa.»

El PSC va treure el 28,4% dels vots, i el PSUC, darrere seu, el 18,2%. Nosaltres vam fer un 16,8%, que ens va situar lleugerament per darrere de la UCD de Suárez. Vam ser la primera força a Lleida i a Girona, però entre les quatre circumscripcions només vam obtenir onze diputats que molt aviat, així que es constituís el Congrés, quedarien reduïts a vuit. L’alenada d’esquerres va ser tan potent que es van produir baixes en les nostres pròpies files. Els tres diputats pallaquistes que havien concorregut a les eleccions amb el paraigua del Pacte Democràtic ens van anunciar que ens abandonaven per anar a fer companyia al PSC-PSOE.

Adolfo Suárez va saber llegir els resultats. Si, com totes les forces polítiques catalanes demanàvem, la Generalitat finalment s’havia de restaurar, el seu president seria Joan Reventós. Un socialista que rebria el suport dels comunistes. I llavors, per evitar un front popular a Catalunya, Suárez va cridar Tarradellas, «el Vell», i, per això mateix, moderat Tarradellas.

El president, des de l’exili, veia confirmada la seva intuïció: l’hora de la Generalitat havia arribat.





5


EL RETORN DE TARRADELLAS

El matí del dilluns 27 de juny de 1977, dotze dies després de les eleccions que havien donat la victòria dels partits d’esquerres a Catalunya, vaig mantenir una conversa amb Frederic Rahola, el representant de Josep Tarradellas a l’interior. Em va dir: «Em sembla que aviat tindrem notícies sobre el retorn del president.» Aquell mateix matí em va telefonar Joan Reventós: «En saps alguna cosa? Em diuen que Tarradellas va cap a Madrid.» El vaig notar alarmat. Jo no en sabia res.

El president del govern espanyol i el president de la Generalitat a l’exili van celebrar aquell dia la primera entrevista cara a cara. Tarradellas en va sortir manifestant hàbilment que la conversa havia anat molt bé, quan en realitat havia anat molt malament, tal com ell mateix reconeixeria més tard. Els dos homes no s’havien entès. Però Suárez de cap manera volia que Catalunya caigués en mans de socialistes i comunistes. Tarradellas va ser rebut pel rei el dia 29. Va tenir una nova reunió amb Suárez l’1 de juliol, i finalment es va decidir la restauració de la Generalitat.

L’endemà, dissabte, Tarradellas va convocar l’Assemblea de Parlamentaris Catalans al domicili madrileny de Manuel Ortínez, on el president s’allotjava. L’Assemblea aplegava els diputats catalans de diferents partits i la seva missió consistia a unir forces per defensar el retorn de la Generalitat i el seu president i advocar per l’autogovern a Catalunya. Ens vam trobar Anton Cañellas, Joan Reventós, Josep Verde Aldea, Antoni Gutiérrez Díaz, Heribert Barrera, Miquel Roca, Josep Maria Cullell i jo.

Tarradellas ens va comunicar que així que fos possible, i després d’uns imprescindibles tràmits i de l’oficialització del restabliment de la Generalitat, tornaria a Catalunya com a president. Ho vam celebrar i el vam felicitar. Per part meva, sincerament. Quan ja ens n’anàvem, Tarradellas em va indicar: «Vostè, Pujol, quedi’s un moment.» Així que vam restar sols, em va dir: «No s’ho agafi malament.» Vaig pensar que el destinatari d’aquestes paraules hauria d’haver estat Joan Reventós, no pas jo. Era Reventós, el triomfador de les eleccions del juny, qui podia veure en Tarradellas un obstacle per al seu accés a la presidència de la Generalitat. Però Tarradellas sempre va estar segur que jo seria el seu successor. Un dia, l’esposa d’un home de la seva confiança m’havia fet aquest comentari: «Ja sé que vostè i Tarradellas mantenen una relació especial, però no es preocupi perquè ell el valora.»

Abans de deixar-me marxar, Tarradellas encara hi va afegir unes paraules: «Això de l’autonomia i l’autogovern, es podrà estendre a totes les regions d’Espanya.» El comentari em va sorprendre, perquè fins llavors la idea habitual de Tarradellas era que el govern de Catalunya havia de ser únic i inassimilable. No vaig poder destriar si això li agradava o no, però el cas és que el «café para todos», el projecte d’escampar autonomies per totes les regions, Espanya amb la intenció de neutralitzar el govern de Catalunya i la seva singularitat com a país, començava a congriar-se. I els catalans hem entrat en aquest joc amb poca prudència, amb ingènua generositat i amb ganes de fer les coses més fàcils.

L’11 de setembre es va celebrar als carrers de Barcelona la gran manifestació que va aplegar centenars de milers de persones al crit de «Llibertat, Amnistia i Estatut d’Atonomia». No em van caldre les quadrícules i la lupa del governador per entendre que al passeig de Gràcia no devíem sumar el milió que els més optimistes van calcular, però sigui com sigui aquella manifestació va ser realment molt gran i espectacular i de gran transcendència política. Adolfo Suárez va tenir nous motius per sentir-se impressionat per la força de Catalunya i per pensar que la seva estratègia de retorn del president Tarradellas era la correcta. Només ell, va pensar, podia temperar una situació que a Catalunya bullia a molts graus.

Dues setmanes més tard de la manifestació, el 28 de setembre, ens vam trobar a la Cambra de Comerç de Perpinyà Frederic Rahola, delegat de Josep Tarradellas a Catalunya; Macià Alavedra, d’EDC; Heribert Barrera, d’ERC; Anton Cañellas, d’UDC; Carles Güell, del Centre Català; Gregorio López Raimundo, del PSUC; Joan Reventós i Josep Maria Triginer, del PSC-PSOE; Carles Sentís, de la UCD; Josep Verde Aldea, del PSC-R, i jo, en nom de CDC. Laureno López Rodó, l’exministre de Franco i en aquell moment diputat d’Alianza Popular, va enviar una carta d’excusa i de suport. Els nostres amfitrions van ser Salvador Sánchez Terán i Josep Tarradellas. Sánchez Terán, que feia poc havia abandonat el càrrec de governador civil de Barcelona i era en aquells moments diputat a Madrid per la UCD, havia estat l’home triat per Suárez per mantenir les negociacions entre Tarradellas i nosaltres.

Al final de moltes hores de negociacions, a les 11 de la nit, els reunits vam aprovar per unanimitat un acord que acabava així: «Todos los reunidos han refrendado los principios básicos que han presidido esta negociación para el restablecimiento de la Generalidad provisional, concretados en los siguientes puntos: a) El principio de la unidad de España y de la solidaridad de todos los pueblos que la integran. b) El reconocimiento de la personalidad de Cataluña simbolizada en el restablecimiento de la Generalidad provisional. c) El proceso de restablecimiento y desarrollo de la Generalidad provisional, de conformidad con la legislación vigente y sin condicionar la futura Constitución.»

Josep Tarradellas va arribar a Catalunya el diumenge 23 d’octubre, després de fer una marrada de tres dies a Madrid. Amb els altres líders polítics, em vaig mantenir al Palau de la Generalitat esperant que vingués en comitiva des de l’aeroport de Barcelona. El president va entrar al Palau, ens va saludar i va sortir al balcó acompanyat de tots nosaltres. Va cridar «Ja sóc aquí», i, tal com havia calculat des del fons dels anys, la gent el va aclamar.

El pacte de Perpinyà havia establert quina seria la composició del govern provisional atenent la representació de cada partit, i Tarradellas el va constituir. Frederic Rahola va ocupar la cartera de Governació. Més tard seria substituït primer per Manuel Ortínez i després per Josep Maria Bricall, tots dos homes de confiança de Tarradellas. Pere Pi i Sunyer, de CDC, es va ocupar d’Ensenyament i Cultura. Joan Josep Folchi i després Eduard Punset, d’UCD, van portar Economia. Ramon Espasa, del PSUC, Sanitat. Narcís Serra, del PSC, Política Territorial. Josep Roig, d’ERC, Agricultura. Joan Codina, del PSC, Treball. Completàvem el gabinet, sense cartera, el dirigents dels partits polítics: Joan Reventós i Josep Maria Triginer pel PSC-PSOE, Antoni Gutiérrez Díaz pel PSUC, Carles Sentís per UCD, i jo per CDC.

Era un govern sense cap competència ni recursos econòmics. Elaboràvem alguns estudis, alguns plans pensant en el futur, i poca cosa més. No vol dir que aquests estudis no tinguessin importància. Un en concret, obra de Joan Guitart i Paco Noy i sorgit del Departament d’Ensenyament, va assentar les bases del que seria més tard la política de normalització lingüística dels meus governs.

En les reunions setmanals ens limitàvem a parlar, a canviar impressions. Tarradellas rememorava episodis de la Generalitat republicana i dels seus anys a l’exili. L’endemà d’arribar a Catalunya, el seu primer moviment havia consistit a visitar el capità general a la seu de Capitania. Li agradava explicar-nos la satisfacció que havia sentit quan el sentinella de la porta s’havia quadrat davant la seva presència. Per a Tarradellas era molt important que el restabliment de la Generalitat fos ben acceptat per l’exèrcit, i pensava que amb aquella rebuda havia guanyat una batalla. No deixava de ser una visió realista de la situació del moment.

El càrrec de president de la Generalitat duia aparellat el de president de la Diputació de Barcelona. Els presidents de les diputacions de Girona, Lleida i Tarragona, que conservaven els càrrecs des que havien estat nomenats pel règim franquista, van presentar la dimissió a Tarradellas i es van posar a la seva disposició. Hauria estat possible en aquell moment suprimir aquests organismes provincials de segon ordre polític i traspassar-ne les competències a la Generalitat. Les diputacions tenien recursos econòmics i moltes atribucions municipals, culturals o d’infraestructures que la Generalitat hauria pogut gestionar. Tot i que la majoria dels partits érem favorables aleshores a la dissolució de les diputacions, Tarradellas no va voler donar el pas. Ell, que des de Presidència disposava d’un bon pressupost, no va tenir cap interès a donar corda als seus consellers. Això és així. Encara que, en defensa seva, potser es podria dir que Tarradellas va témer que la Generalitat fos vista per bona part de Catalunya com una institució centralitzadora, si d’entrada concentrava el poder de les diputacions. De tota manera, amb moderació, habilitat i ganes de fer-ho, aquell moment s’hauria pogut aprofitar millor.





6


ESPANYA, ACTITUD RESPONSABLE

Mentrestant, jo seguia la meva via com a diputat a Madrid dos o tres dies a la setmana. Ho alternava amb les sessions setmanals del govern de la Generalitat i amb la feina de partit.

El nostre grup parlamentari al Congrés, que aleshores s’anomenava Minoria Catalana, va agafar prestigi des del primer moment. Val a dir que a l’hora de les intervencions comptava amb algunes veus molt de primera línia, especialment en Roca, en Trias Fargas, l’Alavedra…

A començament de juliol del 1977, Ramon Trias Fargas, Miquel Roca i jo vam definir les línies mestres d’actuació de CDC pel que fa a la política espanyola. Unes línies que després van ser assumides per CiU quan el nostre partit va arribar a l’acord amb Unió Democràtica i que hem seguit fins al dia d’avui.

El nostre objectiu primer era aconseguir un alt nivell d’autogovern per a Catalunya i un reconeixement clar de la nostra personalitat col·lectiva. L’altra prioritat era la consolidació de la democràcia. Finalment, calia que Espanya progressés i es modernitzés, que anés bé. I per això calia que hi hagués estabilitat i continuïtat.

El mateix juliol del 1977, un cop constituït el Congrés i Adolfo Suárez investit president del govern, Ramon Trias Fargas i jo vam anar a visitar el nou ministre d’Economia i a la vegada vicepresident del govern, el professor Enrique Fuentes Quintana. Trias Fargas, economista com ell, en aquells moments ja destacava com a parlamentari. Les polèmiques que mantenia amb el ministre d’Hisenda, Francisco Fernández Ordóñez, se situaven en un gran nivell. Fernández Ordóñez estava engegant la reforma fiscal i Trias li discutia l’excessiu èmfasi que el seu Ministeri posava en els impostos directes quan la majoria dels països europeus, que ell coneixia bé, els equilibraven amb els indirectes. Crec que tècnicament Trias tenia raó. En privat molts també la hi donaven, però l’ambient polític i social del moment no permetia anar per aquí.

El Trias que es va presentar aquell dia davant Fuentes Quintana era un home molt informat i amb un prestigi d’economista reconegut. Va dir al vicepresident: «Ens fa la sensació, professor, que l’economia espanyola es troba en un moment greu, com indiquen tots els informes; un moment francament perillós. La deriva ens pot dur a una situació semblant a la que travessen alguns països sud-americans. La inflació s’ha enfilat al 22%…» En aquest punt el professor Fuentes Quintana va interrompre l’exposició de Trias: «Oficialment és del 22% com vostè diu, però en realitat està situada en el 26%, amb tendència a pujar.» Trias Fargas, més carregat de raó, va seguir: «Tenim confiança en vostè. Hem llegit les seves propostes i les trobem encertades. Li venim a dir que qualsevol mesura que vostè i el seu govern prenguin per millorar una conjuntura tan delicada comptarà amb el nostre suport.» Hi va afegir: «Vostès tenen ara 168 diputats. Nosaltres en tenim 11, amb la possibilitat de veure’ls reduïts a 8, si n’hi ha tres que es passen a les files del PSC-PSOE. Però, tot i així, 168 i 8 sumen 176, que és la majoria absoluta.»

En aquell moment estàvem d’acord amb el govern i no vam demanar res a canvi. En teníem prou de contenir l’esllavissada política i econòmica. En el futur, amb els governs de Felipe González o de José María Aznar, el suport al govern el negociàrem amb contrapartides. Però, d’una manera o altra, aquesta ha estat la política de responsabilitat constant primer de CDC i després de CiU.

En aquella mateixa entrevista, Trias Fargas i jo també vam plantejar a Fuentes Quintana que caldria fer un esforç d’entesa amb els socialistes i els comunistes. La UCD, ni que fos amb la majoria parlamentària assegurada per nosaltres, no podria encarar tota sola la democratització espanyola. En Roca n’havia parlat també amb el ministre i home de confiança de Suárez, Fernando Abril Martorell, i, en els passadissos del Congrés, ho havíem dit al mateix president. La crisi econòmica estava molt enverinada, les protestes sindicals eren molt fortes. Calia arribar, dèiem, a uns acords mínims d’estat amb l’oposició i els agents socials. Ens va complaure veure que els nostres interlocutors, començant per Suárez, compartien la nostra idea. Passat l’estiu, el govern, els partits i els sindicats vam formalitzar i signar els pactes de la Moncloa, una de les eines de consens més poderoses en la pacificació de la transició política. En representació de Minoria Catalana, hi vam assistir en Roca i jo. En Roca, com a portaveu. Aleshores, Roca ja estava molt ben introduït en el món polític de Madrid.

Fernando Abril Martorell ens va oferir d’entrar al govern. En vam parlar. Trias Fargas probablement hi hauria tingut un càrrec amb competències sobre qüestions europees. Altres vegades, al llarg dels anys i amb altres governs, hem estat objecte d’una mateixa oferta. Només aquella vegada, pensant que calia de totes totes assegurar el procés de la transició, ens vam inclinar per acceptar-la. Però, com que no ens la van reiterar, no se’n va parlar més.

Com a diputat, vaig formar part de la Comissió de Defensa. Enrique Múgica n’era el president i jo el vicepresident. Un socialista del PSOE i un nacionalista català, situats al capdamunt d’un organisme amb competència sobre els militars. Es tractava d’un gest simbòlic. Volíem transmetre a l’exèrcit el compromís de les esquerres i els nacionalismes en el canvi tranquil de les estructures polítiques i militars. El 23 de febrer de 1981, durant el cop d’estat d’Antonio Tejero i Milans del Bosch comprovaríem la relativitat de l’esforç.

Un dia, Múgica i jo vam anar a visitar el complex militar de la División Mecanizada Brunete, prop de Madrid. Vam fer una ullada a les instal·lacions, vam ser convidats a pujar a uns tancs… El general que ens va rebre i acompanyar no va parar tota l’estona d’oferir-nos un discurs d’un gran fervor antidemocràtic. Quan vam ser a fora, Múgica em va preguntar: «Com ho has vist?» Li vaig dir: «Bé; no ens han arrestat.» Aquell general era Luis Torres Rojas. Uns mesos més tard seria desplaçat a una guarnició de la Corunya. El 23 de febrer de 1981 es faria un nom com a un dels inductors i protagonistes del cop d’estat.

El 28 de juny de 1978 ETA va matar el periodista basc José María Portel. Quan la notícia va arribar a la Comissió de Defensa, un dels seus membres, diputat del PSOE, va exclamar molt indignat: «Hasta aquí podíamos llegar, matar a un periodista.» Em vaig irritar, i ho vaig dir. Va ser desagradable. Els socialistes no s’indignaven tant quan mataven un guàrdia civil o un militar. Fins i tot ho aprofitaven de vegades per carregar contra el govern.

CDC primer i CiU més tard sempre van condemnar i han condemnat qualsevol acció terrorista, fos qui fos el grup que la perpetrava i fos qui fos la víctima. Lamento i critico que en aquella època tremendament complicada, el PSOE de vegades utilitzés el terrorisme per canalitzar la divergència política. Suárez va saber valorar aquesta actitud nostra. Va entendre que, en els moments difícils, de qui obtindria suport seria de nosaltres, de vegades en solitari. I quan Suárez va plegar i jo ja era president de la Generalitat, el seu successor al capdavant del govern espanyol, Leopoldo Calvo Sotelo, tot i ser més reticent a alguns plantejaments nostres, va poder continuar comptant amb nosaltres en les ocasions crítiques. La prova n’és que Calvo Sotelo sempre ens va mantenir al corrent de les decisions més importants del seu govern, de vegades a través de Miquel Roca i el grup parlamentari que Roca presidia i de vegades directament amb la Presidència de la Generalitat quan es tractava d’assumptes d’estat.

Una vegada Calvo Sotelo em va trucar per explicar-me que rebia pressions per ocupar el País Basc amb l’exèrcit. «T’arribaran notícies sobre aquestes pressions, et diran que estic disposat a rendir-m’hi, però tu sàpigues que no m’hi doblegaré.» Parlem de quan l’activitat d’ETA era més frenètica que mai, de quan Rodolfo Martín Villa, el ministre de Governació, em deia: «Tu no saps quin sofriment significa que a mitja nit truqui el telèfon. Darrere cada trucada hi ha un mort.»

Un altre dia Calvo Sotelo em va telefonar, al mateix temps que el seu ministre José Pedro Pérez Llorca ho feia a Miquel Roca, per dir-me que el diumenge següent el govern presentaria la petició d’adhesió a la NATO, en contra de la voluntat del PSOE. «Ho farem com a fet consumat, però hem cregut que vosaltres ho havíeu de saber.» Em va explicar per quins motius havia d’actuar d’aquesta manera: «Sabem que el PSOE pensa presentar una moció en contra de l’ingrés i no estem segurs que una part dels nostres mateixos diputats no la secundin.» Eren els temps en què la UCD es desmembrava.

I encara vull explicar una altra confidència de Leopoldo Calvo Sotelo. Va ser unes setmanes més tard del cop de Tejero: «President, rebo indicacions perquè no se celebri el judici als militars colpistes. Em diuen que augmentarà el malestar a les casernes. Però el judici el tirarem endavant, perquè els fets van ser molt greus i no podem actuar com si res no hagués passat.»

De la nostra actitud davant l’entrada d’Espanya a la NATO, com de tota aquesta època de la presidència de Calvo Sotelo, n’haurem de parlar amb deteniment més endavant, en el segon volum d’aquesta narració. Si m’he avançat és perquè quedi clar que la nostra col·laboració amb els governs d’Espanya, quan l’hem considerada necessària per al bé general del conjunt del país, arrenca de l’inici de la transició política a la democràcia. Les mostres de confiança de Calvo Sotelo van tenir lloc quan el seu partit, la UCD fundada per Suárez, es trobava en procés de descomposició i el mateix Suárez, que acabaria creant una altra formació política, havia dit: «Hay aires de desbandada en mi partido.» Sabíem que el govern no podria aguantar molt temps perquè la seva feblesa era extrema, però mentre l’oposició socialista se li tirava al damunt amb totes les forces i en aquesta lluita cos a cos els socialistes portaven les de guanyar, nosaltres no vam burxar les ferides sinó que vam donar suport al govern perquè pogués fer front als greus reptes que se li presentaven i que calia superar.

Quan era president del govern, Suárez havia fet en una ocasió un discurs magnífic, una d’aquelles peces oratòries que tan bé li sortien quan improvisava. Va ser en resposta a Felipe González o a Alfonso Guerra. Un dels dos dirigents i diputats del PSOE havia dibuixat una visió catastrofista del país des de la tribuna del Congrés. Suárez, deixant els papers a banda, es va aixecar. Va dir —cito de memòria—: «Després de quaranta anys de no haver-hi fet reformes tenim una casa amb les parets mestres que necessiten ser reforçades i amb moltes reparacions pendents. Hem de cridar el paleta perquè hi ha goteres, hem d’avisar el lampista perquè les canonades perden aigua i les aixetes no ragen, ha de venir el fuster perquè les portes no ajusten, haurà de passar el pintor.» Un cop fetes aquestes concessions al diagnòstic de l’oposició, Suárez va encarar el final del seu discurs: «El que passa és que tot això ho hem de fer vivint tots a dins d’aquesta casa, i vivint-hi bé. No podem sortir a fora esperant que ens l’arreglin.»

Molts anys més tard, un personatge de primera fila del PSOE em va confessar. «Ens va anar molt bé que al començament de la transició vosaltres apuntaléssiu el govern de Suárez. Això garantia la seva continuïtat, llavors del tot necessària, i a nosaltres ens permetia fer una oposició més dura, tal com bona part del nostre electorat ens reclamava.»

Un reconeixement de la nostra actitud responsable aleshores i sempre. Em pregunto: potser massa responsable?





7


LA CONSTITUCIÓ DEL CATALANISME FEBLE

La primera legislatura era constituent, i el nostre grup va participar en l’elaboració de la Constitució espanyola. En aquesta feina delicada va sobresortir la personalitat de Miquel Roca, que era un home molt preparat i tenia una extraordinària capacitat dialèctica. Si vam aconseguir que Roca fos un dels membres de la Comissió Constitucional fou, a part de la seva qualitat personal, pel prestigi del nostre grup parlamentari i per la importància que en aquell moment Espanya donava a Catalunya. Catalunya era observada com un potencial problema important, mentre que, a la vegada, tothom s’adonava que podia fer una contribució molt positiva al procés democràtic. Molt positiva i molt particular, d’una qualitat pròpia.

Roca i jo vam fer introduir a la Constitució el terme nacionalitat per definir implícitament Catalunya, i, per extensió, el País Basc i Galícia. Com que el concepte nació no era acceptat per les forces polítiques espanyoles i la paraula regió no es corresponia amb la nostra realitat històrica i cultural, vam trobar aquesta fórmula de compromís. Ho vam fer contra l’opinió del president Tarradellas, que no volia que es parlés ni de nació ni de nacionalitat.

En les discussions del text fonamental de la democràcia espanyola vam perdre una batalla important. No ens vam saber oposar amb més decisió a la filosofia uniformadora, federalista, del «café para todos». La Constitució va imposar l’autonomia a totes les regions espanyoles, incloses les que no l’havien reclamada mai i les que ni tan sols la volien. Nosaltres no vam poder deixar fixat amb prou contundència que Catalunya presenta una personalitat diferenciada dintre del conjunt. D’una manera o altra ja es diu, però sense l’èmfasi que hauria evitat el gran desgavell que des d’aleshores s’ha produït. Cada vegada que el govern de Catalunya ha reivindicat alguna competència o alguna millora totes les autonomies restants han exigit el mateix tracte en nom de la igualtat emparada per la Constitució. Qualsevol avenç en l’autogovern de Catalunya ha estat considerat una discriminació o un privilegi.

Per què vam perdre aquesta batalla? Per les raons de caràcter extern que acabo d’exposar però també per feblesa dels partits catalans. Feblesa deguda, en part, al fet de no tenir les idees prou clares, de no haver preparat prou a fons el que s’havia de fer. També per aquesta nostra tendència excessiva a edulcorar les pròpies reclamacions. Afegim a la llista de motius la situació que hi havia a Catalunya. El catalanisme era sentimentalment fort, però políticament feble. Els partits catalans que situaven Catalunya per davant i que no depenien de Madrid a l’hora de prendre decisions i defensar les posicions que més convenien al nostre país eren clarament minoritaris. Això fou així des de juny del 1977, moment en què es van produir les primeres eleccions, fins al març del 1980, quan se celebraren les que portaren CiU a governar la Generalitat. Entre aquestes dates marcades pel catalanisme tebi, se situen dos moments decisius: primer, l’elaboració de la Constitució; després, les discussions de l’Estatut, tant al parador de Sau, on es van iniciar, com a Barcelona, on van continuar, com a Madrid, d’on va sortir el text definitiu. CDC —CiU encara no existia— es va trobar molt sola en tot aquest procés. El PSC era el partit més fort. Darrere seu seguien la UCD i el PSUC i els quarts érem nosaltres. El PSC i la UCD van seguir fil per randa el que els deien des de Madrid. El PSUC era més independent dels seus companys comunistes espanyols, però no del tot, i sobretot tenia un objectiu molt principal, que era no desenganxar-se del PSC. L’únic aliat amb qui nosaltres podíem comptar era ERC, aleshores molt i molt feble. I, a més a més, el 1977 CDC havia perdut d’entrada tres dels onze diputats que tenia.

Alfonso Guerra, llavors destacat dirigent del PSOE, ha reconegut ara, al 2007, en una entrevista al diari El Punt, allò que molts altres diuen més en privat. Ha dit: «Hauria estat ideal que el 1977 s’haguessin recuperat només els estatuts de Catalunya i el País Basc.» I hi ha afegit: «Però el president Adolfo Suárez va creure que recuperar la legalitat republicana hauria comportat molts problemes.»

Guerra culpa Suárez, i és cert que Suárez i el seu ministre Manuel Clavero Arévalo van ser els propugnadors del «café para todos». Ho van ser, en part, per neutralitzar davant de l’exèrcit i de molts sectors tradicionalment centralistes i hostils l’impacte de les reclamacions de catalans, bascos i gallecs. I ho van ser, en part i probablement, perquè començava a aparèixer —tot i que encara somort— el rebuig contra la singularitat catalana, mentre la gallega era ignorada i la basca mig acceptada. Però si les declaracions d’ara fetes per Guerra resulten xocants és perquè encara que el PSOE primer no va ser defensor del cafè generalitzat, aviat es va sumar a la repartidora autonòmica per raons tàctiques i electorals. S’hi va sumar tant, que va arribar a desbordar en entusiasme la UCD en el moment de la celebració del referèndum d’Andalusia. L’autonomia andalusa va obrir les portes a una universalització molt accentuada del «café para todos».

Jaime García Añoveros, ministre d’Economia i Hisenda en un dels governs de Suárez, persona molt amiga de Trias Fargas i comprensiva amb Catalunya, va escriure al cap d’uns anys en un article que a Espanya es generalitzaria el sistema autonòmic «por arrastre» de Catalunya i que aquest sistema trobaria el sostre «hasta donde Catalunya sea capaz de llegar». Acabava dient: «El hecho diferencial catalán quizá sea esta función real de liderazgo.» No cal dir que de cap manera no podem acceptar aquesta apreciació, tot i ser dita amb cordialitat i com un compliment. El catalanisme ha tingut sempre una voluntat de col·laborar en el progrés general espanyol. També de reforçar la capacitat d’iniciativa i la responsabilització de tots els territoris espanyols. I es pot dir que sense Catalunya i sense el catalanisme no hi hauria autonomies a Espanya. Però no podem acceptar ni hem de permetre que la nostra contribució treballi en contra de la nostra pròpia identitat i del sostre d’autogovern que lògicament ens correspon.

Un dia Calvo Sotelo va tenir un moment de sinceritat amb mi. Era a començament del 1982, un any després del cop del 23-F i amb la Llei d’Harmonització Autonòmica, la LOAPA, sobre la taula. Calvo Sotelo, llavors president del govern, va fer una estada d’un parell de dies a Barcelona i va venir a visitar-me al Palau de la Generalitat. Un gest, per cert, insòlit i que no s’ha repetit mai més. Ha estat l’únic cop que un president del govern d’Espanya ha anat a trobar el president de la Generalitat al Palau. Em vaig queixar davant seu de la uniformitat autonòmica que des de Madrid s’anava introduint. Li vaig dir que ni per història ni per vocació ni per identitat molt pròpia Catalunya i la Generalitat no podien rebre un tractament homogeni i despersonalitzador. Calvo Sotelo rebutjava els meus arguments, deia que no tenia raó.

En acabar la conversa, vam sortir del meu despatx i vam fer una passos per la galeria gòtica. Ens vam aturar per contemplar el Pati dels Tarongers. Vesprejava. Els llums s’havien encès. En la mitja foscor de l’hora, el Pati feia molt goig. Presentava una imatge esplèndida, d’una rara elegància. Una noblesa antiga equilibrada, mesurada. Una virilitat tendra, profunda i íntima. El president del govern espanyol i jo vam romandre en un silenci contemplatiu. Tot d’una, Calvo Sotelo, que és un home sensible i que té el sentit de la Història, em va dir: «No repitas nunca a nadie mis palabras, pero debo decirte que te comprendo y que llevas razón.»

Espero que Calvo Sotelo no em tingui en compte la indiscreció. En descàrrec meu haig de dir que confessions d’aquesta mena m’han estat fetes per més de dos i més de tres protagonistes de la transició. Alfonso Guerra, com hem vist, ja comença a fer-les públiques.





8


FER PARTIT

I mentrestant jo anava fent partit, anava eixamplant la base de Convergència.

La pregunta és: com es fa un partit? Per explicar-ho em serveixo de les paraules que un dia em va dir Rodolfo Martín Villa quan era ministre de Suárez i també es trobava en el procés de contribuir a crear i estendre la UCD. Martín Villa parlant de la seva pròpia experiència, em va dir: «És divendres. Posem que són les deu del vespre. Has acabat una setmana de feina i només et ve de gust anar a casa i descansar. En comptes d’anar a casa, en comptes de descansar i veure la família, assisteixes a un sopar amb militants o possibles militants. Dorms res, tres hores, i de bon matí agafes el cotxe i et plantes a Logronyo on uns companys t’han convocat a una reunió amb gent susceptible de ser captada. Et conviden a esmorzar. Aquelles mongetes, aquell vas de vi. A tal hora has de ser a Haro, on t’espera altra gent. “Unes mongetes?” “Miri que no ens pot despreciar aquest vi.” Dines a Tudela amb uns altres convocats. “Segur que no ha tastat mai uns espàrrecs com aquests.” A la tarda berenes a Pamplona. “Aquest arròs amb llet és de tota confiança, fet a casa, ministre.” Al vespre et porten a sopar a Medinaceli i acabes dormint a Sòria. L’endemà és diumenge. Aquells pagesos que t’esperen a la cambra agrària, aquelles senyores reunides al casino al voltant d’un aperitiu, aquell dinar amb empresaris, aquell cafè de mitja tarda amb uns jubilats, aquell míting en un teatre… Arribes a Madrid destrossat, amb ganes de ser a casa. A casa, la família ja és al llit. Dorms d’una revolada i al cap d’unes hores tornes a ser al despatx.» Martín Villa concloïa: «Així es construeix un partit.» I em preguntava: «I saps, Pujol, com no es construeix un partit? Abstenint-te de fer una sola d’aquestes coses.» Abans he explicat que en les hores anteriors al nomenament d’Adolfo Suárez com a president del govern s’havia especulat sobre la possibilitat que el rei es decantés per José María de Areilza. Martín Villa, ministre de qui va resultar finalment escollit i home sempre informat, va cloure aquesta mena de manual del bon fundador de partits dient-me: «Tu, Pujol, t’imagines Areilza anant a menjar mongetes a Haro amb uns vinyaters un dissabte al matí?»

Els caps de setmana i sempre que podia, doncs, anava a trepitjar país. Si s’esqueia una campanya electoral, l’expedició era feta amb més intensitat. Un dia era a Balaguer i un altre a Sant Andreu de Llavaneres o al Vendrell o al barri barceloní d’Horta. De vegades era cridat pels militants i de vegades per algun grup de gent o una associació. «Que vingui en Pujol; a veure què diu i si ens convenç.» De la mateixa manera que deien «que vingui en Pujol», deien «que vingui en Reventós» o que vingui algú altre. Sovint, diferents líders formàvem part d’un cicle de conferències, semblantment a les de Les terceres vies del 1976 a Barcelona. L’auditori ens escoltava, ens feia preguntes, i després, arribat el cas, triava. Jo tenia l’avantatge que coneixia molta gent i el handicap, com ja he dit, d’haver fet tard a la política. De vegades, en l’actualitat, encara em trobo un amic o un conegut que en aquell moment s’havia fet socialista que em diu que s’hauria apuntat a CDC si hagués fundat abans el partit.

Recordo haver fet el meu primer míting al Teatre Ultònia de Girona, la ciutat on havia estat confinat. Al principi em preparava molt les intervencions. Hi patia una mica. Aviat vaig anar agafant confiança en mi mateix. M’hi va ajudar l’experiència acumulada de conferenciant, que arrenca de l’època de Virtèlia. De mica en mica, amb quatre ratlles escrites en un paperet per no oblidar els punts fonamentals en vaig tenir prou. No em considero un bon orador. Al costat de les intervencions tan ordenades, tan ben estructurades, d’en Miquel Roca o, en l’actualitat, de l’Artur Mas o en Josep Antoni Duran i Lleida, jo tendeixo al desordre, a la frase massa llarga, a la repetició. Ara: què és ser bon orador? Si més enllà de la peça impecable és fer-se escoltar i establir comunicació amb la gent, llavors em situo entre els que parlen amb calor i eficàcia.

El meu català és el que es parlava a Premià de Dalt cinquanta anys enrere, només que depurat de castellanismes. Era un català de bona sintaxi i tocat pel geni de la llengua. L’altre dia vaig haver de corregir una néta. Li havia caigut una cosa i va dir: «Se m’ha caigut al terra.» Fa cinquanta anys ningú no hauria construït una frase així ni a Premià de Dalt ni enlloc.

L’expansió de CDC pel territori no va ser només obra meva, sinó de molts dirigents i militants. Tothom es va arremangar. En Cullell, que havia conegut al Servei d’Estudis de Banca Catalana i que s’havia incorporat al meu projecte polític, va ser especialment eficaç. Com en Miquel Roca. Ell, tota una figura, un orador que es feia escoltar a les més elevades tribunes, també va ser molt cridat a un lloc i a un altre i també va posar els peus a molts indrets del país. Sense avergonyir-se’n, Roca va compaginar la feina del cos a cos, de trepitjar terreny i d’anar d’un lloc a l’altre a hores i dies intempestius amb el compromís d’elaborar la Constitució i l’Estatut. La política fa menjar plats de moltes menes, i, sempre que cal, mongetes amb un vas de vi.





9


ESTATUT AMB MASSA PRESSES

Un cop aprovada i sancionada la Constitució el desembre del 1978, les Corts Constituents s’havien de dissoldre per convocar noves eleccions generals. Al mateix temps, nosaltres, a Catalunya, ens trobàvem en el procés d’elaborar l’Estatut.

La Comissió que redactava l’Estatut va començar la feina al parador de Sau. Més tard les discussions es van traslladar a Barcelona. Tarradellas no va participar en la redacció de la llei. Fins a cert punt la va boicotejar manifestament quan es va negar a cedir una sala del Palau de la Generalitat a la Comissió i vam haver de reunir-nos a l’Ajuntament de Barcelona. Ni una sola vegada es va interessar per la nostra feina. Ens deia: «Això de l’Estatut és cosa de vostès.» Va ser una pena, perquè Tarradellas tenia més experiència i en sabia més que nosaltres.

Tarradellas tenia poca fe que les coses poguessin sortir bé. Creia que l’Estatut no seria possible, i, de fet, desitjava que no anés endavant. L’absència d’Estatut li assegurava una situació personal de privilegi no tan sols a Catalunya, sinó a escala espanyola, perquè cap altre lloc d’Espanya disposava d’un govern propi. Mentre no hi hagués una llei a la qual sotmetre’s, la figura amb significació institucional —no dic política, sinó institucional—, la que mantenia la imatge i l’aurèola de president, era ell. El capteniment de Tarradellas admet una segona explicació que sense contradir la primera té un to més patriòtic i positiu. El president podia partir del convenciment que amb el perllongament de la provisionalitat Catalunya consolidava una posició d’avantatge davant les altres nacionalitats i regions espanyoles que darrere seu es volien apuntar també a l’autonomia. Una situació interina semblant es pot sostenir sis mesos, un any, dos anys. No pas més. Però mentre la va mantenir, Tarradellas la va saber jugar bé.

Tarradellas calculava que si trigàvem a donar el text per enllestit l’Estatut basc passaria al davant i la seva personal situació de president es dilataria encara més. Creia a la vegada que ni el Congrés ni el govern de Madrid no acceptarien l’Estatut basc, sobretot pel que fa al concert econòmic. Si això es produïa, s’entraria en un impasse que deixaria el procés autonòmic en suspens i Catalunya sense Estatut, però com a única entitat política amb un president i un govern.

En aquella època jo pensava, en canvi, que calia anar de pressa en tot el que signifiqués assentar les bases de l’encaix de Catalunya a Espanya. És aleshores que vaig escriure l’article «La Bàltica s’està glaçant». Va tenir un cert ressò i encara ara de vegades se’n parla. Vaig extreure el títol d’una dita anglesa d’origen mariner que vol donar a entendre que hi ha coses que si no es fan quan el moment és propici després ja és massa tard per tirar-les endavant. En el segle XIX i abans, en un temps en què la Bàltica es glaçava més que ara, els vaixells que a la tardor anaven a carregar fusta o mineral de ferro al nord del golf de Bòtnia, si s’entretenien massa es podien trobar bloquejats pel gel i no poder-ne sortir fins a la primavera. Jo venia a dir: «Ara hi ha a Espanya una certa bona disposició envers Catalunya. Afanyem-nos. D’aquí un temps, no gaire, tornaran els tics centralistes i antiautonomistes que ens deixaran encallats.»

Tot i les presses que, en contra dels desitjos de Tarradellas, vam tenir per ser els primers, els bascos finalment ens van avançar, encara que només fos per una hora de diferència, el 29 de desembre de 1978. L’Estatut basc, doncs, es va discutir abans. Mentre el tràmit va durar, Tarradellas va continuar pensant que no s’aprovaria. El 18 de juliol de 1979, dia en què Suárez va arribar a un acord amb el Partit Nacionalista Basc que incloïa l’acceptació del concert econòmic, Tarradellas es trobava reunit amb els consellers que formàvem el seu govern en una habitació de l’Hotel Palace de Madrid. La diputada de CiU per Lleida, Maria Rúbies, em va trucar a l’hotel per comunicar-me l’acord i jo immediatament ho vaig fer saber al consell. Tarradellas hi va posar cara de profunda sorpresa. Va dir: «No entenc res.»

Com he dit, CDC va participar en la redacció de l’Estatut amb una actitud de feblesa. La força la tenien el PSC i el PSUC, les formacions d’esquerra que havien guanyat les eleccions del 15 de juny de 1977 i revalidarien la victòria en les del 1979. Fins i tot els representants de la UCD, partit que governava a Espanya, ens passaven pel davant.

Jo penso que la feblesa nostra era real, però també producte de la temperatura ambiental. El clima polític, els mitjans de comunicació i els cercles intel·lectuals eren poc favorables al nacionalisme i exercien una pressió molt forta que, sense nosaltres voler-ho, ens arribava a impressionar i encongir. Però en alguna ocasió vam aconseguir sobreposar-nos, treure pit i fer-nos escoltar. El cas més clar fou el que tot seguit explicaré. La Comissió redactora de l’Estatut reunida al Saló de la Reina Regent de l’Ajuntament de Barcelona anava aprovant articles amb bon ritme i consens. Un moment, els representants de CDC vam fer un apart. Un dels articles que acabava de ser aprovat, el que feia referència a les competències lingüístiques, era molt dolent i perjudicial per al català. S’acabava de fer una renúncia en un aspecte del tot essencial, la llengua. Vam decidir manifestar el nostre desacord més absolut a través de Ramon Trias Fargas. Trias va pronunciar un gran i convincent discurs. Tan convincent, que es va produir un fet insòlit: després d’escoltar les paraules del nostre representant, els altres membres de la Comissió es van avenir a reconsiderar un article que ja estava aprovat.

El cop de geni tan poc noucentista que de vegades sóc partidari d’usar, en aquella ocasió va funcionar. En canvi, no ho va fer a l’hora de decidir el sistema de finançament. La nostra proposta, que no era ben bé de concert però que s’hi acostava, va ser rebutjada a Sau, ja d’entrada. Malgrat la gran defensa que en va fer Macià Alavedra, el PSC, el PSUC, els Centristes de Catalunya-UCD i Alianza Popular, és a dir, tots els partits vinculats amb Madrid, s’hi van posicionar en contra.

Això de tant en tant ho haig de recordar perquè massa sovint m’he sentit dir que si Catalunya no té concert econòmic és perquè no el vam demanar, i que si els bascos el van obtenir, nosaltres també l’hauríem obtingut. Els que propaguen aquest retret obliden i silencien la proposta de CiU, que hauria estat molt bona si s’hagués acceptat i aplicat, i obliden també que el País Basc apel·lava a uns drets històrics que mai no s’havien extingit ni a Àlaba ni tampoc a Navarra. I obliden també la situació que hi havia al País Basc, amb un alt grau de violència d’ETA i un país molt fracturat.

Entre els diputats catalans que redactàvem l’Estatut, s’hi trobava Laureà López Rodó. L’antic ministre de Franco, aquell home que havia arribat a ser, a la pràctica, el cap del govern i el polític més influent d’Espanya, havia contemplat un dia com el seu món s’enfonsava. Amb la democràcia es va presentar a les eleccions pel partit Alianza Popular, fundat per un altre antic company de govern seu, Manuel Fraga Iribarne. La pallissa que AP va rebre va ser fenomenal. López Rodó va ser l’únic diputat que el seu partit va treure a Catalunya. Com a tal diputat, ell, una de les grans figures de la política i l’economia de la dictadura sorgida de l’alçament militar del 19 de juliol, va participar en l’elaboració de l’Estatut d’Autonomia de Catalunya, hereu de l’Estatut que aquell alçament havia derogat. Val a dir que López Rodó era una persona de molta categoria que tothom a la Comissió va respectar.

L’estiu del 1979 la discussió de l’Estatut es va traslladar al Congrés de Madrid, on la llei havia de ser aprovada.

«…Avui no és un dia qualsevol. És un dia clau de la meva vida, i de la de molts catalans, i de la del nostre poble… Som a Madrid negociant l’Estatut…»

La citació es troba a les primeres pàgines del pròleg del llibre Construir Catalunya, del qual he parlat tant i que és format per un recull de textos meus escrits entre el 1958 i el 1971.

«…Però jo avui no hi participo d’una manera directa. Ho fan els meus companys de partit. Jo m’he quedat a l’hotel, desvagat…, i he volgut rellegir aquests escrits que contenen una part dels objectius que jo reclamava… M’ha semblat que aclariria les coses, que ajudaria a comprendre actituds i decisions meves i que en el moment, ja imminent, de la negociació i del compromís em recordaria a mi, i a d’altres, els nostres objectius. I que a mi, i potser a d’altres, ens donaria delit per —amb l’eina que ha de ser l’Estatut— donar un ritme nou i una eficàcia nova a la nostra il·lusió, al nostre ideal, que és construir Catalunya.»

Vaig datar el pròleg d’aquesta manera: «Madrid, 29 de juliol de 1979 — Premià de Dalt, 21 de setembre de 1979.»

«Avui, 21 de setembre, és Sant Mateu, patró de la muntanya que presideix el meu poble. Diumenge, si les obligacions polítiques no m’ho impedeixen, aniré a l’aplec. Vull dir amb això que estic lluny de l’ambient cosmopolita, superficial i una mica fals de l’alta negociació política. He tornat al paisatge de la meva adolescència i de la meva joventut. A l’època en què llegia Les tombes flamejants. A l’època de l’ideal. A l’època de l’autenticitat. És des d’aquesta autenticitat retrobada que faig balanç i que dic que el que tots plegats hem fet, que el que Catalunya ha fet valia la pena. Que val la pena que ho continuem fent. Que val la pena haver estat capaços de sobreviure a la derrota, al desànim, a la persecució, a les modes i a les ideologies antinacionalistes.

»Val la pena haver sabut mantenir l’esforç sostingut en el camp econòmic; un esforç amb grans falles i mancat a voltes de prou visió, però que en darrer terme ha permès conservar el patrimoni construït per generacions de catalans.

»Val la pena haver salvat la llengua; val la pena haver conservat viva i operant, i alhora popular i de qualitat la nostra cultura.

»Val la pena haver mantingut viva la reivindicació de les nostres llibertats nacionals i de les nostres institucions tradicionals.

»Val la pena haver refet el nostre cos social, amb milers i milers de societats i d’entitats de tota mena.

»Val la pena haver mantingut viva la idea —en tots els camps, de l’econòmic al social, del cultural a l’esportiu, de l’ensenyament al de l’art— que el nostre poble no pot renunciar mai a la pròpia iniciativa.

»Val la pena haver adoptat davant de la immigració no una actitud defensiva i tancada, sinó una actitud oberta i un ànim integrador.

»Val la pena haver intentat combinar la voluntat de conservar tot el que cal conservar —que és molt— amb el signe progressiu que la Catalunya d’avui ha de tenir.

»Val la pena —tot i que haurem de continuar lluitant per guanyar plenament la nostra llibertat nacional—, val la pena haver aconseguit l’Estatut…»

Però, tot i això, jo no acabava d’estar satisfet de la manera com l’Estatut quedava finalment. Em sembla que en el to de l’escrit aquesta insatisfacció es nota. El desembre anterior, a Barcelona, havíem acabat la redacció de l’Estatut cuita-corrents. Ara, a Madrid, acceptàvem retocs i esmenes en el transcurs d’unes reunions que duraven fins a altes hores de la matinada i al final de les quals ningú s’hi veia de cap ull ni sabia ben bé el que es deia.

Acompanyat de Miquel Roca, ho vaig comentar amb Joan Reventós. Li vaig dir que recuperéssim la calma, que ens ho rumiéssim tot bé. Si havíem esperat des del 1714 no vindria ara d’un dia. El govern també tenia necessitat que s’aprovés un Estatut. Per tant, no passaria res si ajornàvem la decisió fins passat l’estiu. Al contrari: seria una manera de pressionar el govern. La Bàltica no es glaçaria, el mes d’agost. I ell, en Reventós em va dir: «Home, Jordi, no posis aigua al vi; a Catalunya tothom espera l’Estatut.»

També vaig tenir una conversa en el mateix sentit amb Antoni Gutiérrez Díaz. Em va fer la sensació que el Guti ho veia com jo, però, com ja he dit, el PSUC no es volia desmarcar del PSC. Em va dir: «Pujol, no ens boicotegis l’Estatut.» El PSC, la UCD i el PSUC estaven dominats per la urgència. Una urgència, unes ganes d’enllestir aviat que, en el cas dels dos primers, els provenien de la direcció espanyola del PSOE i de la UCD, i que obeïa també a les ganes que els partits d’esquerra tenien de poder ocupar ben aviat la Generalitat, convençuts com estaven d’obtenir la majoria al Parlament català.

En una darrera reunió dels diputats mantinguda a Semillas, que és un local dins del complex de la Moncloa, Reventós em va voler convèncer dient-me que la bondat de l’Estatut dependria en gran part de les lectures que els governs en fessin. Em va dir que el PSOE la faria positiva, i probablement s’ho creia de debò. El temps ha demostrat que durant la seva vigència l’Estatut ha tingut una majoria de lectors negatius, tant al PSOE com de fora del PSOE.

De tornada a Catalunya vaig observar que hi començava a haver gent que, com jo, pensava que l’Estatut havia d’haver sortit millor. Però també és cert que hi havia una certa impaciència i que l’aprovació va ser rebuda amb una satisfacció general.

La meva visió de l’Estatut va quedar reflectida en un article meu d’aleshores que vaig titular «L’Estatut, una eina per construir Catalunya». Les mateixes paraules que vam fer servir d’eslògan a la campanya del referèndum que el va aprovar. En l’article recuperava la meva idea de sempre, «fer país», «construir Catalunya», i també el concepte d’«eina». L’eina i la feina de Vicens Vives. Venia a dir que l’Estatut no ens resolia amb seguretat ni el nostre problema nacional ni el nostre desenvolupament ni el nostre problema social, però que ens proveïa d’una eina de la qual fins aleshores no havíem disposat. Com que vinc de pagès, moltes comparacions meves són agràries. Deia: tenim una falç per segar que abans no teníem. Aquesta falç és una mica oscada, però sega i pot segar molt i bé si la fem sevir com cal. Concloïa amb una exhortació: «A treballar, a segar amb la falç nova.»

Aquell estiu tenia la dona i els fills passant les vacances a Escòcia. M’hi vaig anar a reunir. Un dia, passejant per un carrer d’Edimburg, una família de catalans se’m va acostar. «Home, Pujol, si el veiem aquí és que ja devem tenir Estatut.» Em van preguntar: «És un bon Estatut, oi?» Els vaig dir que sí. Els vaig dir que sí, perquè, malgrat tot, l’Estatut realment representava un formidable canvi i perquè era veritat que si les coses anaven bé en podríem treure una lectura positiva i, per tant, molt de fruit. També vaig dir que sí a la il·lusionada família perquè havíem d’emprendre la nova etapa amb confiança i entusiasme. I, de fet, malgrat les seves insuficiències, l’Estatut del 1979 ha estat una gran eina, i eficaç, en la feina de construcció del país. De construir Catalunya.





10


EL PARTIT DELS DILLUNS

L’aprovació de l’Estatut va tenir lloc durant la segona legislatura del Congrés espanyol —la primera segons el còmput oficial, si es té en compte que l’anterior havia estat constituent. Veurem ara com ens havien anat les eleccions d’aquesta nova tongada. Cuito a dir que no pas millor que les altres.

Les eleccions generals van ser convocades per al dia 1 de març de 1979. Només un mes més tard, per l’abril, s’havien de celebrar les municipals.

Vam concórrer a les unes i a les altres amb una perspectiva molt ingrata. El clima favorable a les forces d’esquerra es mantenia.

Si dos anys enrere havíem lligat acords amb l’Esquerra Democràtica de Catalunya de Trias Fargas i amb el socialisme de Pallach, ara, per aplegar més efectius, vam arribar a un pacte amb Unió Democràtica de Catalunya (UDC). Anton Cañellas havia abandonat la direcció del partit històric per anar a la UCD de Suárez. Unió travessava una crisi i necessitava ajuntar-se amb algú. El senyor Miquel Coll i Alentorn s’havia erigit com a principal responsable al capdavant del partit democratacristià. Ell i jo vam parlar i vam arribar a un acord fruit del qual va néixer CiU, les sigles amb què a partir de llavors Convergència Democràtica de Catalunya i Unió Democràtica de Catalunya han concorregut a totes les eleccions. No podem saber què hauria passat si haguéssim anat separats en aquell moment, però era segur que Unió desapareixia o hauria esdevingut molt residual i que nosaltres podíem haver-nos abocat a una situació molt difícil.

Un dia de gener del 1979, Josep Tarradellas ens va comunicar que tenia ganes de celebrar un dinar amb els consellers del seu govern. Ens vam entaular al restaurant de la Lola Anglada, a Tiana. A mig àpat algú va llançar la idea d’organitzar llavors mateix una travessa per mirar d’encertar quants diputats trauria cada un dels partits allí representats. El PSC i el PSUC es van situar en els llocs més elevats de l’aposta. A CiU tothom ens va concedir dos o tres diputats. Els més generosos, quatre. Tenint en compte que llavors en teníem vuit, s’entendrà que en aquella reunió em vaig trobar en una situació una mica incòmoda. Des del cap de taula, Tarradellas també estava segur que les eleccions ens pintaven molt malament. A la sortida del restaurant, el Guti, que havia observat el meu desànim i que com els altres tampoc no havia apostat gaire per CiU, em va dir: «Em sap greu, perquè vosaltres teniu un paper important a desenvolupar en la política del país.»

Vam començar a confeccionar les llistes. Com que ja hi érem posats i les eleccions generals s’encalçaven amb les municipals, vam fer les llistes de les dues conteses.

De nou, aquell 1 de març els partits d’esquerra van fer a Catalunya, una escombrada extraordinària. A nosaltres les eleccions ens van donar vuit diputats. Jo, el més optimista dels comensals del restaurant de Tiana, n’havia previst sis o set. Vuit era el mateix nombre de diputats que ja teníem després de restar els tres que havien marxat al PSC-PSOE. Em podia sentir satisfet, però havíem perdut vots i percentatge.

Dels resultats en vaig obtenir dues interpretacions diferents. Tarradellas em va cridar al Palau de la Generalitat per dir-me: «Aquestes eleccions, Pujol, els han anat bé; com que vostès han resistit, ara estan en condicions de portar a terme objectius importants.» Els nostres militants ho van veure amb una òptica diferent. Em deien: «Encara bo que les llistes de les municipals les vam fer abans. Ara patiríem per trobar gent que es volgués apuntar a una marca perdedora.» La nostra gent estava molt preocupada, desanimada.

Les eleccions municipals del mes següent ens van donar un resultat una mica contradictori. Vam quedar altra vegada per darrere del PSC i el PSUC, però només a les grans poblacions. En el conjunt del país vam avançar tots els partits en nombre d’alcaldies, perquè vam presentar més llistes que ningú. Un fet que demostrava que no érem un partit artificial o de vocació minoritària. Un senyal que estàvem ben implantats al territori.

A Barcelona havíem tingut un problema afegit a l’hora d’elaborar la candidatura. Miquel Roca i Ramon Trias Fargas s’havien disputat la capçalera de la llista. Tots dos volien optar a l’alcaldia de la capital de Catalunya. Jo creia que el millor candidat era Roca, però Trias es mostrava molt tossut i exigia el lloc preferent. Enmig de la discussió va aparèixer el fantasma de la ruptura del partit. No ens podíem permetre una crisi en un moment en què anàvem tous. Ni Roca ni Trias. Em vaig decantar per Xavier Millet. Fill de Fèlix Millet i Maristany, un dels fundadors de l’Òmnium i el banquer amb qui havia anat a parlar quan buscava persones per crear un banc català, Xavier Millet i Tusell havia participat en la creció de CDC, havia estat membre de la junta del Barça amb Agustí Montal, i era una persona de qualitat. Vam obtenir vuit regidors. Un mal resultat que des de llavors no hem acabat de remuntar mai del tot. Les decisions polítiques que semblen un error o que resulten ser-ho sempre s’han de situar en el context en què es produeixen i observar-ne els motius.

A partir d’aquelles primeres eleccions municipals va quedar establert d’una manera que semblava definitiva que a Catalunya dominaven les esquerres. El PSC hi tenia el predomini i el PSUC, per darrere seu, comptava amb el suport de Comissions Obreres. Per si anessin curts d’adhesions, els uns i els altres comptaven amb importants sectors intel·lectuals a favor. Darrere del PSC i el PSUC, el paper que se’ns reservava era el de crossa centrista i catalanista. Érem vistos com un partit de centre amb dirigents netament i evidentment antifranquistes —Pujol, Trias, Coll i Alentorn, Roca, Cullell, Alavedra…—, al qual se li reservava el paper de germà petit de la colla.

En molts ajuntaments, el PSC i el PSUC van pactar per governar junts. Si per completar la majoria necessitaven una altra força, de vegades ens venien a buscar. Em vaig passar tots els dies de la Setmana Santa d’aquell any 1979 enganxat al telèfon de la meva casa de Premià de Dalt per tractar d’evitar que els nostres regidors pactessin per sistema amb el PSC o el PSUC. En algunes poblacions hauríem pogut arribar a acords amb gent ben vàlida de la UCD per formar majoria, però em vaig trobar que els meus no simpatitzaven amb aquesta opció. La gent de Convergència considerava que els militants i regidors del partit de Suárez eren tots franquistes. D’acord que hi havia llistes de la UCD que incloïen personatges i fins i tot alguns alcaldes recuperats de l’antic règim. Però també és cert que no sempre era així i que en els darrers anys del franquisme alguns ajuntaments havien comptat amb alcaldes que van ser bons i honrats i en realitat demòcrates. Alguns més bons i més honrats que molts d’altres d’ara, sigui dit de passada. Penso per exemple en Gaietà Piñol de Premià de Mar. Dic aquest nom perquè el conec bé per raons de veïnatge, però n’hi va haver més. Com en Josep Gomis de Montblanc, que temps després va ser president de la Diputació de Tarragona i conseller d’Interior meu. Ara ningú no discuteix ni l’honestedat ni els serveis que homes com ells han prestat al país.

Però no hi havia res a fer. Tothom se sentia atret per les esquerres.

Ara no tant, perquè han passat moltes coses, però en aquell moment la gent d’esquerra, els socialistes i els comunistes, estaven convençuts de ser els bons. Tenien, i en part encara conserven, un sentit de superioritat moral que alguns mitjans de comunicació els continuen reconeixent. Jo deia en to sarcàstic. «Els socialistes surten de la base que els bons són ells i que els altres som uns xoriços.» Cent anys abans era a l’inrevés. La intemperància i el convenciment de la pròpia bondat i la pròpia raó es localitzava en el món catòlic. Fora de l’Església no hi havia salvació, es deia. Ara, al contrari, el cristianisme s’ha fet humil. Sovint fins i tot acomplexat. Hem passat d’un extrem a l’altre extrem, d’un error a un altre error. Jo puc dir que no he caigut ni en l’un ni en l’altre. No he cregut mai en la divisió tallant entre bons i dolents. I, en tot cas, la gent d’esquerres que presumeix de superioritat moral no m’impressiona gens. Més aviat em provoca rebuig, com me’n provocava l’actitud de suficiència d’alguns catòlics. I si fins i tot sento per a alguns un punt de menyspreu és perquè conec massa la història de gent que practica aquesta fatxenderia moral.

En alguns ajuntaments importants de Catalunya es van formar uns tripartits que incloïen el PSC, el PSUC i CiU. Nosaltres sempre en una situació secundària, però molts companys hi entraven convençuts del tot. Formava part de l’esperit del temps. Els havia dit: «Mireu que perdem autonomia, mireu que el missatge propi es difumina, mireu que el nostre elector no és socialista, i molt menys del socialisme radicalitzat, mireu que no és comunista, mireu que anem a fer d’escolanet.» Però no em van escoltar.

I així van seguir les coses durant uns quants mesos: submergits en una atmosfera que donava per fet que les jeux son faits, que seria veritat allò de «visca, visca, Catalunya socialista», que Catalunya esdevindria no el baluard de la República, com es deia en els anys trenta, sinó l’avançada i el baluard del socialisme a Espanya. D’un socialisme en aquell moment no gens socialdemòcrata.

Fins que, al final de tot, quan l’Estatut ja havia estat aprovat en referèndum i s’anunciaven eleccions a la Generalitat, em revolto contra mi mateix i contra el nostre conformisme i el nostre confusionisme polític. Em revolto i reacciono.

Em canso, m’atipo d’escoltar els arguments de moda dels quals fins i tot els meus estan intoxicats. I faig sorgir de dintre meu aquell jove i aquell home forjat a Premià de Dalt que no ha deixat mai de ser de Premià de Dalt, ni quan ha sortit a penjar banderes i a fer pintades, ni quan ha anat a la presó per escriure i divulgar pamflets, ni quan ha elaborat pensament, ni quan s’ha convertit en un important banquer català, ni quan ara aspira a presidir el seu país. Aquell home, quan s’atipa i es cansa d’escoltar els arguments de moda, surt i defensa els valors de sempre, l’arrelament al país, a la terra. I quan els ha defensat, tot seguit reclama l’ambició, la magnanimitat, i crida a combinar les arrels amb la projecció cap al futur, la identitat amb el projecte. Com ha fet des del CC, des del CIRP i des del banc, com ha fet quan ha ajudat a publicar enciclopèdies i diccionaris i ha maldat perquè Catalunya tingués un Premi Nobel, com ha fet fundant un partit polític.

El filòsof Xavier Rubert de Ventós, antic alumne de Virtèlia, havia dit de mi un dia que unes de les meves característiques personals eren la navegació a contracorrent i el mostrar-me sempre tal com sóc. Penso, doncs, que, perdut per perdut, diré el que crec que haig de dir, i que sigui el que Déu vulgui. I el que penso, el que crec que haig de dir, està contingut en un article que vaig publicar a La Vanguardia el dimecres 12 de desembre de 1979, vigília de Santa Llúcia, que es titula «Sant Pancràs, doneu-nos salut i feina» i que conté una declaració de principis, una reafirmació personal i familiar i una voluntat d’unir al meu projecte polític els catalans que hi surten descrits i que hi són cridats:

«Pel meu origen pertanyo a uns sectors socials catalans que han tingut un paper molt principal en la història moderna de Catalunya i en el catalanisme polític. Vinc, per una banda, de la pagesia —d’una pagesia “arreglada” com es diu vulgarment—, i, per l’altra, de la petita burgesia, en concret de la petita burgesia de poble. D’una pagesia que no sempre va ser “arreglada” i d’una burgesia de poble que en el cas de la meva família va patir avatars i fins i tot pobresa, però ambdues van aconseguir finalment estabilitat, una certa prosperitat i unes possibilitats de projecció per a les futures generacions.

»Vinc, per dir-ho en termes que confio que molts entendran fàcilment, de famílies que a casa tenien un sant Pancràs. Famílies mitjanament religioses però que tenien una imatge de sant Pancràs penjada a la paret. “Sant Pancràs, doneu-nos salut i feina.” No vaig veure mai que els meus avis demanessin a sant Pancràs diners, riquesa, comoditat. No li van demanar mai sort. Només “salut i feina”.

»Resumint: vinc d’aquells sectors socials que per la seva mentalitat, les seves actituds bàsiques davant de la vida i la seva escala de valors han construït la Catalunya moderna. La gent de la qual provinc no era especialment contestatària. A la meva família hi ha exiliats, presos i voluntaris de l’exèrcit republicà, però no tenien la protesta com a nord. La gent de la qual provinc no esperava protecció, ni suplicava, ni, per descomptat, demanava duros a quatre pessetes. Ni quan va ser pobra i va haver d’abandonar el seu poble natal i baixar en l’escala social no va ser gent queixosa, sinó d’“eina i feina”.

»A què treu cap això en la ploma d’un polític? Intenta ser un aclariment a coses que algunes persones de bona fe no acaben d’entendre en la meva posició política… Jo no m’avergonyeixo del que he fet. En absolut. Ni m’avergonyeixo tampoc del meu origen. I crec que políticament hi sóc fidel. Però el meu origen és aquest: el de la petita, fins i tot molt petita burgesia de poble, estalviadora i sentimental. Que aspira a promocionar-se, a pujar, que els fills siguin més que els avis i els néts més que els fills, però a través del treball i fins i tot de l’acceptació del risc i de les seves conseqüències. El d’una gent amb alguna cosa de paganisme mediterrani, però també amb un no formulat i inconscient calvinisme: només l’esforç condueix a l’èxit i només l’èxit aconseguit amb esforç es justifica.

»El meu origen no és l’alta burgesia. El meu origen tampoc és pròpiament la classe obrera, encara que el meu avi accidentalment, i el meu oncle, van ser teixidors, i el meu altre avi, de jove, carreter. El meu origen no és l’estament dels terratinents. No puc, per tant, referir-m’hi. Quan se’m reclami fidelitat al meu origen, és bo que això se sàpiga.

»Perquè jo després vaig ser banquer, el més important —dispensin la petulància— dels banquers catalans, i en algun moment el més innovador. Vaig ser un home d’empresa —vaig crear o vaig ajudar a crear 20.000 llocs de treball—, i he estat i sóc polític, i se’m van atribuir mecenatges importants, alguns de suposats i altres de reals. Però vaig ser tot això sense perdre l’arrelament amb la meva gent i el nexe amb el meu origen. El d’un pagès arreglat que abans va ser carreter, i el d’un industrial modest que es va arruïnar però que es va saber refer.

»Aquest món meu —el de la pagesia i el de la petita burgesia de poble— és compatible amb l’ambició, amb la magnanimitat, amb la pruïja de fer coses grans. I les fa, de vegades. Jo vaig intentar demostrar-ho en més d’un terreny. Però sobretot em complau poder-ho demostrar en una cosa que és la que realment estimo amb passió. En el terreny del meu país, de la construcció de Catalunya.

»I també en això crec que sóc fidel al meu origen. Perquè el meu món, aquest món mig menestral, mig pagès, mig fabricant, mig teixidor que em va veure néixer i que em va donar forma, aquest món de vegades petit, de vegades curt d’horitzons, aquest món fidel, aquest món de “l’eina i la feina”, és un món arrelat que estima apassionadament la seva terra… Des del meu origen he intentat —de vegades amb èxit, d’altres sense— servir la meva terra. Servir la meva terra i els qui hi viuen i treballen. En la seva cultura. En la seva economia. En la creació dels elements imprescindibles de convivència. I en la seva política, també en la seva política…

»…El catalanisme polític, que ha de ser popular, que no pot ser només elitista, és el que no supedita el bé del país a la lluita de classes. Ni als interessos econòmics d’aquell o aquell altre sector. Ni a una ideologia. Ni a la pretensió de convertir Catalunya en una plataforma de poder per ser utilitzada a Madrid amb finalitats no catalanes. El catalanisme polític, per tant, no podria ser assumit íntegrament per cap dels tres grans partits estatals presents a Catalunya…»

No vaig consultar l’article a ningú. Quan els meus companys el van haver llegit es van esglaiar. Van quedar horroritzats. El clima intel·lectual, polític i dels mitjans de comunicació seguia un altre corrent i no tenia res a veure amb allò que jo havia escrit. Els companys es van tranquil·litzar a mesura que es van anar adonant que l’article havia impactat positivament a molta gent.

Quin va ser el nostre gran mèrit? Què ens portà mig any més tard de publicat el meu article a governar la Generalitat? La resistència. Les esquerres s’ho enduien en aquell moment tot, d’acord. Hauríem pogut apropiar-nos d’una part del seu discurs. Radicalitzar-nos. Fer servir, com vam estar a punt, un llenguatge més propi d’un partit socialista autogestionari que ens mantindria paralitzats que no pas el nostre pensament. Però nosaltres resistim. Resistim amb els nostres principis, el nostre ideari, la nostra manera de ser. Nosaltres som el partit del dilluns. L’endemà de diumenge per a nosaltres és sant Tornem-hi. Així que han esclatat els tres coets dels castells de focs que en les festes majors del Maresme que jo he conegut indiquen que la festa s’ha acabat, nosaltres agafem l’eina i tornem a la feina. És així com vam fer forat i vam recollir l’esperit de molta gent.

A més a més el clima social començava a ser un altre. Aquell any, el PSOE, dirigit per Felipe González, havia renunciat al marxisme. El PCE i el PSUC abraçaven l’eurocomunisme. Més tard, l’any 1982, el PSOE guanyaria les eleccions generals espanyoles fent ús d’una demagògia tremenda, prometent 800.000 llocs de treball més i comprometent-se a fer sortir Espanya de la NATO. Però seria una demagògia que l’endemà mateix de la jornada electoral tindria el punt i final. Van ser 800.000 llocs de treball menys i Espanya es va mantenir a la NATO. A l’entrada dels anys vuitanta les mentalitats canviaven, els radicalismes s’anaven refredant.





11


LA CAMPANYA DE LA VICTÒRIA

Ens acostàvem, doncs, a les eleccions a la Generalitat, que havien de tenir lloc al març del 1980, i a CDC ens vam plantejar qui havia de ser el nostre candidat. Que el lector no se sorprengui: de manera natural el candidat de CiU era jo, però teníem molt en compte la figura històrica i la gran personalitat de Tarradellas. Tarradellas no tenia partit. Manuel Ortínez, l’aconsellava i li posava l’exemple de De Gaulle per dir-li que tot gran estadista, de retorn al seu país, renuncia a integrar-se a un partit existent i en funda un de propi. Tarradellas no es decidia a donar el pas. Si l’hagués fet, si s’hagués presentat al davant d’una formació de nou encuny, Tarradellas hauria estat el nostre candidat. Hauria resultat complicat raonar-ho i estructurar-ho de cara endins de CiU, però hauríem recomanat votar Tarradellas. Uns dies abans de Nadal del 1979 Trias i jo el vam anar a visitar a Torre Martina, al Montseny, on passava les vacances. Trias li va dir: «El nostre partit té un candidat clar que és Jordi Pujol. Ara: si vostè es presenta, ell es retira i CiU li dóna suport a vostè.» Ho va rebutjar. Va ser una entrevista sense cap tensió, molt correcta.

O Tarradellas no es va fiar de mi —cosa amb la qual es va equivocar— o havia d’haver fundat el seu propi partit, com li deia Ortínez. El retorn de Tarradellas va evidenciar el divorci entre ell i els partits d’aquí. No sentia simpatia per ERC, no li tenia cap consideració. Amb els partits de matriu marxista hi congeniava encara menys. De totes maneres, ell i aquests partits s’utilitzaven mútuament per anar contra nosaltres. Tantes divisions i maniobres van tenir de resultat que el catalanisme no es revestís amb més força en aquell moment.

Poc després d’aquella trobada al Montseny, molt a començament del 1980, Joan Reventós em va convidar a sopar al restaurant de l’Hotel Suècia de Madrid. El líder del PSC, inquiet, em va preguntar: «Què penseu fer?» Li vaig dir: «Si Tarradellas es presentés, donar-li suport. Però no et preocupis perquè hi he parlat i no es presenta.» I llavors vaig observar que Reventós respirava tranquil.

La campanya del 1980 de les eleccions a la Generalitat la vam enfocar molt bé. Els cops rebuts ens havien subministrat moltes lliçons sobre el que calia fer i el que havíem d’evitar. Hi vam anar amb molt d’entusiasme, energia, ganes. Sempre pensant, això sí, que no guanyaríem. De totes maneres, a mesura que els dies anaven avançant vaig començar a detectar que es produïen punts de connexió entre nosaltres i la gent. Vaig arribar a dir: «Si la campanya durés quinze dies més, potser guanyaríem.» Continuava creient que el triomf se l’enduria el PSC, però sense grans majories. Tot i que Reventós ja havia anunciat que en cas de no obtenir la majoria absoluta governaria en minoria, jo pensava que, segons com, els socialistes ens haurien de venir a buscar.

Lluís Prenafeta em va orientar la campanya. No recordo com vaig conèixer, en aquell moment, l’home que durant deu anys seria el meu secretari general de Presidència i un dels col·laboradors més pròxims, al qual estic molt agraït pels grans serveis que va fer a la Generalitat i al seu president. Ell afirma que la meva dona va facilitar les presentacions. Potser sí, no ho recordo. Era un militant de base de CDC que només estrènyer-me la mà es va posar a la meva disposició. Hi vaig veure un home intel·ligent, disposat a posar-hi el coll.

Com que a diferència dels altres partits no rebíem ningú de l’estranger que vingués a reforçar-nos els mítings, Prenafeta va decidir que seríem nosaltres els que ens desplaçaríem per irradiar una imatge de partit obert i internacional. Vam anar a Mèxic i Veneçuela, països que Prenafeta coneixia bé. Vam entrevistar-nos amb càrrecs dels governs respectius i vam visitar casals de Catalunya i catalans que vivien en aquells països per motius polítics o professionals. Periodistes de diversos mitjans ens van seguir i ens van ajudar a rendibilitzar políticament el viatge amb cròniques i fotografies. Érem notícia perquè en aquella època els polítics catalans i espanyols sortien molt poc a l’exterior, per no dir que no hi sortien gens.

Una mica més tard, amb la companyia de Macià Alavedra també vaig anar a París per donar al partit una capa de vernís europeista. Un gest de cara als altres, perquè nosaltres érem europeistes de cap a peus des de sempre. Ens vam entrevistar amb Simone Veil, presidenta llavors del Parlament europeu. Érem a París el dia que a Catalunya començava la campanya electoral. En conseqüència, no vaig participar en la tradicional cerimònia d’enganxar el primer cartell en un espai públic. De totes maneres, alguna cosa simbòlica vam fer. Els expedicionaris vam anar a sopar a un restaurant que es trobava molt a prop d’on després el meu govern obriria la Maison de la Catalogne. A tocar s’alçava un monument dedicat a Danton. El cas és que entre Danton i Alavedra hi ha moltes semblances fisonòmiques. I llavors Alavedra es va posar sota l’efígie de bronze i durant un minut va pronunciar un discurs que va ser la nostra contribució a l’inici de campanya. Un acte dirigit als sis o set de la colla que els transeünts van observar estranyats.

Cap al final de la campanya, el 17 de març, vaig participar en un debat a Ràdio Barcelona amb altres caps de llista: Joan Reventós del PSC; Anton Cañellas de Centristes de Catalunya-UCD, i Josep Benet com a candidat independent del PSUC. Vaig dir a Reventós: «Escolti, he vist en el seu programa que en qüestions econòmiques el seu partit aposta per l’autogestió. Val per a tot?» Reventós em va contestar: «Val per a tot.» Jo vaig insistir-hi: «¿Vostè pretén que la companyia d’aviació Iberia, o la Telefónica, o la Petroquímica de Tarragona es regeixin pel sistema autogestionari?» I Reventós: «Sí, senyor.» Reventós responia sense cap convenciment, sabedor que allò que deia no se sostenia de cap manera i que pertanyia al revolucionarisme més infantil, però en aquell moment no podia dir una altra cosa. Vaig sortir de l’estudi pensant: potser sí que avui hem guanyat uns quants vots.

I mentrestant, en els mítings, jo anava parlant de sant Pancràs, de l’avi pagès, del partit del dilluns… A molta gent li feia angúnia. Els adversaris se’n reien, i alguns dels meus, quan m’escoltaven, abaixaven els ulls. Tothom havia llegit Marx, Marcuse, Castro o afirmava haver-los llegit, i sant Pancràs allí al mig no lligava de cap manera.

Les eleccions es van celebrar el 20 de març, dimecres, l’endemà de Sant Josep. Tarradellas havia demanat als caps de llista d’anar al Palau de la Generalitat aquell dia al vespre per seguir l’escrutini i valorar els resultats.

A Tarradellas li agradava envoltar-se d’una cort. En les jornades electorals se li notava una certa malignitat mentre observava el patiment dels líders quan els resultats anaven arribant. Com que m’era molt incòmode assistir a la reunió i, en acabat, haver de celebrar la victòria dels guanyadors, la vigília del dia de les eleccions vaig anar a trobar el senyor Miquel Coll i Alentorn, el líder d’Unió que em seguia de número dos a les llistes de CiU: «Escolti, senyor Coll. Demà és probable que guanyin els socialistes. Jo aniré al Palau, tal com vol el president. Li demano que m’acompanyi. Hi entrarem a tres quarts de vuit, quan faltin quinze minuts perquè tanquin les meses. Saludarem el president i ens estarem per allà fent els compliments fins a dos quarts de nou, abans que els resultats es comencin a saber. A aquella hora manifestarem la nostra voluntat d’estar amb la nostra gent, i ens n’anirem.»

A tres quarts de vuit del vespre de l’endemà, grups de gent confluïen a la plaça de Sant Jaume. Unes pantalles es disposaven a retransmetre el procés de l’escrutini i els resultats. L’ambient festiu era molt favorable al PSC i al PSUC. El senyor Coll i jo vam travessar la plaça en direcció al Palau. Vam ser observats com uns intrusos. La festa que es preparava no era per a nosaltres. Nosaltres militàvem a l’altre bàndol.

Tarradellas seia en una butaca fent el rendez-vous. A un quart de nou, quan només feia quinze minuts que els col·legis electorals havien tancat i havien iniciat l’escrutini, vaig rebre un avís: «Esteu guanyant.» Vaig contestar, un punt escèptic: «Home, vols dir?» Al cap d’una estona, Manuel Ortínez, que era el conseller d’Interior i controlava la maquinària electoral de la nit, se’m va acostar: «Es confirma; guanyeu vosaltres.» Uns militants del PSUC van arribar al Palau havent fet el recompte d’unes taules significatives: «Guanyeu.»

De la mateixa manera que no volia brindar amb el PSC triomfant, tampoc volia que els altres haguessin de brindar per mi. Vaig marxar, doncs, acompanyat del senyor Coll, tal com havíem quedat el dia abans. Tarradellas em va dir: «Demà el vull veure.» L’endemà, quan el vaig anar a veure, em va felicitar.

A la plaça de Sant Jaume tot eren cares llargues. El PSC acabava de topar amb la realitat. El senyor Coll i jo ens vam dirigir al local de CDC del carrer de Provença. Hi començava a haver entusiasme. Sortien militants de pertot. Em van fer pujar al capó d’un cotxe. Vaig pronunciar unes paraules i em van aclamar. Però…, però la veritat és que la que va sortir més aclamada va ser la Marta, pel seu entusiasme i la seva dedicació durant la campanya.





12


ENS HO FAREM SOLS

Havíem tret 43 diputats. Darrere nostre seguia el PSC, amb 33. El PSUC n’havia obtingut 25. A més distància es va situar la UCD amb 18, ERC amb 14 i el Partit Andalusista amb 2. Els números fan observar que no teníem la presidència de la Generalitat assegurada. Però aleshores a ningú no li passava pel cap que la presidència i la responsabilitat de governar no recaiguessin en el partit més votat.

Els números també indiquen que els partits nacionalistes no tenien majoria, cosa que, en canvi, sí que s’ha produït en totes les altres eleccions al Parlament. El dubte, doncs, era amb qui s’havia d’aliar CiU. O qui acceptava d’aliar-s’hi o de donar-li suport.

D’entrada vam optar per un govern de coalició amb el PSC, mantenint la porta oberta a ERC. Un pacte que en la terminologia d’ara se’n diria la sociovergència. La unió de socialistes i «convergents». La gent de CiU veia bé el pacte, encara que no de manera unànime. Va ser una decisió molt meva, de la qual, a la vegada, jo mateix era reticent. Em produïa reserves. Primer, no m’havia agradat la manera que els socialistes tenien de fer política. Els veia molt decantats cap al poder i poc inclinats al servei del país. Segon, els considerava molt supeditats al PSOE i a Madrid. La seva actuació durant les discussions de l’Estatut m’havia accentuat la sensació. Per fi, eren molt radicals i fins i tot demagògics en el camp polític i econòmic. Malgrat això, vaig oferir al PSC fer un govern de coalició amb ells.

Pensava que, com que ens trobàvem en un moment fundacional, d’assentar bases, la col·laboració de les dues forces més votades ajudaria a mantenir un bon equilibri polític i social. Jo creia necessari que el govern pogués tenir bones relacions amb el país i amb les institucions. Començant per l’Ajuntament de Barcelona i algunes diputacions, que eren en mans dels socialistes. Per això, i malgrat les reserves, vaig parlar amb en Joan Reventós i el seu company Eduardo Martín Toval, dirigent i diputat del PSC. Em van escoltar i em van dir que s’ho rumiarien.

Al cap de dos dies em van donar la resposta: passarien a l’oposició. Les derrotes produeixen tensions al si dels partits, i si són derrotes inesperades en produeixen moltes més. Passats uns anys, Reventós em va dir: «La teva proposta era bona, però no la podíem acceptar perquè el partit se’ns hauria trencat.»

Quan he explicat les dificulats per decidir-me per un candidat o altre en el moment de fer les llistes per a l’Ajuntament de Barcelona, ja he dit que de vegades els partits obliguen a unes reaccions que només s’entenen si ets a dins.

El PSC, a més a més, tenia la idea que nosaltres, governant en minoria, no aguantaríem. Una opinió extensible a l’entorn autoanomenat d’esquerres, al qual els resultats van deixar perplex, estupefacte. Les esquerres es consideraven propietàries de la modernitat, de la intel·ligència, del bon gust, de la sensibilitat i, com sempre, de la superioritat moral. Van considerar un error, una badada, una estafa de la Història el triomf d’una força política als seus ulls petit-burgesa, botiguera, conservadora, catalanista, nacionalista, localista i mediocre. Com que érem contra natura, no podríem durar al govern. Seríem un parèntesi, un malson.

Aquells dies un periodista em va preguntar quant temps pensava mantenir-me al govern. Li vaig dir que tant podien ser vuit mesos com vuit anys. Si, seguint les previsions i els desitjos del PSC i l’esquerra decebuda, no aguantàvem, serien vuit mesos. Si, en canvi, acabava la legislatura, em veia amb cor de fer quatre anys més. Sumats, vuit. Al final, en vam fer quasi vint-i-quatre. Vint-i-quatre anys durant els quals vam contribuir més que ningú a canviar el país, a obrir-lo al món, a resoldre dèficits, a implantar l’estat del benestar, a endegar l’economia, a millorar l’equilibri territorial, a defensar la identitat, i, alhora a fomentar la convivència. En resum, a fer progressar el país.

L’oportunitat de pactar amb els socialistes no es va donar més, en els anys en què vaig governar. Raimon Obiols, que va succeir Joan Reventós com a oponent meu, era un home de bon nivell intel·lectual però dirigia un PSC aspre i dominat pel ressentiment. Amb Pasqual Maragall, el darrer candidat dels socialistes que es va enfrontar amb mi, i que coneixia de Virtèlia des que ell tenia tretze anys, no me’n vaig refiar.

Un cop va quedar clar que l’aliança amb el PSC no era possible, em vaig dir: «Doncs bé, ens ho farem nosaltres sols.»

Després de la constitució del Parlament, el debat d’investidura va ser convocat per al dia 22 d’abril. Vigília de Sant Jordi.

Rellegeixo el discurs de presentació de la meva candidatura i em sembla que va estar bé. Més sòlid que brillant. Ponderat, amb cap pinyol patriòtic o polític, o amb gairebé cap, i sobri en el terreny de les promeses: «No hi ha res pitjor que prometre el que no es pot complir, no hi ha res pitjor que crear falses expectatives».

El discurs presentava un projecte global de país fet amb mentalitat de govern i amb projecció a mitjà i llarg termini. A la vegada, era un discurs prudent, perquè les possibilitats de governar que ens donava l’Estatut depenien d’un finançament que en aquell moment era incert i s’endevinava avar per part del govern de Madrid. Vaig recordar que en aquell moment el pressupost de la Generalitat era de 1.600 milions de pessetes. «Això no és res», vaig dir. Però, malgrat la prudència i el realisme, el discurs era ambiciós.

Quan analitzo com va anar el debat m’adono que en aquell moment jo tenia un avantatge sobre la majoria de polítics catalans. Jo havia fet més coses i duia al darrere més experiències i més diverses que ells. No parlo de la política d’aparell de partit. En aquest aspecte, jo, com no em canso de repetir, havia fet tard a la política organitzada i no havia recuperat del tot el retard. Però els superava en coneixement de país i en el fet de presentar un projecte per a aquest país i en el fet de tenir un sentit més realista de la societat, des de l’economia a la sanitat, des de l’ensenyament a l’equilibri territorial. Els meus discursos, com sap tothom que em coneix, els escric jo tot sol, només amb concrets i determinats ajuts de caràcter tècnic o documental. Aquell discurs indicava que qui l’havia fet i el llegia davant el Parlament acabat d’estrenar havia trepitjat el país i en coneixia la realitat i els problemes.

Vaig exposar en quatre grans blocs la feina que calia fer. En primer lloc, les lleis bàsiques i institucionals: el reglament del Parlament, la Llei de Pressupostos, la de la Sindicatura de Comptes i de Greuges, la de la Funció Pública…

En segon lloc, vaig parlar de la identitat de Catalunya i de la convivència social: des de la política de normalització lingüística fins a la ratificació d’una doctrina d’immigració integradora i no discriminatòria; des del que acabaria essent al Corporació Catalana de Ràdio i Televisió fins a la unitat lingüística, sense interferència política en els territoris de llengua catalana.

El tercer bloc el vaig reservar a l’economia i al finançament. En vaig parlar amb més detall que tots els altres representants dels partits que van prendre la paraula per replicar-me. Vaig aprofundir en la crisi econòmica del moment. Vaig alertar del perill, llavors ja perceptible, que la política espanyola de solidaritat entre regions prengués un to anticatalà. Em vaig detenir en projectes concrets, com per exemple en la creació d’un organisme de comerç exterior que més tard seria el Consorci de Promoció Comercial de Catalunya (COPCA). Vaig exposar el problema de l’aigua. Vaig referir-me tant a les empreses petites i mitjanes com a la SEAT. Fins i tot vaig introduir el concepte aleshores poc conegut d’economia intersticial. Finalment, vaig anunciar un debat específic sobre política econòmica per a la tardor.

El quart apartat de la intervenció el vaig dedicar a l’enumeració del reguitzell de projectes de lleis sectorials. No entro a especificar-los perquè el lector potser s’avorriria. Només dic que les lleis es van tirar endavant i que aquella primera legislatura va ser fructífera.

Per voluntat meva i de CiU i perquè la societat catalana ho reclamava i necessitava, el discurs, observat net de prejudicis, tenia una clara orientació de centreesquerra. Responia més a una mentalitat de país que de partit, no tan sols perquè és la meva manera de fer política, la que he propugnat sempre, sinó també per com el país es trobava. Hi havia riscos de desnacionalització i de ruptura interna, riscos derivats de la crisi econòmica del moment, de l’efervescència social i d’un cert grau d’immaduresa col·lectiva.

També vaig introduir la idea que, tinguéssim les competències que tinguéssim, poques o moltes, suficients o insuficients, el president de la Generalitat i el seu govern havien de sentir-se responsables o corresponsables de tot el que passés a Catalunya, per a bé o per a mal. Una idea si es vol arriscada i no del tot ajustada a la realitat jurídica, però bona com a mentalitat política, social i nacional i com a actitud de servei i de proximitat a la gent.

«Si vostès ens voten —vaig proclamar cap al final—, votaran un programa nacionalista, un govern nacionalista i un president nacionalista.» I vaig citar els meus grans referents polítics i humans: «És un programa i un estil de govern que pretén fer la síntesi de la voluntat de construcció metòdica, de construcció sistemàtica de país, d’en Prat de la Riba i d’aquell esperit també d’ardent patriotisme, d’aquell esperit obert, d’aquell esperit també constructiu del president Macià.»

El PSC i en Josep Benet en nom del PSUC van criticar molt el discurs, com és lògic i normal, però, al meu entendre, amb arguments molt poc potents. El PSUC i en Benet advocaven per un govern d’unitat que ningú més no reclamava. El PSC mantenia una oposició total. Tot fet i dit amb correcció, tot civilitzat. En Reventós va dir al final que es congratulava del to del debat, que no tenia punt de comparació amb l’agror i l’agressivitat que llavors eren la norma en les sessions en el Congrés de Madrid. Un comentari que s’ha d’agrair, venint del cap de l’oposició.

Ja en aquell primer debat es va parlar d’una possible reforma i revisió de l’Estatut. La veritat, però, és que aquest no era el problema que llavors ens urgia. El problema era veure com aplicaríem l’Estatut que acabàvem d’elaborar i aprovar. Com es farien les transferències de l’estat a la Generalitat, com es resoldria el finançament, del qual Trias Fargas hi estava al sobre amb converses amb Madrid. No ens imaginàvem que el desenvolupament del nostre autogovern seria més difícil del que ens pensàvem. Llavors ningú preveia el que havia de venir, i el que havia de venir era el cop d’estat del 23-F i la Llei Orgànica d’Harmonització de les Autonomies, la cèlebre LOAPA. Com sigui, era evident que tot plegat no serien flors i violes.

No vull acabar la crònica d’aquella primera sessió parlamentària sense dir l’emoció que em va produir veure com Víctor Torres pujava a la tribuna d’oradors i escoltar-li la intervenció que va fer en nom d’ERC. Era el mateix Víctor Torres que trenta-dos anys enrere m’havia rebut en el pis de París on tenia la seu la Generalitat a l’exili. El temps i els fets que estàvem vivint situaven molt lluny aquella visita i la conversa, agradable i memorable conversa, que havíem mantingut en aquell bistrot de Montmartre on vam sopar quan jo buscava respostes a la meva pregunta de «què he de fer per Catalunya». Observant-lo i escoltant-lo des del meu escó, vaig retrobar el Víctor Torres afable i patriota de sempre.





13


EL TRO LLUNYÀ EN UN DIA DE SOL

No vaig ser elegit a la primera votació. CiU va votar sola a favor meu. La UCD i ERC es van abstenir i el PSC, el PSUC i el Partit Andalusista van votar en contra. A la segona votació, dos dies més tard, la UCD i ERC van votar a favor meu. Per 75 vots contra 60 vaig ser elegit president de la Generalitat de Catalunya.

El fet es va produir a un quart d’onze de la nit del dijous 24 d’abril, l’endemà de Sant Jordi. Vaig pronunciar davant la cambra un darrer i curt discurs d’agraïment i invitació a la feina. Després vaig sortir al balcó de l’edifici del Parlament i vaig saludar la gent que hi havia a baix i que em volia felicitar. Mentre Heribert Barrera, president de la mesa, anava al Palau de la Generalitat a informar oficialment Josep Tarradellas del resultat de la votació i del nom del seu successor en el càrrec, jo vaig anar-me’n cap a casa.

Estava content, és clar que estava content. Com podia no estar-ho? Però vinc d’una família refractària a la manifestació sentimental. No projecto els estats de joia ni busco amb qui compartir-los. Tinc una manera particular de funcionar. Tot d’una es produeix sobre mi un fet important, i l’assimilo amb molta serenitat. Crec que els sentiments s’han d’exterioritzar amb contenció. No en presumeixo ni ho considero una virtut que els altres hagin de seguir d’exemple. Sóc com sóc. Aquell vespre em devia trobar per sopar el menú habitual de tants dies: patates bullides amb mongetes tendres i una rodanxa de lluç. En acabat, al llit i a dormir, sense cap celebració.

Però aquell dia 24 havia passat una altra cosa. El diari El País havia publicat una informació molt negativa sobre Banca Catalana.

Ja he dit que els bancs travessaven en aquell moment una època difícil. Banca Catalana, com les altres entitats del sector, havia començat a prendre iniciatives per superar els problemes derivats de la crisi general i, especialment, la que afectava els bancs industrials. Jo no seguia la vida del banc, però pel que em deien els seus responsables no hi havia motiu d’especial inquietud. Després he sabut que, realment, no n’hi havia. Per tant, aquella informació podia ser una notícia aïllada i sense més transcendència, potser inspirada per algun sector hostil i insatisfet de com s’havien descabdellat políticament les coses a Catalunya. No va ser així. Aquella notícia era el tret de sortida de tota una campanya.

De vegades, en un dia assolellat i de cel blau se sent un tro llunyà. La gent l’escolta sorpresa, però no n’acaba de fer cas. Moltes vegades l’avís no va a més i no passa res. Però algun cop el vent fa que la tempesta que s’anuncia llunyana s’acosti i se’t tiri a sobre.

Es va dir que el president Tarradellas havia pressionat perquè en la segona sessió d’investidura ERC mantingués l’abstenció i la meva candidatura hagués hagut de ser escollida a la tercera votació, amb els vots només de CiU i la UCD i amb el desgast d’imatge que això m’hauria significat. Mai no he mirat de saber si les pressions van existir i, per tant, no en puc dir res. En canvi, sí que és cert que Tarradellas va endarrerir tant com va poder la meva presa de possessió, cosa que va crear una certa tensió, sobretot entre ell i Lluís Prenafeta, que és qui organitzava la cerimònia oficial de traspàs de poders.

Jo entenc l’actitud de Tarradellas. Humanament és comprensible. Tarradellas s’havia passat vint-i-quatre anys a l’exili esperant el moment en què ell retornaria la Generalitat al Palau d’on la institució havia estat foragitada al final de la guerra. Ocupar aquelles estances, poder passejar sol al vespre pel Pati dels Tarongers evocant episodis viscuts de la història d’aquella casa, presidir-hi reunions de govern, rebre-hi visites de gent important, havien de ser-li un orgull i una satisfacció molt profunda. Ara: una cosa és ser comprensiu amb la resistència de Tarradellas d’abandonar un poder que se li havia fet molt curt i una altra cosa és que la situació no es podia dilatar i que el procés de successió s’havia de fer en uns terminis raonables.

Finalment Tarradellas va cedir i la presa de possessió va quedar fixada per al 8 de maig. La cerimònia va tenir lloc al Saló de Sant Jordi del Palau de la Generalitat. El ministre José Pedro Pérez Llorca va portar la representació del govern de Madrid. Tarradellas em va posar el collar i la medalla de president. Va pronunciar un bon discurs. Bonic. Tot va transcórrer molt bé, amb molta correcció. La meva família seia a primera fila. Com que una munió de fotògrafs els tapava la visió, els meus fills Oleguer i Mireia, que eren petits, van travessar la barrera humana i es van acostar gatejant cap a l’estrada.

A la tarda, després de dinar i un cop retirades les autoritats, em vaig reunir amb Lluís Prenafeta. El vaig nomenar secretari general de la presidència. El primer nomenament que vaig fer, previ al del govern. Vaig dir al meu secretari general: «Lluís, en aquest moment la Generalitat només som tu i jo.» De vegades no es té en compte que la Generalitat llavors no era res, no tenia res. Tarradellas disposava almenys dels recursos de la Diputació. Nosaltres, ni això.

En les meves primeres paraules a Prenafeta dites en la solitud del Palau hauria d’haver afegit, en justícia, el nom d’una tercera persona: el de Carme Alcoriza. Havia estat molts anys secretària meva a Banca Catalana. Ho va ser a partir d’aquell moment a la Generalitat i ho continua essent ara. Ha estat una col·laboradora eficaç i de gran qualitat. Ha fet molta feina, ben feta, amb convicció i entusiasme.

L’endemà els meus consellers van prendre possessió del càrrec. A la sessió parlamentària d’investidura havia explicat, com és preceptiu, la composició del meu govern. Va ser un govern molt bo, molt potent. Miquel Roca em va ajudar a confeccionar-lo.

Vaig nomenar el senyor Miquel Coll i Alentorn conseller adjunt a la Presidència. Era un home de molt llarga trajectòria catalanista i democràtica que havia estat al peu del canó de la resistència política i cultural des del mateix 1939, sempre des d’UDC. Preocupat per la simbologia, que en política és tan important, el senyor Coll, com el vaig anomenar sempre, va fer una gran i molt digna tasca representativa. Anés on anés, amb ell la institució es prestigiava.

Ramon Trias Fargas va ocupar la cartera d’Economia. Ja he dit que no teníem diners ni s’havien fet encara des de Madrid els traspassos de competències, amb els corresponents recursos econòmics. Trias no havia quedat satisfet amb la fórmula final de finançament i tenia por, com jo també la tenia, que la LOFCA, la Llei Orgànica de Finançament de les Comunitats Autònomes, que es trobava pendent de negociació, ens perjudiqués. Però si algú podia tenir una entesa positiva amb el govern de Madrid era ell. Trias va aconseguir alguna cosa, però poc, perquè la feblesa del govern de la UCD aleshores i l’oposició del PSOE i el PSC no ho van fer possible. Però dintre de les limitacions, Trias Fargas va ser un bon conseller.

Roca em va insistir molt perquè comptés amb una Conselleria de Justícia. Jo no ho veia clar perquè les nostres competències en aquesta matèria eren molt reduïdes. A la Generalitat republicana la cartera es justificava, però des del 1932 la situació havia canviat i ara la separació entre el poder polític i el judicial era més gran. Roca va insistir-hi. Deia que l’interès pel dret formava part de la millor tradició del catalanisme. Per suggeriment seu la Conselleria va ser ocupada per Ignasi de Gispert, un jurista de gran prestigi professional i personal.

Roca també em va aconsellar de situar Francesc Sanuy a Comerç i Turisme per la seva competència en aquests camps i per la seva relació amb el sector empresarial. Fou un molt bon consell.

El titular d’Indústria, Vicenç Oller, a qui havia conegut al Cercle d’Economia, també tenia bona relació amb les empreses. Oller era un home metòdic i de bon tracte amb la gent. En realitat tots els meus consellers tenien bon tracte amb la gent. És una qualitat sempre aconsellable que resulta més necessària que mai quan un govern no té encara massa diners ni massa atribucions.

Josep Laporte va ser un excel·lent conseller de Sanitat. Antic professor meu de Farmacologia, era tot un senyor, ben vist per tothom. Aleshores l’esquerra el festejava molt. Entre ell i, més tard, en Xavier Trias —que el mateix Laporte va promocionar— van transformar absolutament la nostra Sanitat. Més tard Laporte va ser conseller d’Ensenyament, comissionat d’Universitats i president de la Junta de l’Hospital de Sant Pau. A tot arreu va deixar un bon record.

Joan Vidal i Gayolà, que era president de la Diputació de Girona i tenia experiència en administració local, va ocupar Interior. Em va indicar que els incendis forestals serien a curt termini un problema seriós i que no estàvem gens preparats per a fer-los front. Va rebre un encàrrec que va executar bé: la creació del Servei d’Extinció d’Incendis i Salvament, que no existia.

A la cartera d’Ensenyament vaig situar Joan Guitart, que havia estat col·laborador del conseller Pi i Sunyer durant el govern provisional de Tarradellas. Guitart ha estat un dels consellers de més llarga trajectòria en governs meus. Ara dirigeix el Centre d’Estudis que porta el meu nom.

Vaig oferir Treball a un parell de persones, però no van acceptar. Era una cartera molt difícil. Comentant-ho amb el dirigent d’Unió Joan Rigol em va dir que ell mateix estava disposat a fer-se’n càrrec. El vaig nomenar i va actuar amb molt encert en un moment econòmicament i socialment molt complicat. En Rigol mai no ha defugit els encàrrecs més complicats.

Josep M. Cullell va ocupar Política Territorial i Obres Públiques. Havia estat i era un dels homes de més pes i de més qualitat a CDC. En el partit, en el govern i en general en l’acció pública va assumir responsabilitats de les més difícils i arriscades. Al cap d’uns anys va deixar la política, fastiguejat i avorrit per aquella manera de fer que ja he denunciat en parlar dels atacs a què hem estat sotmesos jo mateix, la meva família i els meus col·laboradors. Ho vaig lamentar molt. Era un dels grans valors polítics del país. Després ha aplicat el seu esperit de servei a causes també nobles, com la presidència de l’Hospitalitat de Lourdes. Fa un parell d’anys el vaig acompanyar al pelegrinatge dels malalts al santuari que dóna nom a la seva institució. Em va impressionar molt.

A la cartera d’Agricultura vaig fer un nomenament inesperat. Hi vaig posar un veterinari, Agustí Carol. Em feia la sensació que el camp català, que es trobava en una situació molt pitjor que l’actual, a més d’atenció i eficàcia necessitava una bona política ramadera. Només així el camp es podia salvar. En Carol la va fer.

Max Cahner, home de fortes conviccions nacionalistes, es va ocupar de Cultura. Jo considerava i continuo considerant que Cahner, l’impulssor de la Gran enciclopèdia catalana, d’Edicions 62, de Serra d’Or i de tantes iniciatives, era la persona que tenia més clar les infraestructures que Catalunya en aquell moment necessitava i els programes culturals que calia desplegar. Cahner té un cap ordenat, és molt savi, però em sembla haver dit que té un tracte difícil. El món intel·lectual anomenat progressista, que era molt influent i que s’havia sentit injustament desplaçat després dels resultats electorals, no va acceptar mai Cahner. Però tampoc no va acceptar el govern en el seu conjunt ni a mi com a president.

Francesc Sanuy, Josep Laporte, Vicenç Oller i Max Cahner eren independents, sense militància política. Ho dic perquè es vegi que a l’hora de fer govern vaig tenir més en compte la qualitat i l’eficàcia que els carnets.

L’endemà, els meus consellers van prendre finalment possessió del càrrec. Tots, jo inclòs, amb una enorme il·lusió. I agraïts perquè se’ns havia fet el gran honor de poder servir el nostre país des de la més alta responsabilitat. Els diaris van reproduir la síntesi del discurs que vaig dirigir al nou i primer govern meu: «Som-hi!»

De la sessió d’investidura del mes d’abril al Parlament hi ha una fotografia molt bonica que guardo a casa amb devoció. S’hi veuen el meu pare, el meu sogre i la Marta asseguts, junts, a la tribuna del públic, seguint el debat que em faria president. La imatge no es va poder repetir en el debat de política general que es va celebrar cinc mesos més tard, al setembre d’aquell any mateix.

El dia 8 de setembre es va morir el meu sogre. Passava uns dies de repòs al balneari de Boí quan es va sentir indisposat. Va ser traslladat d’urgència a l’hospital de Lleida, però no s’hi va poder fer res. La Marta i jo ens trobàvem participant en les festes de la Cinta de Tortosa quan ens ho van comunicar.

El 30 de setembre, mentre preparava el discurs de la segona i última sessió d’aquell debat de política general, vaig saber que s’havia mort el meu pare. El dia abans havia ocupat un lloc a la tribuna de convidats del Parlament. Es trobava molt bé, se’l veia animat i content. Al vespre, després de sopar, s’havia retirat aviat. Havia dit a la mare: «Demà em vull llevar d’hora per anar a sentir en Jordi.» Havia quedat amb la Marta que el passaria a buscar. Va morir d’un atac de cor mentre dormia. Al matí, la Carme Alcoriza va entrar al meu despatx. Jo parlava per telèfon amb un directiu de la Pegaso que em subministrava unes dades que volia introduir en el discurs. La Carme va esperar que pengés. «Li haig de donar una mala notícia.»

La sessió es va haver d’ajornar un dia. Sol primer al despatx i més tard amb la família compartint el dolor, em vaig sentir afectat pels dubtes de qualsevol en aquestes circumstàncies. El fill d’en Florenci Pujol de Premià de Mar es va preguntar si havia retornat al pare tot el que ell li havia donat, si havia sabut correspondre a la seva liberalitat, si li havia agraït els consells. Si havia tret prou profit dels ensenyaments del primer dels seus mestres.





NOTA


Aquest llibre es va elaborar en el transcurs d’unes sessions que van tenir lloc entre el dia 5 de desembre de 2006 i el 15 de setembre de 2007 a l’oficina de Jordi Pujol del passeig de Gràcia de Barcelona, amb dues incursions estiuenques a la casa que el president té a Premià de Dalt. Van ser sessions de dues hores, dos cops per setmana, que en l’últim mes van intensificar la freqüència.

Un agraïment a les persones que van fer aportacions a l’exercici memorialístic: Marta Ferrusola, Josep Maria Ainaud de Lasarte, Francesc Cabana, Joan Carles Brugué, Joan Carrera, Salvador Casanovas, Antoni Castells, Miquel Esquirol, Joaquim Ferrer, Josep M. Ferrer, Joaquim Maluquer, Salvador Maluquer, Agustí Montal, Santi Nolla, Carles Pérez de Rozas, Miquel Roca Junyent, Miquel Sellarès i Josep Lluís Vilaseca.

Un altre a les persones que van buscar i facilitar documents: Arnau Cònsul —documentalista—, Josep M. Sans Travé; i Antoni Comas, Josep Escudé, Rosa Maria Mestres, Josep M. Sòria i Joana Vallès.

Un més a la confiança i comprensió de Joan Vall, Emili Gispert, Jordi Busquets i Jordi Grau.

Un de molt especial al personal de l’oficina de Jordi Pujol: Carla Bofill, Sònia Potau i Sílvia Romero, encapçalades per Carme Alcoriza.

Un record al meu pare, que va morir un any i un mes abans que el president Jordi Pujol em confiés un encàrrec que li hauria fet molta il·lusió i l’hauria enorgullit.

MANUEL CUYÀS

Barcelona-Premià de Dalt-Mataró, 2007





JORDI PUJOL i SOLEY (Barcelona, 1930) és un polític i empresari català, líder de Convergència Democràtica de Catalunya (CDC) del 1974 al 2003 i president de la Generalitat de Catalunya del 1980 al 2003.

Va ser elegit president de la Generalitat en les eleccions al Parlament de Catalunya del 1980, i reelegit en les del 1984, 1988, 1992, 1995 i 1999. El 2003, en acabar el seu darrer mandat, es va retirar de la primera línia política i va deixar la direcció del partit en mans d’Artur Mas, tot i que va continuar com a president de CDC i va ser nomenat president fundador de CiU. El 2008 fou proclamat de nou president de CDC, càrrec que mantingué fins a l’any 2012, quan passà a ser president honorari de CDC.

El juliol de 2014, Jordi Pujol va confessar per mitjà d’un comunicat personal que havia mantingut, durant 34 anys, incloent els 23 en què va ser president de la Generalitat, «diners ubicats a l’estranger» provinents d’una deixa del seu pare, i que no els havia regularitzat perquè «no va trobar mai el moment adient». El cas es troba actualment sota investigació judicial.

Compta amb més d’un centenar de publicacions, entre les que destaquen Construir Catalunya (1955), Una política per Catalunya (1976), La immigració, problema i esperança de Catalunya (1976), i els escrits de presó (1961-62) Des dels turons a l’altra banda del riu, no publicats fins al 1978. Posteriorment va publicar Tot compromís comporta risc (1997), Passió per Catalunya (1999), Sobre Europa (i altres coses) (2004) i Una reflexió necessària (2007). L’any 2011 publicà la conferència Residuals o independents? Quan es trenquen els ponts, que reflectia el tombant del seu pensament en considerar exhaurida tota possibilitat d’entesa entre l’Estat espanyol i Catalunya i propugnava la independència de Catalunya dins del projecte europeu com a única via de supervivència nacional plausible. A banda, ha publicat tres volums de memòries: Memòries. Història d’una convicció (1930-1980) (2007), Memòries. Temps de construir (1980-1993) (2009) i Memòries. De la bonança a un repte nou (1993-2011) (2012). El 2021 publicà Entre el dolor i l’esperança, una conversa amb el periodista Vicenç Villatoro sobre el procés independentista català, el seu llegat polític i la seva situació personal.





