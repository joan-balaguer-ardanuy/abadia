Un jove estudiant de física, de gran talent però molt pobre, descobreix un mètode gràcies al qual pot tornar invisibles tots els teixits, fins els vius. Decidit a estudiar les possibilitats del seu invent, es sotmet ell mateix a l’experiment, però aquest no fa l’efecte que ell espera i, mentre que els seu cos es torna invisible, no passa el mateix amb els vestits que porta. Convertit en un ésser estrany i repulsiu, ha de fugir i amagar-se. Desesperat per la seva situació busca en va la manera de recobrar el seu aspecte normal.





H. G. Wells





L’home invisible




ePUB v1.0

Raticulina 07.02.19





Títol original: The Invisible Man

H. G. Wells, 1897

Traducció: Just Cabot, 1980

Edició digital: Raticulina (v1.0)

Digitalització: Raticulina

ePUBCat base r1.3





Capítol I: L’arribada del foraster


El foraster arribà pel febrer, un dia de boira, el de l’última nevada de l’any, amb un vent i una neu que tallaven. Havia vingut a peu, per la duna, des de l’estació de Bramblehurst, amb una petita maleta negra a la seva mà coberta d’un guant gruixut. Anava ben tapat de cap a peus, i un flexible d’amples ales només li deixava al descobert la lluent punta del seu nas. La neu que duia a les espatlles i al pit afegia una cresta blanca a la maleta. Entrà a l’hostal «Cotxes i Cavalls», més mort que viu, i deixà anar a terra el seu bagatge.

—Foc —exclamà— per caritat! Una habitació i foc!

Picà de peus, s’espolsà davant del taulell la neu que duia i anà a fer tractes al saló amb Mrs. Hall. Sense romancejar gaire i tirant dos sobirans sobre la taula, s’instal·là a l’hostal.

Mrs. Hall encengué el foc, i al cap d’una estona anà a preparar el menjar amb les seves pròpies mans. Un viatger deturant-se a Iping al mig de l’hivern, i un viatger que no regatejava, era una sort com no en corren gaires; es decidí a mostrar-se digna de la seva bona fortuna.

Així que el pernil estigué a punt, i Millie, la limfàtica minyona, es desvetllà gràcies a alguns renys ben triats, l’hostalera portà tovalles, plats i copes a la sala i parà taula tan bé com sabia. Va adonar-se, amb sorpresa, que el viatger no es treia l’abric ni el barret, i això que el foc cremava força; s’estava girant d’esquena, mirant per la finestra com la neu queia al pati.

Amb les mans creuades al darrera, semblava submergit en els seus pensaments. També es fixà que la neu que li esquitxava les espatlles es fonia i degotava sobre l’estora.

—Voleu fer el favor de la roba, senyor, que posaré a eixugar a la cuina?

—No —respongué l’hoste sense tombar-se.

No estava segura d’haver entès bé, i anava a repetir la pregunta, quan ell tombà el cap i, mirant-la per sobre l’espatlla:

—Més m’estimo no treure-me-la —digué recalcant-ho.

Llavors l’hostalera veié que el foraster duia unes grans ulleres blaves, amb pantalles als costats, i que unes patilles espesses, estarrufades sobre el coll de l’americana, li tapaven les galtes.

—Molt bé, senyor —respongué—. Com vulgueu. D’aquí a un moment l’habitació estarà més calenta.

Ell no contestà i es tombà altre cop. Mrs. Hall, coneixent que era inoportú de lligar conversa, enllestí de parar taula i sortí. Quan tornà, l’hoste no s’havia bellugat; seguia allí mateix, com una estàtua, d’esquena, amb el coll alçat, l’ala del barret abaixada i regalimant, la cara i els ulls completament tapats. L’hostalera serví els ous i el pernil amb prosopopeia i cridà més que digué:

—Si sou servit, senyor.

—Gràcies —respongué de seguida el foraster, i no es mogué fins que l’hostalera tancà la porta. Aleshores es tombà i s’acostà a la taula amb una certa impaciència.

Quan ella arribà a la cuina passant per darrera el taulell, sentí un soroll repetit a intervals regulars. Txec, txec, txec: era el soroll d’una cullera remenant un bol.

—Aquesta mossa! —digué—. Té! no me n’he recordat. És tan calmosa!

I acabant de barrejar ella mateixa la mostassa, féu alguns retrets a Millie sobre la seva excessiva mandra. Ella havia preparat els ous i el pernil, parat la taula, en una paraula, ho havia fet tot, mentre que Millie, ben cert, només havia servit per a fer-li servir tard la mostassa. I això amb un nou hoste, que semblava amb ganes de restar força de temps! Aleshores l’hostalera omplí el pot de mostassa, el posà a la plata de te, negra i daurada, i ho portà tot a la sala.

Trucà i entrà tot seguit. Al mateix moment el viatger féu un gest ràpid, i ella no tingué temps d’entreveure sinó un objecte blanc que desapareixia sota la taula. El viatger semblava com si volgués collir alguna cosa de terra. Fins que ella deixà el pot de mostassa sobre la taula, no s’adonà que l’abric i el barret eren damunt una cadira acostada al foc. Un parell de botes molles amenaçaven de rovellar el guardafoc d’acer. S’hi acostà decidida.

—Em penso que ara puc posar això a eixugar —digué amb veu que no admetia rèplica.

—Deixeu el barret —digué el foraster amb veu sorda.

La dona es girà i veié que el foraster havia alçat el cap i la mirava. Ella el contemplà un moment, massa sorpresa per a poder parlar.

El viatger s’havia posat un drap blanc —un tovalló que s’havia dut ell— sobre la part baixa de la cara, de manera que li tapava del tot la boca i les barres, i per aquesta raó la seva veu havia estat sorda. Però no era pas això el que deixava més parada Mrs. Hall, sinó que el front del foraster, per sobre de les ulleres blaves, també estava tapat amb una mena de bena blanca, i una altra bena posada sobre les orelles no deixava veure res de la seva cara, llevat del seu nas colorit i punxegut, tan punxegut i lluent ara com quan havia arribat. La seva americana era de vellut fosc, i en duia l’ample coll negre aixecat; el coll de la camisa dibuixava tot al seu volt una ratlleta blanca. El cabell, negre i despentinat, se li escapava en petites tofes per sota les benes encreuades, donant a la fesomia la més estranya aparença concebible. Aquest cap embolicat i embenat era tan diferent del que es pensava Mrs. Hall, que restà petrificada una bona estona. Ell no apartava el tovalló, sinó que el mantenia al mateix lloc, tal com ella ho veia ara, amb una mà enguantada de marró i mirant-la a través de les seves inescrutables ulleres fosques.

—Deixeu el barret —digué, parlant embarbussadament a través del tovalló.

Els nervis d’ella començaven a refer-se de la sotragada rebuda. Deixà el barret a la cadira de la vora del foc.

—No sabia, senyor, que… —i es deturà tota embarassada.

—Gràcies —féu ell secament, mirant alternativament l’hostalera i la porta.

—Vaig a fer-la eixugar de seguida, senyor —digué ella sortint de la sala amb la roba.

Llançà una darrera mirada envers aquell cap embolicat de blanc i aquelles ulleres inexpressives; el tovalló seguia tapant-li la cara. Tingué una petita esgarrifança quan tancà la porta darrera seu, i la seva cara reflectia eloqüentment la sorpresa i la perplexitat.

—Mai! —deia entre dents— mai! Això…

A poc a poc tornà a la cuina, massa preocupada per a demanar a Millie què estava fent.

El foraster s’assegué i escoltà els passos com s’allunyaven. Mirà amb neguit per la finestra sense treure’s el tovalló, i reprengué el menjar. S’empassà un mos, tornà a mirar per la finestra amb suspicàcia, menjà un altre mos; s’aixecà, i, amb el tovalló a la mà, travessà la sala i abaixà l’estor fins a l’altura de la cortineta de mussolina que tapava la part baixa. La sala restà a mitja llum. Després d’això tornà a menjar amb aire més tranquil.

—El pobre home deu haver tingut algun accident, o una operació. Alguna cosa, vaja —digué Mrs. Hall—. La veritat és que m’ha espantat amb les seves benes!

Tirà una mica de carbó al foc, obri un cavallet i hi estengué al damunt la roba del foraster.

—I aquelles ulleres! Més aviat semblava un bus que una persona!

Penjà la bufanda en un angle del cavallet.

—I sempre amb el mocador davant de la boca. No se’l treu ni per a parlar… Potser també té alguna cosa a la boca… Qui sap… —Es tombà en rodó, com si sobtadament es recordés d’alguna cosa.

—Valga’m Déu —digué canviant de tema—, encara no heu fet aquestes patates, Millie?

Quan Mrs. Hall anà a desparar la taula del foraster, es refermà en la seva idea que devia tenir la boca tallada o desfigurada per algun accident, com havia suposat. Fumava una pipa, i tot el temps que ella estigué a la sala no es tragué el mocador de seda amb què s’havia tapat la part baixa de la cara. I no era pas distracció, perquè bé prou vigilava que el tabac no se li apagués. Estava en un racó, d’esquena a la finestra, i, com que havia menjat bé i s’havia escalfat bé, no parlava amb l’agressiva brevetat del principi. El reflex de la flama donava a les seves grans ulleres una animació roja que no tenien abans.

—Tinc l’equipatge a l’estació de Bramblehurst —digué, i demanà com se’l podia fer arribar. Inclinà el seu cap embenat, polidament, per regraciar l’explicació de Mrs. Hall.

—Demà! —digué—. I no el podria tenir més de pressa?

Semblà contrariat quan ella li digué que no. Li preguntà si n’estava segura, si no es trobaria un home que volgués anar-hi amb un carretó.

Mrs. Hall, passada ja la sorpresa, respongué a les preguntes i començà una conversació.

—Hi ha una carretera molt pendent, senyor —digué per respondre a la pregunta del carretó, i afegí per acabar de refutar la idea—: Fa cosa d’un any que un carruatge va bolcar-hi. Un senyor s’hi va matar, sense comptar el cotxer. Una desgràcia no costa res de succeir, senyor…

Però el foraster no era fàcil de convèncer.

—Sí, és clar —digué per sota de la bufanda i observant tranquil·lament l’hostalera a través dels seus vidres impenetrables.

—Sense comptar el temps que cal per a posar-se bo. Mireu, el meu nebot, Tom, va caure en un camp i va prendre mal al braç, amb una falç. Va estar tres mesos que no va poder treballar, senyor. Costa i tot de creure. Des de llavors que no puc veure una falç, senyor.

—Ja me’n faig càrrec, ja.

—Fins vam tenir por que no li haguessin de fer una operació. Va arribar molt mal, senyor!

El foraster esclafí a riure, un riure que semblà que ofegava i escanyava dintre la seva boca.

—De debò?

—Sí, senyor. I no és pas cosa de riure: la meva germana tenia massa feina amb la seva quitxalla i en vaig haver de tenir cura jo. L’havia d’embenar i de desembenar. De manera que, si es pot dir, senyor…

—Voleu fer-me el favor de llumins? —digué bruscament el foraster—. Se m’ha apagat la pipa.

Mrs. Hall es deturà en sec. No estava gens bé, per part del foraster, de trencar-li així l’explicació de les molèsties que ella havia sofert. Se’l mirà un moment, i recordà el parell de sobirans. Això la decidí a anar a cercar els llumins.

—Gràcies —digué ell secament, i es girà altre cop a mirar per la finestra. Evidentment, era susceptible en qüestió d’operacions i cures. Ella no gosà seguir l’explicació. Però la seva manera brusca l’havia irritada, i Millie tingué ocasió d’adonar-se’n aquella tarda.

El viatger restà al menjador fins a les quatre, sense donar a l’hostalera cap pretext per a poder entrar. La major part del temps estigué completament immòbil: segurament assegut mentre es feia fosc, fumant a la resplendor de la llar, potser endormiscat. Una orella atenta l’hauria sentit una o dues vegades com remenava el caliu; després de fer-ho, passejava amunt i avall de la sala. Semblava com si enraonés sol. Després, la cadira cruixia: és que s’asseia.





Capítol II: Les primeres impressions de Mr. Teddy Henfrey


A les quatre ja era ben fosc, i al moment en què Mrs. Hall s’armava de valor per a anar a demanar al seu hoste si volia te, Teddy Henfrey, el rellotger, entrà al bar.

—Ja ho veieu, Mrs. Hall, quin temps més dolent per a les botes primes!

A fora seguia caient força neu. Mrs. Hall assentí amb un moviment de cap, i s’adonà que Teddy duia les seves eines.

—Ara que sou aquí, Mr. Teddy —digué—, no serà de més que doneu una mirada al rellotge de la sala. Ja camina, i toca les hores, però la busca petita sempre marca les sis.

I ensenyant-li el camí, es dirigí a la porta del menjador, trucà i entrà.

El foraster, ella ho veié en obrir la porta, seia davant la llar de foc, a la cadira de braços, endormiscat, o ho semblava, ja que el cap embenat li penjava a un costat. Per tota llum hi havia la resplendor roja del foc. Tot era o violentament il·luminat o fosc del tot, i ella encara distingia menys les coses, per tal com acabava d’encendre els llums del bar i encara estava enlluernada. Però, durant un segon, li semblà que aquell home tenia una boca terriblement badada, una boca que se li menjava tot el baix de la cara. Aquesta fou la seva sensació de moment; un cap embolicat de blanc, uns ulls monstruosos i, a sota, un forat immens. Aleshores ell es bellugà, s’incorporà sobre la cadira i aixecà la mà. Ella havia obert la porta de bat a bat, perquè entrés més claror, i per això el veié més distintament. Duia la bufanda sobre la cara, tal com abans hi duia el tovalló. Ella es pensà que la fosca l’havia enganyada.

—Que faríeu el favor de deixar que el rellotger arregli el rellotge? —preguntà, sobreposant-se al seu esglai de moment.

—Arreglar el rellotge? —contestà el foraster, mirant al seu voltant mig adormit, i parlant dessota la seva mà, i després, despert del tot—: Ja ho crec!…

Mrs. Hall sortí a cercar un llum i ell s’aixecà i s’estirà. Llavors, amb claror, Mr. Teddy Henfrey es trobà davant per davant de l’home embenat. «Em vaig quedar…», explicava després.

—Bones tardes! —digué el foraster, mirant-se’l «amb ulls de llagosta», segons la frase pintoresca de Mr. Henfrey per a les ulleres fosques.

—Em penso que no us destorbo —digué Mr. Henfrey.

—De cap manera —digué el foraster—. Però hem de deixar ben clar —afegí girant-se a Mrs. Hall— que aquesta sala la tinc reservada per al meu ús particular.

—Em pensava, senyor, que més us estimaríeu que el rellotge…

—Naturalment, naturalment… Però, per regla general, vull estar sol i que no em destorbin gaire.

Es girà d’esquena a la llar de foc, amb les mans al darrera.

—I ara —afegí—, quan el rellotge estigui arreglat, voldria una mica de te. Però no me’l dugueu fins que el rellotge estigui arreglat.

Mrs. Hall estava a punt d’anar-se’n —aquesta vegada no provà d’entaular conversació, per por de rebre un desaire davant de Mr. Henfrey—, quan el foraster li demanà si havia pensat en l’equipatge que encara era a Bramblehurst. Ella respongué que n’havia parlat amb el carter i que demà un carreter el portaria.

—Esteu segura que aquesta és la manera més ràpida? —preguntà.

Ella n’estava segura, i ho remarcà fredament.

—És que… ja us ho volia explicar —afegí—, però estava massa refredat i cansat. Sóc un home que fa experiments.

—Ja comprenc, senyor —digué Mrs. Hall, un xic impressionada.

—I el meu equipatge conté instruments i aparells.

—Segurament coses que us fan molt de servei.

—I, és clar, tinc neguit de prosseguir els meus estudis.

—Ja me’n faig càrrec, senyor.

—He vingut a Iping —continuà d’una manera un xic estudiada— per estar sol. No vull que em destorbin en el meu treball. A més a més, un accident…

—Ja m’ho pensava —digué Mrs. Hall per a ella mateixa.

—… Em cal una vida retirada. De vegades tinc la vista tan delicada i els ulls em fan tant de mal, que he d’estar hores senceres a les fosques, tancat amb clau. Això em passa de tant en tant. En aquest moment mateix, no; és clar. Quan estic així, el més petit destorb, l’entrada d’algú a l’habitació, m’és un turment de debò… Voldria que això quedés ben entès.

—Molt bé, senyor —digué Mrs. Hall—. Perdoneu una pregunta…

—Això, em penso, és tot —digué el foraster, amb aquell aire tranquil i irresistible de dir prou, que sabia prendre.

Mrs. Hall hagué de guardar la seva pregunta i la seva simpatia per a una ocasió millor. Quan ella sortí, el foraster seguí de cara al foc, contemplant, segons que Mr. Henfrey ho reportà, la reparació del rellotge. Mr. Henfrey treballava amb el llum a prop seu, i la pantalla verda llançava una llum brillant sobre les seves mans, l’esfera i les rodes del rellotge, i deixava la resta de l’habitació a les fosques. Quan alça el cap els reflexos colorits li feien pampallugues. Tafaner de mena, havia desmuntat la maquinària —cosa perfectament inútil—, amb la idea de retardar l’hora d’anar-se’n, i potser així empalmaria conversa amb el foraster. Però aquest seguia silenciós i immòbil. Tan immòbil, que Mr. Henfrey n’estava nerviós. Aquest tingué la impressió d’estar sol a la cambra, i alçà el cap; aquella testa embenada, grisa i mig a les fosques, se’l mirava fixament amb les seves gruixudes ulleres fosques, entelades per un baf verdós. Això resultà tan insuportable per a Henfrey, que per un minut restaren tots dos mirant-se amb un aire confús. Després Henfrey baixà la vista. La situació era ben poc confortable! Hauria volgut dir alguna cosa: era prudent de remarcar que feia força fred pel temps que era?

S’incorporà com per triar el moment de dir-ho.

—El temps… —començà.

—Per què no acabeu i us n’aneu? —digué la rígida figura, evidentment en un estat de furor difícilment contingut—. Collar l’agulla al seu eix; això és tot el que heu fet fins ara. Sembla que us fumeu de la gent.

—És que… només un minut. És que mirava… —I Mr. Henfrey enllestí la feina i se n’anà. Però se n’anà molt contrariat. «Maleït sigui —deia Mr. Henfrey enraonant sol, travessant el poble sota un remolí de neu—, de vegades bé s’ha d’arreglar un rellotge, em penso». I després: «Que és cap mal mirar-se algú? Ximple!». I encara: «Sembla com si no… Ni que la policia el busques no aniria tan ben embolicat i embenat!».

A la cantonada de la casa Gleeson, veié Hall, casat feia poc amb la mestressa de l’hostal «Cotxes i Cavalls» i que ara duia el cotxe d’Iping a l’entroncament de Sidderbridge quan n’hi havia necessitat. Venia en direcció del rellotger. Segurament s’havia aturat una mica a Sidderbridge; prou que es veia per la manera de menar. Preguntà tot passant:

—Com ca això, Teddy?

Hall era molt sociable.

—I doncs, què és?

—Un client molt estrany que ha baixat al vostre hostal. A fe que és ben estrany!

I començà a fer una descripció vívida del grotesc hoste de la seva dona.

—Sembla com si anés disfressat. A mi m’agradaria veure-li la cara, al que tingués a casa meva. Però les dones són tan confiades, quan es tracta de forasters. S’ha instal·lat a casa vostra, i ni tan solament ha donat el seu nom, Hall.

—De debò? —digué Hall, que més aviat tardava a entendre les coses.

—Sí. Ha pagat per una setmana, i això vol dir que l’hi tindreu vuit dies. I no porta pas poc equipatge. Sembla que li arribarà demà. Em penso que no hi deu pas portar pedres, a dintre, Hall.

Aleshores Henfrey explicà com una seva tia de Hastings havia estat robada per un foraster que duia les maletes buides. En fi, posà Hall vagament neguitós.

—Arri, vella! —cridà Hall—. És qüestió de veure-ho de seguida.

Teddy reprengué el seu camí, considerablement alleujat.

En lloc de «veure-ho de seguida», Hall, en tornar a casa, rebé un escàndol de la seva dona per l’estona que s’havia entretingut a Sidderbridge, i l’acolliment a les seves tímides preguntes fou agre i no li aclarí res. Però, així i tot, la llavor de malfiança sembrada per Teddy germinà en l’esperit de Mr. Hall.

—És que les dones no sabeu res de res —deia Mr. Hall, resolt a informar-se tan aviat com pogués de la persona del seu hoste.

Així que el foraster es ficà al llit, cap a dos quarts de deu, Mr. Hall entrà amb aire agressiu a la sala, mirà amb malfiança el mobiliari de la seva dona, per encertir-se que l’estranger no era amo del lloc, i tafanejà amb un cert menyspreu un full de càlculs matemàtics que el foraster havia deixat per allí. En ficar-se al llit, recomanà a Mrs. Hall que es mirés bé els equipatges quan arribessin l’endemà.

—No us fiqueu en les coses que no són vostres, Hall —digué Mrs. Hall—; jo ja miraré per les meves.

Estava tant més inclinada a buscar raons al seu marit, que ella mateixa estava convençuda que el foraster era d’una mena no gaire corrent de forasters, i no se sentia pas massa tranquil·la quant a aquell hoste. A mitja nit es despertà sobresaltada, somiant caps grossos, blancs con naps, dalt de colls que no s’acabaven mai, amb grossos ulls negres, que s’arrossegaven envers ella. Però, com a dona de seny, subjugà els seus terrors, es tombà i tornà a adormir-se.





Capítol III: Les mil i una ampolles


Era el 29 de febrer, al començament del desgel, que l’estrany personatge havia vingut, qui sap d’on, al poble d’Iping. L’endemà li arribà l’equipatge —un equipatge ben remarcable—, a través de la neu fosa. Hi havia un parell de maletes, com les de qualsevol altra persona normal, però a més a més hi havia tota una caixa de llibres —de llibres gruixuts i pesants, alguns d’ells plens de gargots manuscrits incomprensibles—, una dotzena, o potser més, de paneres, caixes i baguls, plens d’estris embolicats amb palla —segons ho semblà al tafaner Hall, que arrencava la palla com per atzar— i botelles de vidre. El foraster, tot tapat amb el barret, l’abric, els guants, la bufanda, estava tan impacient que sortí a trobar el carretó de Fearenside, mentre Hall, cercant l’ocasió de fer servei, aventurava alguna paraula preparatòria. Sortí sense fer esment del gos de Fearenside, que ensumava a tall de diletant les cames de Hall.

—Apa, vinguin aquestes caixes —digué—. Ja m’heu fet esperar prou.

Baixà els graons i anà cap al darrera del carro com per agafar la panera més petita.

Així que el gos de Fearenside el veié, s’estarrufà rondinant esquerpament; quan el foraster féu els primers passos, l’animal saltà d’una manera que no feia goig i se li tirà sobre la mà. Hall féu un crit i reculà, perquè no era gens valent amb els gossos. «A jeure!», manà Fearenside, tot agafant la tralla. Tots dos veieren com les dents del gos rascaven la mà, després feia un bot de costat i agafava la cama del foraster, i el pantaló s’esquinçava amb un soroll sec. La punta de la tralla de Fearenside castigà el gos, i aquest, bordant de por, es refugià sota les rodes del carro. Tot això fou qüestió de mig minut. Cap dels presents no havia parlat, però tots havien cridat. El foraster es mirà el guant esquinçat, es mirà la cama i féu com si anés a ajupir-se; però de cop es posà dret i pujà corrents els graons de l’entrada de l’hostal. Hom sentí com travessava el passadís i pujava de pressa l’escala desestorada per ficar-se a la seva habitació.

—A, mala bèstia! —deia Fearenside, saltant del carro amb la tralla a la mà, mentre el gos, des de sota, el seguia amb la vista—. Aquí, et dic!

Hall estava bocabadat.

—Potser l’ha mossegat —digué—. No estarà de més que vagi a veure’l.

I es ficà a l’hostal. Pel passadís trobà Mrs. Hall.

—El gos l’ha mossegat —li digué.

Pujà l’escala de pressa. Com que la porta del foraster era mig oberta, l’obrí i entrà sense compliments; Mr. Hall de seguida agafava familiaritat.

La cortina estava tirada i la cambra era fosca. Li semblà veure una cosa ben estranya, com un braç sense mà, i una cara a penes indicada tombada vers ell, amb tres punts indeterminats sobre fons blanc, com una flor de pensament de color clar. Al mateix temps rebia un cop violent al pit, era tirat enrera, la porta se li tancava als nassos i el pany era passat. I tot això tan de pressa que no tingué temps d’observar res. Unes formes vagues i indesxifrables que es movien, una empenta i un cop. Esmaperdut, restà al replà a les fosques, preguntant-se tot esbalaït què havia passat.

Al cap d’un parell de minuts ja tornava al grup que s’havia aplegat davant l’hostal. Hi havia Fearenside explicant una altra vegada el que havia succeït amb el gos; Mrs. Hall planyent-se que el gos es dediqués a mossegar els clients; Huxter, el botiguer del davant, fent de tafaner; Sandy Wadgers, que venia de la forja, d’àrbitre; dones i criatures, tothom xerrant. «El que és jo, no m’hauria pas deixat mossegar»; «No sé per què en deixen tenir, de bèsties així»; «I per què l’ha mossegat?», i així per l’estil.

Mr. Hall, que s’ho mirava de dalt dels graons de l’entrada, ja no estava tan segur d’haver vist allà dalt una cosa tan estranya. A més a més, el seu vocabulari era massa limitat per a traduir les seves impressions.

—Diu que no té necessitat de ningú —respongué a una pregunta de la seva dona—. Potser valdria més que entréssim les caixes.

—Hauria d’haver cauteritzat la ferida tot seguit —deia Huxter—, sobretot si està inflamada.

—Jo mataria la bèstia, ve’t aquí —digué una dona del grup.

Tot d’una el gos es posà a rondinar altra vegada.

—Apa, veniu —digué des de la porta una veu irritada. Era la del foraster, ben tapat, amb el coll alçat i l’ala del barret abaixada—. Com més aviat ho entreu, més content estaré.

És opinió general que s’havia canviat de guants i de pantalons.

—Que esteu ferit, senyor? —demanà Fearenside—. Em sap molt de greu que el gos…

—No és res —digué el foraster—. No m’ha arribat a la pell. Apa, enllestiu de pressa.

Després barbotejà alguna cosa, segons afirmació de Mr. Hall.

Així que la primera caixa fou entrada al saló, d’acord amb les seves instruccions, el foraster s’hi tirà damunt amb extraordinària avidesa, i començà a buidar-la, escampant la palla sense consideració a la catifa de Mrs. Hall. Començà a treure’n ampolles, unes de petites i panxudes amb pólvores, altres de petites i llargarudes amb líquids blancs o de color, altres d’allargades blaves amb un rètol de «metzines», altres de panxa rodona i coll llarg, unes de grosses de vidre verd, altres de grosses de vidre blanc, altres amb taps de vidre i etiquetes, altres amb taps de suro, altres amb xapa de fusta, altres de vi, d’oli… Les posava arrenglerades al bufet, sobre l’escalfapanxes, a la taula de davant de la finestra, a terra, als prestatges de llibres, pertot. L’apotecari de Bramblehurst no podia envanir-se de tenir-ne ni la meitat. Era curiós de debò. De les caixes, una darrera l’altra, no sortien sinó ampolles. Quan totes foren buides, la palla d’embalar arribava a nivell de la taula. L’únic que no eren ampolles que sortí de les caixes, fou un gran assortiment de provetes, de tubs d’assaig i una balança acuradament empaquetada.

Un cop tot això desembalat, el foraster s’acostà a la finestra i es posà a la feina, sense preocupar-se de la gent, ni de la palla que trepitjava, ni del foc que s’havia apagat, ni de la caixa de llibres, ni de les maletes que també eren allí dins.

Quan Mrs. Hall li portà el dinar, estava ben absorbit en la seva feina i atrafegat tirant dintre tubs d’assaig algunes gotes de les ampolles; no la sentí fins que, havent escombrat molt per sobre, posà la plata damunt la taula, no sense una punta de mal humor pel desori en què trobava l’habitació. Aleshores ell mig tombà el cap, per a tornar de seguida a girar-lo a la feina. Ella veié que s’havia tret les ulleres i les havia deixades sobre la taula; li semblà que tenia les òrbites extraordinàriament ensorrades. Es posà les ulleres i es tombà de cara a l’hostalera, que anava a queixar-se de la palla escampada per terra, sinó que ell parlà primer.

—Fareu el favor de no entrar mai sense trucar —li digué amb una exasperació anormal, però que semblava característica en ell.

—Ja he trucat, però potser…

—Potser sí. Però les meves investigacions, unes investigacions molt urgents i necessàries… el més petit destorb, el soroll de la porta… Em veig obligat a demanar-vos…

—Molt be, senyor. Podeu tancar-vos amb clau, si és així, sabeu? De vegades…

—És una bona pensada —replicà el foraster.

—Aquesta palla, senyor… Si m’ho permeteu…

—Sí, ja ho veig. Si és que us fa nosa, poseu-me-la al compte… —i rondinà entre dents, segurament malediccions.

Estava dret, amb una ampolla a la mà i un tub d’assaig a l’altra, tan agressiu i a punt d’explotar, que Mrs. Hall sentia un xic d’alarma. Però era una dona decidida.

—Si és així, voldria saber, senyor, quant penseu…

—Un xíling, poseu-hi un xíling… Em sembla que amb un xíling n’hi ha prou.

—Està bé —digué Mrs. Hall, agafant les tovalles i posant-les sobre la taula—. Mentre el senyor estigui satisfet, és clar…

Ell es girà i s’assegué, arreglant-se el coll que duia alçat.

Treballà fins al vespre amb la porta tancada amb clau, i, segons testimoni de Mrs. Hall, la major part del temps sense fer soroll. Una vegada, però, hi hagué una topada d’ampolles, com si la taula hagués rebut una empenta, seguida d’un soroll de trencadissa de vidre, i després uns passos ràpids per l’habitació. Tement alguna desgràcia, Mrs. Hall s’acostà a la porta a escoltar, sense atrevir-se a trucar.

—No puc seguir! —deia desesperat—. No puc seguir! Tres-cents mil! Quatre-cents mil! L’infinit! Enganyat! Potser em caldrà tota la vida!… Paciència! Paciència, doncs!… Boig! boig!

De baix, del taulell, venia un gran soroll de sabates ferrades, i Mrs. Hall, sabent-li molt de greu, hagué de renunciar a la continuació del soliloqui. Quan tornà a escoltar, ja no se sentia res dins l’habitació, llevat del lleuger cruixir de la cadira i el dring ocasional d’alguna ampolla. Tot havia acabat; el foraster havia reprès la feina.

En dur-li el te, veié trossos de vidre en un racó i, sota el mirall d’afaitar-se, una taca daurada mal eixugada. Ella la féu remarcar.

—Afegiu-la al compte! —respongué malhumorat el foraster—. Per Déu, no em vingueu amb romanços! Si faig malbé alguna cosa, m’ho poseu al compte —i es posà a consultar una llista de la llibreta que tenia davant seu.

* * *

—Us vaig a dir una cosa —digué Fearenside misteriosament. Això succeïa cap al tard i en la petita cerveseria d’Iping Hanger.

—Vós direu —féu Teddy Henfrey.

—Aquell subjecte que dèieu, el que el meu gos ha mossegat. Sí, doncs… és negre. Ho he vist per l’estrip dels pantalons i per l’estrip dels guants. Hauríeu esperat veure color de carn, no? Doncs de cap manera. Ben negre! Tan negre com el meu barret, us ho asseguro, us ho asseguro.

—Dimoni! —digué Henfrey—. Ja és un cas ben estrany, tanmateix. Doncs, per què té la punta del nas vermella, com si se la pintés?

—Té raó —digué Fearenside—. Ara hi caic… Sabeu què penso? Deu ésser un home clapat, Teddy; aquí blanc, aquí negre, a trossos. I se’n dóna vergonya. És una mena de mestís, ve-t’ho aquí; té el color repartit a clapes, en comptes de tenir-lo barrejat. N’he sentit parlar, de casos així. Al capdavall, això és una cosa que passa sovint amb els cavalls, tothom ho sap.





Capítol IV: Mr. Cuss interviua el foraster


He reportat amb un cert detall les circumstàncies de l’arribada del foraster a Iping, a fi que el lector pugui comprendre la impressió de curiositat que produí. Però, llevat de dos incidents estranys, les circumstàncies de la seva estada, fins a la festa extraordinària del club, poden explicar-se breument. Va haver-hi un cert nombre de picabaralles amb Mrs. Hall sobre qüestions de disciplina domèstica, però cada vegada, fins a la fi d’abril, amb els primers senyals de penúria, ell la feia callar amb el còmode recurs d’un pagament extra. Hall no sentia cap simpatia envers el seu hoste; sempre que gosava, parlava de la necessitat de desfer-se’n, però dissimulava amb cura la seva antipatia i evitava el foraster tant com podia.

—Preneu paciència fins a l’estiu —deia prudentment Mrs. Hall—, fins que els artistes comencin a venir. Llavors, veurem. Ara és molt orgullós, però no en podem dir res, perquè paga el compte puntualment.

El foraster no anava a l’església ni feia cap distinció entre els diumenges i els dies de feina. Segons Mrs. Hall, treballava molt irregularment. Algunes vegades baixava de matí i semblava contínuament enfeinat. D’altres s’aixecava tard, passejava amunt i avall de la sala, s’agitava sorollosament hores senceres, fumava, feia becaines a la cadira de braços prop del foc. No es feia amb ningú. El seu humor seguia rampellut; tot sovint era provocatiu d’una manera insuportable; a vegades tenia accessos de violència, i aleshores trencava, esquinçava, aixafava, esclafava i esmicolava coses. Augmentava el seu costum de parlar tot sol de baix en baix, però encara que Mrs. Hall escoltava amb atenció, trobava sense cap ni peus el que sentia.

El foraster sortia rarament de dia; però cap al tard, passejava, ben tapat, tant si feia fred com calor, pels camins més solitaris i més ensotats entre arbres i marges. Amb les seves grans ulleres i la seva cara espectral sota l’ala del barret, sortint sobtadament de la foscor, era una aparició desagradable per als pagesos que tornaven a casa; i Teddy Henfrey, una vegada que sortia del «Vestit Roig» bastant esverat, a dos quarts de deu, fou vergonyosament esglaiat pel cap de mort del foraster (es passejava amb el barret a la mà), posat a plena llum per una porta que s’obrí de cop. Tota la quitxalla que el veien al vespre somniaven fantasmes; no se sabia qui tenia més por, si les criatures o ell; però el que és cert és que per ambdues bandes hi havia una profunda antipatia.

Era inevitable que una persona d’aparença tan remarcable i de costums tan singulars fos tema de conversacions en un poble com Iping. Les opinions eren molt dividides quant a la seva ocupació. Mrs. Hall era molt susceptible sobre aquest punt. Quan li preguntaven, explicava sol·lícitament que era un «investigador experimental», arrepenjant-se a penes en les síl·labes, com un que té por de comprometre’s. Quan li preguntaven què era un «investigador experimental», replicava, amb aire de superioritat, que totes les persones educades ho sabien, i afegia aleshores que «descobria coses». El seu hoste havia tingut un accident, deia, que li havia descolorit la cara i les mans per un quant temps, i el seu tarannà sensible li feia desagradable que això se sabés.

A despit de les seves explicacions, tothom tenia la convicció que era un criminal que provava d’escapar-se de la justícia i s’amagava de l’ull de la policia. Aquesta idea havia nascut en el cervell de Mr. Teddy Henfrey. Però no se sabia que hagués succeït cap crim important d’ençà de mig febrer o d’últims de febrer. Elaborada per la imaginació de Mr. Gould, el mestre auxiliar de l’Escola Nacional, aquella opinió prengué una altra forma: el foraster era un anarquista disfressat que preparava matèries explosives, i el mestre resolgué d’emprendre algunes investigacions detectivesques quan les seves ocupacions li ho permetessin. Les seves operacions de detectiu consistien sobretot a donar una mala mirada al foraster sempre que es trobaven, o a interrogar gent que, no havent-lo vist mai, no sabien pas de què els parlava. No va descobrir res.

Un altre sector d’opinió, seguint Mr. Fearenside, acceptava que era clapat o alguna cosa per l’estil. Així, per exemple, Silas Dugan afirmava que «si el fenomen volia ensenyar-se per les fires, es faria ric en un no res», i com que era una mica teòleg, el comparava a l’home de la paràbola que només tenia un talent. I encara corria una altra opinió: el foraster era un maniàtic inofensiu. Aquesta tenia l’avantatge d’explicar-ho tot. Però entre aquests dos grups principals hi havia els qui vacil·laven i els conciliants. La gent de Sussex són poc supersticiosos, i no fou fins després dels esdeveniments d’abril que la paraula sobrenatural fou pronunciada per primera vegada en el poble. Però aleshores i tot, només les dones hi daven crèdit.

Fos el que fos el que en pensessin, tothom estava d’acord a sentir antipatia al foraster. La seva irritabilitat, ben comprensible per a treballadors intel·lectuals de ciutat, era una cosa sorprenent per als plàcids habitants de Sussex. Les frenètiques gesticulacions que li sorprenien de tant en tant, el seu caminar precipitat al capvespre per racons tranquils, la inhumana esquerperia davant tota temptativa de curiositat, el seu gust per la foscor, que li feia tancar les portes, baixar les cortines, apagar espelmes i llums, eren motius de sobres per a fer néixer preocupacions a qualsevol. Tothom se n’apartava quan baixava al poble, i així que havia passat, hi havia brivalls humoristes que s’alçaven el coll, s’enfonsaven el barret, i li anaven al darrera, imitant el seu caminar misteriós. En aquell temps la cançó popular era «El Papu». Miss Satchell l’havia cantada al concert de l’escola a profit de la il·luminació del temple, i d’ençà d’això, quan alguns del poble es trobaven junts i sorgia el foraster, es posaven a cantar-la o a xiular-la. Al vespre, també, la quitxalla li cridaven: «Papu!», i després fugien prudentment.

A Cuss, el metge, la tafaneria se’l menjava de viu en viu. Els embenaments havien excitat el seu interès professional, i l’informe de les mil i una botelles, la seva mirada gelosa. Tot l’abril i tot el maig va sotjar una oportunitat de topar-se amb el foraster, i a l’últim, pels voltants de Pasqua, no podent esperar més, s’empescà el pretext d’una llista de subscripció per a una infermera del poble. Aleshores descobrí amb admiració que Mrs. Hall ignorava el nom del seu hoste.

—Ha donat un nom —digué Mrs. Hall (afirmació completament infundada)—, però no l’he entès bé.

Li semblava que la prendrien per ximple si no sabia el nom d’aquell home.

Cuss trucà a la porta del saló i entrà. Un renec ben clar li respongué des de dintre.

—Perdoneu l’atreviment —digué Cuss, i al mateix moment la porta es tancà i Mrs. Hall es veié privada de la resta de la conversa.

Durant cosa de deu minuts va sentir soroll de veus, després un crit de sorpresa, una bellugadissa de peus, una cadira que anava per terra, una riallada, passos ràpids cap a la porta, i Cuss sortí, blanc com la cera, mirant per damunt l’espatlla. Deixà la porta oberta i, sense fer-hi atenció, travessà el hall i baixà els graons; Mrs. Hall sentí el soroll dels seus passos precipitats carrer avall. Duia el barret a la mà. Ella restava dreta al bar, mirant cap al saló; sentí com el foraster reia tranquil·lament, i després els seus passos que travessaven la peça. No li pogué veure la cara des d’on estava. La porta del saló petà violentament i l’escena tornà a quedar silenciosa.

Cuss anà de dret a casa de Bunting, el pastor.

—Que estic boig? —cridà Cuss bruscament, entrant al despatxet tronat—. Que faig cara d’estar boig?

—Què us ha passat? —preguntà el pastor posant un fòssil sobre les quartilles del seu proper sermó.

—Aquell home de l’hostal…

—Què?

—Deu-me alguna cosa per a beure —digué Cuss, asseient-se.

Quan tingué els nervis calmats gràcies a un got de xerri de poc preu —l’única beguda que podia oferir el bon pastor—, explicà la visita que acabava de fer.

—Ve’t aquí que entro —digué panteixant— i començo per demanar per a la subscripció de la infermera que volem tenir. Ell tenia les mans a les butxaques i es va deixar anar sobre una cadira. Va ensumar. Vaig dir-li que jo havia sentit dir que tenia interès per les coses científiques, i em va contestar que sí. I va tornar a ensumar. Sempre va estar ensumant: evidentment, havia agafat un refredat infernal. No té res d’estrany, tal com va vestit. Li vaig explicar la idea de la infermera, i mentrestant jo no parava de mirar: tota l’habitació era plena de botelles i productes químics. Hi havia també unes balances, tubs d’assaig posats en gradetes, i una olor de prímula omplia l’aire. Es volia subscriure? Em va respondre que ja ho miraria. Tot d’una vaig demanar-li si feia investigacions. Em diu que sí. Li pregunto si aquestes investigacions eren gaire llargues, i em diu amb mala forma: «Llargues d’una manera infernal», com si explotés. «Sí?», faig jo. Aquí es va començar a espatllar la cosa. Aquell home es veu que acaba la paciència aviat, i la meva pregunta la hi va fer perdre tota. Li havien dat una fórmula, una fórmula de molt valor, però no deia per què. Era mèdica? «Aneu al diable! Què dimoni n’heu de fer?». Li demano dispensa i ell agafa un aire digne, tus i resumeix. Va a llegir-me-la. Cinc ingredients. La posa sobre la taula i gira el cap. Un corrent d’aire que venia de la finestra fa volar el paper. Va dir alguna cosa de treballar en una habitació amb foc encès. Veig una lluïssor, i el paper que s’encén i s’aixeca. Ell s’hi tira damunt, al mateix moment que se n’anava xemeneia amunt. Ara! Justament en aquest punt, perquè entengueu aquesta història, treu el braç…

—Com?

—Sense mà! Res més que una màniga buida. Senyor! Vaig pensar que era una deformitat, que devia tenir un braç artificial i l’havia perdut. Però jo veia alguna cosa d’estrany en tot això. Per què diable aquella màniga s’aguantava en l’aire, si no hi havia res a dintre? I no hi havia res a dintre, us ho asseguro. Res, res de baix a dalt. Jo mirava fins l’espatlla i veia una mica de llum que passava per un esquinç de la roba. «Bon Déu!», vaig cridar. Aleshores es va aturar. Em va mirar amb aquells ulls tan grossos i després es va mirar la màniga.

—I què?

—Res més. No va dir una paraula, els ulls li lluïen i es va ficar de seguida la màniga a la butxaca. «Deia que la fórmula se’m cremava, no?». I va fer un remuc d’interrogació. Aleshores vaig dir-li: «Com dimoni us ho feu per bellugar una màniga buida? —Una màniga buida? —Sí, una màniga buida. —Buida, eh? Ho heu vist bé, que és una màniga buida?». I al mateix moment es posa dret, i jo també m’alço. En tres passos va estar a prop meu i es va aturar. Ensumava d’una manera malvada. Jo no em vaig moure. Però que em pengin si aquella bola amb benes i ulleres no era per a posar nerviós qualsevol, veient-la com s’acostava tranquil·lament. «Heu dit que era una màniga buida, eh?», em pregunta. «Sí, ho he dit», li contesto. Vaig recular veient aquell home que em mirava fit a fit, amb la cara destapada. Ell llavors es treu la màniga de la butxaca i allarga el braç cap a mi, com per ensenyar-me’l altra vegada. Ho va fer a poc a poc, molt a poc a poc. Jo mirava. Va durar un segle. «Sí —vaig dir, esforçant-me a parlar—, no hi ha res a dintre». Bé havia de dir alguna cosa. Començava a estar esporuguit. Podia veure fins a dintre de tot. Ell allargava el braç cap a mi a poc a poc, a poc a poc, fins que el va tenir a sis polzades de la meva cara. És una cosa ben estranya veure una màniga buida que se us acosta a tocar. Aleshores…

—Aleshores, què?

—Alguna cosa… exactament com un dit gros i un índex, em va pessigar el nas.

Bunting esclafí a riure.

—Us asseguro que a dintre no hi havia res —digué Cuss, la veu convertida en crit agut en dir «a dintre»—. No costa res de riure. Però és ben cert el que us dic. Estava tan esverat, que vaig copejar aquesta màniga violentament, em vaig tombar i vaig fugir de l’habitació… l’hi vaig deixar plantat…

Cuss es deturà. No cabia cap dubte sobre la sinceritat de la seva por. Giravoltava amb aire desvalgut, i begué un segon got del dolent xerri de l’excel·lent vicari.

—Quan vaig picar la màniga —deia Cuss— us asseguro que era com si toqués un braç! I no n’hi havia pas, de braç! Ni ombra d’un braç!

Mr. Bunting reflexionà. Mirava Cuss amb suspicàcia.

—Ja és una història ben estranya, ja.

Havia pres un aire molt prudent i molt greu.

—Realment —repetí Mr. Bunting amb l’èmfasi d’un jutge—, una història ben estranya.





Capítol V: El robatori de la rectoria


Els fets del robatori de la rectoria ens han arribat principalment per mitjà del pastor i la seva dona. Va succeir a primera hora de la matinada del dilluns de Pasqua, dia dedicat, a Iping, a diversions públiques. Mrs. Bunting, segons sembla, es desvetllà sobtadament en el silenci d’abans de l’alba, amb la ferma impressió que la porta del dormitori havia estat oberta i després tancada. De moment no va despertar el seu marit, però s’assegué al llit, escoltant. Va sentir clarament el paf, paf, paf d’uns peus descalços que sortien del tocador del costat i seguien el passadís que va cap a l’escala. Quan n’estigué ben certa, va avisar el Reverend Mr. Bunting tan cautelosament com li fou possible. Aquest, sense encendre llum, es posà les ulleres, una roba de cambra de la seva dona, les plantofes, i anà al replà a escoltar. Va sentir ben bé com algú regirava en el seu despatx, a baix, i després un fort esternut.

Tornà al dormitori; agafà la primera arma que trobà, el ferro de remenar el foc, i baixà les escales amb força precaució. Mrs. Bunting restà al replà.

Eren cosa de les quatre i ja començava de clarejar. Al vestíbul hi havia una lleu claror; però el despatx, entreobert, era ben fosc. El silenci era absolut, tret del lleu cruixir dels graons sota el pas de Mr. Bunting i d’uns vagues sorolls al despatx. Aleshores un calaix fou obert, i hom sentí un regirament de papers. Després un renec, un llumí rascat, i el despatx s’il·luminà amb una claror groga.

En aquest moment Mr. Bunting era al vestíbul i, per l’escletxa de la porta, podia veure el moble amb el calaix obert i una espelma encesa; el que no veia era el lladre. S’estava, doncs, al vestíbul, no sabent què fer. Mrs. Bunting, amb la cara blanca i panteixant, havia baixat i estava darrera seu. Un pensament va dar-li coratge: la persuasió que el lladre era algú del poble.

Sentiren dring de diners, i comprengueren que el lladre havia trobat l’or destinat a les despeses de la casa, tot plegat dues lliures i mitja en peces de mig sobirà. Això decidí Mr. Bunting a una acció ràpida. Agafà bé el ferro i avançà, seguit de Mrs. Bunting.

—Alto! —cridà amb veu ferma Mr. Bunting, i es deturà estupefacte: l’habitació era ben buida.

Però estaven ben certs d’haver sentit remenar alguna cosa. Durant mig minut, potser, restaren esbalaïts; després Mrs. Bunting travessà el despatx i mirà darrera el paravent, mentre que el seu marit, amb un impuls semblant, mirava sota la taula. Mrs. Bunting inspeccionà les cortines de la finestra, i Mr. Bunting la xemeneia, explorant-la amb el ferro. Després la senyora escrutà la cistella de papers, i ell el cossi del carbó. A l’últim es deturaren i es miraren interrogant-se l’un a l’altre amb la mirada.

—Hauria ben jurat… —digué Mrs. Bunting.

—I l’espelma! —digué Mr. Bunting—. Qui ha encès l’espelma?

—I el calaix? —digué Mrs. Bunting—. Els diners no hi són!

I es llançà cap a la porta.

—És el cas més estrany…

Hi hagué un violent esternut al passadís. Hi corregueren. Al mateix moment la porta de la cuina baté amb violència.

—L’espelma! —cridà Mr. Bunting avançant-se.

Se sentí un soroll de forrellat passat ràpidament. El pastor obrí la porta de la cuina, i veié que la porta que donava al safareig també s’obria, i les primeres clarors de l’aurora llepaven les masses fosques del jardí. Estava ben segur que ningú no havia sortit per allí. Però la porta s’obrí, restà oberta un moment, i es tancà amb violència. Al mateix temps, l’espelma que Mr. Bunting s’havia endut del despatx tremolà i es revifà… Feia un minut o més que havien entrat a la cuina. Estava ben buida. Inspeccionaren minuciosament el rebost, la cuina, el safareig, i fins baixaren al celler. Per més que cercaren, no trobaren res ni ningú enlloc.

La llum del dia sorprengué el pastor i la seva dona tots dos estranyament vestits, i sense entendre què havia passat, amb l’espelma fonent-se inútilment encesa.

—És la cosa més estranya… —repetia el pastor per vintena vegada.

—Amic —digué Mrs. Bunting—, Susie ja es lleva. Esperem que s’hagi ficat a la cuina, per pujar l’escala.





Capítol VI: El mobiliari que es torna boig


A les primeres hores d’aquell mateix dilluns de Pasqua, abans que el dia tragués Millie del seu catre, Mr. Hall i Mrs. Hall estaven llevats, i sense fer soroll baixaven al celler. Els hi duia una qüestió privada: era cosa d’afegir pes específic a llur cervesa.

A penes hi arribaren, Mrs. Hall s’adonà que s’havia deixat una ampolla de sarsaparrella al dormitori. Com que era ella la més experta en aquesta operació, fou Hall qui pujà a cercar-la.

Arribat al replà, restà sorprès veient mig badada la porta de l’hoste. Anà a buscar l’ampolla, que era al lloc corresponent, i, tornant cap al celler, s’adonà que la porta del carrer no estava tancada amb els panys, sinó amb les baldes només. Amb una inspiració sobtada, relacionà aquest fet amb el de la porta oberta del foraster i les suggestions de Teddy Henfrey. Recordava ben bé que havia fet llum la nit abans mentre Mrs. Hall tancava amb pany. Es deturà, bocabadat, i, amb l’ampolla a la mà, pujà l’escala. Tustà la porta del foraster. Ningú no respongué. Tornà a tustar, empenyé la porta i entrà.

Tal com s’ho esperava, no hi havia ningú ni al llit ni a l’habitació. I, el que era estrany fins per a la seva feixuga intel·ligència: damunt la cadira i el llit hi havia escampada la roba del foraster, l’única que se li coneixia, i fins les benes. I fins el gran barret, plantat a la columna del llit.

Mentre Hall s’ho mirava, la veu de la seva dona pujà de les profunditats del celler, amb aquell ràpid telescopatge de síl·labes i acabant les interrogacions en una nota aguda, amb què els habitants del Sussex Occidental acostumen de marcar una viva impaciència.

—Jordi! L’has trobada?

En sentir que el cridaven, es girà i sortí precipitadament.

—Janny —contestà des de l’escala del celler—, és veritat el que deia Henfrey. No és a dintre la seva habitació, no hi és. I la porta del carrer no està tancada amb clau.

D’antuvi Mrs. Hall no ho entenia; però així que ho entengué decidí d’anar a veure amb els seus propis ulls la cambra buida. Hall, sense deixar l’ampolla, féu camí enrera.

—Si ell no hi és, la seva roba sí que hi és. I a veure què pot fer sense la roba? A fe que és ben estrany.

Mentre tots dos pujaven del celler (i això fou ben comprovat més tard), van creure sentir que la porta del carrer s’obria i es tornava a tancar; però, veient-la tancada i no observant-hi res d’anormal, ni l’un ni l’altre no en digueren paraula. Mrs. Hall passà davant del seu marit i arribà a dalt la primera. Algú va esternudar a l’escala. Hall, que anava sis passos enrera, va creure que era la seva dona; ella, que anava davant, va creure que era el seu marit. Mrs Hall empenyé la porta i es deturà mirant dintre l’habitació.

—Ja és ben estrany —digué.

Li semblà com si algú ensumés darrera seu, i, tombant-se, veié que el seu marit era dotze peus lluny d’ella, dalt del darrer graó. Però en un moment li vingué al costat. S’acostà al llit i tocà el coixí; després, posà la mà sota els llençols.

—Freds —digué—. Fa ben bé una hora que s’ha llevat.

Acabava de dir això, que va succeir una cosa extraordinària: els llençols s’ajuntaren per ells mateixos, s’alçaren fent com una muntanya, i saltaren llestament pels peus del llit, talment com si una mà els hagués agafats pel mig i els enretirés. Immediatament el barret del foraster féu un salt, descriví quasi tot un cercle, i saltà dret a la cara de Mrs. Hall. Després fou l’esponja que saltà veloçment, i després la cadira, fent caure la roba, rient secament amb una veu semblant a la de l’estranger, es tombà amb les quatre potes envers Mrs. Hall, semblà apuntar un instant i li saltà al damunt. Ella xisclà i es girà en rodó, i llavors les potes de la cadira s’aplicaren sobre la seva esquena, suaument, però amb força, i empenyeren Mrs. i Mr. Hall fora de la cambra. La porta baté violentament i es tancà. Cadira i llit semblaren, durant un moment, ballar una dansa triomfal, i de cop tot tornà a restar silenciós.

Mrs. Hall caigué, mig desmaiada, en braços de Mr. Hall, en el replà. Entre aquest i Millie, desvetllada per un crit d’alarma, la portaren a baix amb gran dificultat, a fer-li prendre el cordial acostumat en casos així.

—Eren els esperits —deia Mrs. Hall—. N’estic ben segura. Ho he llegit als diaris… històries de taules i cadires que s’aixequen i ballen…

—Un altre glop, Jenny —digué Hall—. Això t’anirà bé.

—Deixeu-lo fora —continuà Mrs. Hall—. Tanqueu la porta. No el deixeu entrar més. Ja m’ho temia… M’ho hauria d’haver pensat. Amb aquells ullassos i el cap embolicat…, i no anava cap diumenge a l’església. I totes aquelles ampolles no podien servir per a res de bo. Ha esperitat els mobles… Els meus vells mobles! Justament era sobre aquesta cadira que la mare s’asseia quan jo era petita. Pensar que s’ha pogut alçar contra meu…

—Un altre glop, apa, Janny —digué Hall—. Els teus nervis estan tots trastornats.

Millie, sota els raigs daurats del sol naixent, cap a les cinc, rebé l’encàrrec d’anar a despertar Mr. Sandy Wadgers, el ferrer.

Havia de saludar-lo de part de Mr. Hall i dir-li que els mobles es comportaven d’una manera molt extraordinària. Voldria venir Mr. Wadgers?

Mr. Wadgers era un home saberut i de molts recursos. Considerà el cas greument.

—El diable se me’n dugui —era la seva opinió—. Un home així no fa per a client vostre.

Va prendre gran interès per la qüestió. Li pregaren que entrés ell primer, però semblava no dur gaire pressa. S’estimava més xerrar al passadís. Estant així, arribà l’aprenent de Huxter i es posà a obrir els aparadors del quiosc de tabac. Fou invitat a prendre part a la discussió. Naturalment, Mr. Huxter arribà pocs minuts després. La disposició anglosaxona per al govern parlamentari fou comprovada una vegada més: tot se n’anà en discursos i cap fet.

—Primerament, els fets —insistia Mr. Sandy Wadgers—. Assegurem-nos que estem en el nostre dret forçant la porta. Sempre es pot espanyar una porta tancada… però després costa molt de tornar-la a deixar bé.

De cop, meravellosament, la porta de l’habitació s’obrí tota sola, i enmig de llur esbalaïment, muts de sorpresa, veieren baixar la figura embolicada del foraster, amb els seus ulls més negres i més blancs que mai darrera els enormes vidres de les seves ulleres. Anava tot tibat i a poc a poc, sempre orgullós. Travessà el vestíbul i es deturà.

—I això, què és? —digué.

Tots els ulls es giraren en la direcció del seu dit enguantat: hom veié l’ampolla de sarsaparrella posada a prop de la porta del celler.

Aleshores entrà al menjador i, bruscament, grollerament, els tirà la porta pels nassos. Ningú no digué paraula fins que no es sentí cap eco de passos. Es miraven uns als altres fixament.

—Això encara és més gros! —digué Mr. Wadgers sense acabar la frase.

I, dirigint-se a Mr. Hall, afegí:

—Jo, de vosaltres, li demanaria una explicació.

Va caldre algun temps per a fer entrar aquesta idea en el cap de Mr. Hall. A l’últim, es picà el front, obrí la porta i pogué dir:

—Perdoneu…

—Aneu al diable! —digué el foraster amb una veu terrible—. I tanqueu la porta.

Així va acabar aquesta curta visita.





Capítol VII: El desemmascarament del foraster


El foraster entrà al petit saló de «Cotxes i Cavalls» a les cinc del matí, i s’hi estigué fins a migdia, amb les cortines tirades i la porta tancada. Després de la repulsa que Hall s’havia guanyat, ningú no s’hi aventurà a entrar.

Durant tot aquell temps degué estar dejú. Tres vegades trucà, l’última d’una manera furiosa i contínua, sense que ningú li respongués.

—Havent-me engegat al diable —deia Mr. Hall—, la veritat és que…

Aleshores arribà la notícia vaga del robatori comès a la rectoria, i hom relacionà els dos esdeveniments. Hall, ajudat per Wadgers, anà a trobar Mr. Shuckleforth, el jutge, per demanar-li consell. Ningú més no s’aventurà per l’escala. Com passà les hores el foraster, no se sap. De tant en tant se’l sentia passejar a grans passos amunt i avall; dues vegades se’l sentí renegar. També se sentí un soroll de papers esquinçats, un terrabastall de vidres trencats.

El petit grup de tafaners creixia. Arribà Mr. Huxter; alguns joves barrilaires, vestits de negre, amb roba de basar i colls de paper —era dilluns de Pasqua—, s’afegiren al grup, amb preguntes confuses que acreixien la confusió. El jove Archie Harker es distingí travessant el pati per arriscar una ullada furtiva per les cortines de la sala. No va poder llucar res, però va xerrar com si hagués vist alguna cosa, i altres xicots de la jovenalla d’Iping el voltaren.

Era el dilluns de Pasqua més bonic que es pugui veure. De dalt a baix del carrer Major s’arrengleraven una dotzena de barraques, un tir, i, sobre la gespa de la forja, tres rulotes grogues i xocolata; alguns pintorescos forans dels dos sexes muntaven un pim-pam-pum. Els elegants lluïen jerseis blaus; les elegants, davantals blancs i capells de llargues plomes, de l’última moda. Woodyer, del «Cérvol Roig», i Mr. Jaggers, el pegot, que també venia bicicletes ventureres, estaven atrafegats penjant, de banda a banda del carrer, banderes de la Union Jack i reials que havien servit per a celebrar el primer jubileu de la reina Victòria.

Dintre la foscor artificial del saló, on no havia entrat sinó un prim raig de sol, el foraster, afamat —segons hem de suposar-ho—, esporuguit, embolicat en la seva roba calenta i incòmoda, llegia el diari a través de les seves ulleres fumades, o entretopava les seves petites ampolles brutes, i de tant en tant devia renegar de la quitxalla que sentia, sense veure-la, a l’altra banda de les finestres. En un racó, prop del foc, hi havia els testos d’una mitja dotzena d’ampolles trencades, i una penetrant pudor de clor en l’aire. Això és tot el que sabem, segons el que s’endevinà de moment i el que després es va trobar a l’habitació.

Cap a migdia obrí de cop la porta de la sala i mirà fixament les tres o quatre persones que eren al bar.

—Mrs. Hall! —cridà.

Algú anà a avisar-la tímidament.

Mrs. Hall arribà al cap d’una estona, esbufegant una mica, i per això més furiosa. Hall seguia no essent-hi. Ella ja tenia l’escena conjuminada i duia el compte sobre una safateta.

—És pel compte que em crideu, senyor? —preguntà.

—Per què no m’heu dut l’esmorzar? Per què no m’heu dut el dinar, havent trucat? Us penseu que puc viure sense menjar?

—I per què no m’heu pagat el compte? Això és el que jo voldria saber —digué Mrs. Hall.

—Ja us vaig dir, fa tres dies, que esperava diners…

—I us vaig contestar que no havia d’esperar que us arribessin. No us podeu queixar que el dinar s’hagi endarrerit una mica, si el compte fa cinc dies que s’espera.

El foraster engegà un renec curt, però enèrgic.

—Ei! Què passa? —digueren des del bar.

—Us agrairia, senyor, que us guardéssiu aquestes paraulotes per a vós sol —digué Mrs. Hall.

Els ulls del foraster prenien una expressió més irritada cada vegada. Era opinió general, al bar, que Mrs. Hall li duia avantatge. La continuació de la conversa ho comprovà.

—Digueu, bona dona… —començà.

—Res de bona dona, a mi —digué Mrs. Hall.

—Ja us he dit que encara no he rebut diners.

—Sí, sí; podeu esperar…

—Però penso que a la butxaca…

—Si fa tres dies em vàreu dir que només us quedava cosa d’un sobirà de plata…

—Sí, però n’he trobat més.

—Ansia! —des del bar.

—M’agradaria saber on els heu trobats… —respongué Mrs. Hall.

Aquesta pregunta semblà enutjar molt l’estranger. Picà de peus.

—Què voleu dir?

—On heu trobat diners, a veure? I abans de rebre’n cap, abans de dur-vos l’esmorzar, o de fer-vos el que sigui, fareu el favor d’explicar-me una o dues coses que no acabo d’entendre, que no entén ningú, i tothom té moltes ganes d’entendre-les. Voldria saber què heu fet amb la meva cadira, allà dalt; com és que heu sortit de l’habitació, i nosaltres havíem vist que era buida. Els hostes d’aquesta casa entren per les portes, és costum de la casa, i vós no ho feu pas així. Voldria que em diguéssiu com heu entrat. I també voldria saber…

De cop el foraster aixecà enlaire less seves mans sempre enguantades, picà de peus i cridà: «Prou!», amb tanta de violència que Mrs. Hall parà en sec.

—No compreneu —digué ell— qui sóc ni què sóc. Ara us ho ensenyaré. Dimoni!, ja ho crec que us ho ensenyaré!

Aleshores es posà la mà oberta damunt la cara, i, quan l’enretirà, hi havia un forat negre al mig de la cara.

—Teniu!

Es plantà davant mateix de Mrs. Hall i li allargà alguna cosa que aquesta, amb ulls només per a mirar aquella cara transformada, acceptà maquinalment. En veure el que era, ella féu un gran crit, deixà anar l’objecte i es tirà endarrera fent tentines. El nas —era el nas rosa i lluent del foraster— caigué a terra amb un soroll de capsa de cartó buida.

Es tragué les ulleres, i tothom del bar quedà bocabadat. Es tragué el barret i d’una revolada s’arrencà les patilles i les benes.

Un pressentiment passà com un llampec a través del bar.

—Valga’m Déu!! —fou el crit unànime. I tothom fugí.

Era més espantós del que hom es pot figurar. Mrs. Hall, bocabadada i horroritzada, es dirigí gemegant cap a la porta de la casa. Que cadascú se’n faci càrrec. Tothom esperava veure ferides, deformitats, horrors tangibles —però res! Les benes i la perruca volaren pel passadís i caigueren al bar, al mig de la gent saltant per no ésser-ne tocats. Tothom s’empentejà graons avall. L’home que tenien davant, dret, gesticulant en una incoherent explicació, era un xicot cepat, dels peus al coll; però, sobre el coll, res, res que es pogués veure.

La gent que eren al cantó de baix del poble sentiren els crits, i clams, i mirant carrer amunt veieren «Cotxes i Cavalls» gitar violentament tot de gent. Veieren Mrs. Hall com queia i com Teddy Henfrey li saltava per damunt per no caure, sentiren els esgarips de Millie que, sortint de la cuina en sentir l’avalot, havia topat amb el foraster sense cap. Una escampadissa general.

A l’acte, d’un cop a l’altre del carrer, tothom —el pastisser, el propietari de la barraca del pim-pam-pum i el seu ajudant, l’home de les gronxadores, marrecs i mosses, elegants de poble, noies boniques, vells amb brusa i gitanes amb davantal— començaren a córrer, i, en un temps miraculosament curt, davant l’establiment de Mrs. Hall s’aplegà un grup de quaranta persones potser, que creixia ràpidament. La gent anaven d’un cantó a l’altre, preguntant, cridant i fent suposicions. Com que tothom tenia ganes de parlar al mateix temps que els altres, allò semblava Babel. Un petit grup sostenia Mrs. Hall, que havia calgut aixecar de terra, desmaiada. Un cridaner testimoni ocular augmentava encara la confusió amb les seves increïbles afirmacions.

—Un fantasma!

—Què ha fet, doncs?

—Que ha fet mal a la noia?

—Se li volia tirar damunt amb un ganivet, penso.

—No té cap, us ho asseguro!… No és un dir, no, que és ben cert; tal com dic, un home sense cap!

—Ximpleries, tot això; és un joc de mans.

—S’ha arrencat les benes…

Empenyent-se per veure’l per la porta oberta, la gent feien com un tascó movent que, amb la punta composta pels tafaners més atrevits, s’acostava a l’hostal.

—S’ha deturat un moment, he sentit el xiscle de la noia i després ell s’ha girat en rodó. He vist unes faldilles que passaven de pressa i ell corrent al darrera. No ha durat deu segons. I llavors ha tornat amb un ganivet a la mà i un pa. S’ha posat al mateix lloc on estava abans, com si mirés. Només fa un moment, ha passat per aquesta mateixa porta. Us ben asseguro que no té cap. Ve d’un no res que no l’hàgiu vist…

Hi hagué un moviment endarrera, i el que enraonava s’aturà per deixar passar una petita comitiva que anava resoltament cap a la casa; al davant anava Mr. Hall, molt vermell i decidit, després Mr. Bobby Jaffers, el policia del poble, després el prudent Mr. Wadgers. Anaven proveïts d’una ordre de detenció.

La gent seguia bescanviant informes contradictoris sobre els fets recents.

—Tant si té cap com si no en té —deia Jaffers—, l’he d’agafar i l’agafaré.

Mr. Hall pujà els graons, entrà i es dirigí de dret a la porta del saló, que era oberta.

—Agent —digué—, feu el vostre deure.

Jaffers entrà, amb Hall i Wadgers al darrera. A la mitja claror veieren el cos sense cap de cara a ells, amb un tros de pa a la mà enguantada i un tros de formatge a l’altra mà.

—És ell —digué Hall.

—Què dimoni es tot això? —sortí en to d’irritació d’una mica més amunt del coll d’aquell home.

—A fe que sou un personatge ben estrany —digué Mr. Jaffers—. Però, amb cap o sense, l’ordre és de detenció… El deure és el deure…

—No em toqueu! —digué aquell cos, fent-se enrera.

Tot d’una llençà pa i formatge, i Mr. Hall a penes tingué temps d’agafar el ganivet de sobre la taula. Aleshores l’estranger es tragué el guant de la mà esquerra i el tirà a la cara de Jaffers. Aquest, parant de notificar l’ordre, agafà el puny sense mà i estrenyé el coll invisible. Rebé un cop ressonant a la canyella que el féu cridar, però no afluixà pas. Hall féu lliscar el ganivet al llarg de la taula fins a Wadgers, que feia com de porter de l’ofensiva; després s’acostà a Jaffers i el foraster, que s’estrenyien, pegaven i lluitaven al seu costat mateix. Toparen amb una cadira propera i caigueren tots plegats amb gran soroll.

—Agafeu-li els peus —cridà Jaffers entre dents.

Mr. Hall, provant d’obeir les instruccions, rebé un bon cop a les costelles que l’immobilitzà un moment; i Mr. Wadgers, veient que el foraster decapitat era damunt de Jaffers, es retirà cap a la porta, amb el ganivet a la mà, i topà amb Mr. Huxter i el carreter de Sidderbridge, que venien a reforçar la llei i l’ordre. Al mateix moment caigueren de la lleixa tres o quatre ampolles que escamparen una olor picant i acre.

—Em dono —cridà el foraster, tot i que tenia Jaffers a sota seu. I s’aixecà, més estrany que mai, ja que no tenia cap ni mans, perquè s’havia tret el guant dret també—. No val la pena —digué amb veu apagada.

Era la cosa més estranya del món sentir aquella veu que semblava sortir del buit; però els pagesos del Sussex potser són la gent més materialista sota el sol. Jaffers també s’aixecà i es tragué un parell de manilles. Però obrí uns ulls ben grossos.

A veure —digué Jaffers, destarotat de cop veient la incongruïtat de l’escena—. Diable! Ara resulta que no me’n puc servir, pel que veig!

El foraster es passà el braç de dalt a baix de l’armilla, i com per miracle els botons que seguien la màniga es descodaven. Llavors es palpà les cames, com per tocar-se les sabates i els mitjons.

—Però —cridà Huxter— no és un home, això! Són uns vestits sense cos a dintre. Mireu! pel coll se li veu el folre de l’americana. Podria ficar-hi el braç…

Allargà la mà, però semblà com si trobés alguna cosa pel camí, i llançà un xiscle penetrant.

—Feu el favor de no ficar-me els dits a l’ull —digué la veu aèria en un to feréstec—. La veritat és que sóc ben sencer, amb cap, mans, cames i tot, però és que sóc invisible. És amoïnós, però és així. Em sembla que això no és cap raó perquè em facin a bocins tots els ximples d’Iping, eh?

La roba, sense cordar, aguantada per un suport invisible, es tenia dreta, en l’actitud d’estar amb els punys a les anques.

Havien entrat homes del poble i la sala estava atapeïda de gent.

—Invisible, eh? —digué Huxter, ignorant les malifetes del foraster—. Ningú no ho ha sentit dir mai, això.

—És molt estrany, sí, però no és cap crim. Per què em ve a atacar d’aquesta manera un agent de policia?

—Això ja és una altra cosa —digué Jaffers—. No hi ha cap dubte que costa una mica de distingir-vos a la llum, però porto una ordre de detenció en tota regla. El que jo persegueixo no és pas invisible: és el robatori. Algú ha entrat en una casa, hi ha agafat diners…

—I què?

—I les circumstàncies fan creure…

—Això són bestieses —digué l’Home Invisible.

—Potser sí, senyor. Però jo he rebut ordres…

—Està bé —digué el foraster—. Us seguiré. Però res de manilles!

—És la consigna —digué Jaffers.

—Res de manilles! —repetí el foraster.

—Perdoneu —digué Jaffers.

La figura s’assegué, i abans que ningú pogués fer-se càrrec del que passava, plantofes, mitjons i pantalons anaven a parar, a puntades de peu, sota la taula. El foraster s’alçà i tirà lluny l’americana.

—Atureu-lo! —cridà Jaffers, comprenent de sobte el que succeïa.

Agafà l’armilla, però l’armilla lluitava i restà, pansida i buida, en mans del policia.

—Aguanteu-lo fort —cridà aquest—. Si pot sortir de dintre la roba…

—Aguanteu-lo! —cridava tothom.

I tots es tiraren sobre aquella camisa blanca que s’agitava i era en aquell moment tot el que es podia veure del foraster.

Una màniga d’aquesta camisa ventà un bon cop al mig de la cara de Hall, que estava a prop amb els braços oberts; caigué d’esquena sobre el vell Toothsome, el sagristà. Un moment després, la camisa s’alçà i s’agità convulsament sobre els braços, com una camisa que un home es treu pel cap. Jaffers l’agafà i no féu sinó ajudar a treure-la, i rebé un cop a la boca que el deixà sense respiració. Voleià un bastó, i fou Teddy Henfrey qui rebé un salvatge cop al mig del cap.

Tothom cridava, esquivava i pegava al buit. «Agafeu-lo! Tanqueu la porta! No el deixeu escapar! Ara tinc alguna cosa! És aquí!». Entre tots feien un aldarull de Babel. Tothom, sembla, rebia alhora, i Sandy Wadgers, murri com sempre i l’esperit afuat per un cop rebut al mig del nas, obrí la porta i ho deixà córrer. Els altres, fent el mateix tot seguit, s’amuntegaren un moment en el racó prop de la sortida. Els cops seguien plovent. Phipps, l’unitari, es trobà una dent trencada; Henfrey, el cartílag de l’orella ferit. Jaffers rebé un cop a la barra; girant-se topà amb alguna cosa posada entre Huxter i ell, que els privà de caure l’un damunt de l’altre. Li semblà que era un pit cepat. Al cap d’un moment tots els excitats combatents arribaren al vestíbul ple de gent.

—Ja el tinc —udolava Jaffers, sacsejat i ensopegant al mig de l’habitació, tot vermell de cara, amb les venes inflades, lluitant sempre amb el seu enemic que no es veia.

Tothom s’apartà a banda i banda, perquè aquests dos adversaris tan extraordinaris, arrossegats cap a la porta, anaven a rodolar la mitja dotzena de graons que duien al carrer. Jaffers, amb veu ofegada, llançà un crit; aguantava ferm i jugava amb el genoll, però giravoltà sobre ell mateix i caigué feixugament de cap a la grava. Solament aleshores afluixà els dits.

Hi hagué crits furiosos de «Agafeu-lo! No se’l veu», etc., i un xicot jove, que no era del poble, arrencà a córrer, s’entrebancà amb un obstacle, ensopegà i caigué sobre el cos estirat del policia. Al mig de la carretera, una dona llançà un crit com si topés amb una cosa sense adonar-se’n; un gos, que probablement havia rebut, grinyolà i fugí bordant pel pati de Huxter. Així fou com s’escapà l’Home Invisible. Durant una estona, la gent quedà parada; després, tot de cop, es produí un pànic que els escampà per tot el poble, tal com una ventada les fulles mortes. Només Jaffers no es mogué del peu de l’escala, amb els genolls plegats i mirant en l’aire.





Capítol VIII: El pas


Aquest vuitè capítol és extraordinàriament breu, i explica com Gibbins, el naturalista aficionat del districte, mentre estava ajagut, mig endormiscat, sobre les amples dunes, ben sol, sense ànima vivent en un parell de milles a la rodona, sentí prop d’ell el soroll d’un home que tossia, esternudava i rondinava enfurit. Tingué un sobresalt, però no veié res. I no hi havia dubte, la veu era ben clara. Aquesta seguí rondinant, amb aquella amplitud i varietat de renecs d’un home cultivat. La veu s’alçà, minvà i després s’esmorteí allunyant-se, segons sembla, pel cantó d’Adderdean. Se sentí un esternut nerviós i morí del tot. Gibbins no sabia res dels esdeveniments del matí, però el fenomen era tan colpidor i trastornador, que la seva serenitat de filòsof s’esvaí; s’aixeca d’un bot i baixà corrent turó avall, en direcció al poble, tan de pressa com pogué.





Capítol IX: Mr. Thomas Marvel


Afigureu-vos Mr. Thomas Marvel com una persona d’una cara gran, mòbil, amb un nas cilíndric, boca molsuda, barba estranya i eriçada. El seu cos tenia tendència a engreixar-se, i els seus membres curts accentuaven aquesta predisposició. Duia un barret de seda de pèl estarrufat. El fet que trossos de cordill substituïssin sovint els botons en els llocs més crítics de la seva roba traïa el conco empedernit.

Mr. Thomas Marvel estava assegut al marge de la carretera, a l’altre costat de les dunes, cap Adderdean, a una milla i mitja d’Iping. Pels forats dels mitjons li sortien els dits, uns dits amples i posats drets com orelles de gos de guarda. Assossegadament —tot ho feia assossegadament— estava a punt d’emprovar-se un parell de sabates. Eren les millors sabates que havia posseït des de feia moltes temporades, una mica massa amples només; les que ja feia temps que duia anaven bé els dies secs, però tenien la sola massa prima per als dies de pluja. I ve’t aquí que Mr. Thomas Marvel detestava les botes massa amples, i d’altra banda també detestava la humitat. Mai, en una paraula, no s’havia preocupat de les seves preferències; però feia bon dia i no tenia res millor a fer. Per això posà les quatre botes en un grup graciós sobre la sorra i se les contemplà. Veient-les de costat, sobre l’herba, li semblà que tanmateix aquells dos parells eren massa tronats. No s’estranyà gens en sentir una veu al seu darrera.

—De totes maneres, això són unes sabates —digué la Veu.

—Ho són, i regalades per caritat —digué Mr. Thomas Marvel mirant-les, el cap una mica baix, amb un cert menyspreu—. Quin és el parell més tronat? Que em pengin si ho sé!

—Hem! —féu la Veu.

—És clar que n’he dut de pitjors… fins no n’he dut de cap mena. Però tan lletges i fastigoses, i perdoneu l’expressió, mai! He arribat a demanar sabates, en particular, dies sencers, del fàstic que em feien les que duia. Aquestes no estan pas gaire fetes malbé, al capdavall. Nosaltres, turistes, som mirats en això de les sabates. Tant si m’heu de creure com no, per més que he buscat no he trobat altra cosa en aquest maleït país. Mireu-vos-ho bé! I aquest acostuma a ser un bon país per a les sabates. Però ja estic acostumat a passar-ne de totes. M’he proveït de sabates en aquest país deu anys seguits, o potser més. I ara, veure’m tractat d’aquesta manera!

—És un país bèstia —digué la Veu—. I la gent, uns porcs.

—Molt ben dit —aprovà Mr. Thomas Marvel—. Per Déu! mireu aquestes sabates, quin fàstic!

Tombà el cap, a dreta, per mirar les del seu interlocutor, a fi de fer comparacions. Sí, podia mirar! Allà on havien d’estar els peus del seu interlocutor, no hi havia ni peus ni cames. Es tombà a l’esquerra, i tampoc ni cames ni sabates. Començà a sentir una punta d’esverament.

—On sou? —digué Mr. Thomas Marvel per dalt de l’espatlla i posant-se de quatre grapes. Veia una certa extensió de duna solitària, i al llarg les gatoses verdes mogudes pel vent.

—Que estic begut? —digué Mr. Marvel—. O tinc visions? Potser parlava amb mi mateix? Què…

—No tingueu por —digué la Veu.

—Prou de fer el ventríloc amb mi —digué Mrs. Thomas Marvel, posant-se dret d’un bot—. On sou?… Por, jo?

—No tingueu por —repetí la Veu.

—La por la tindreu vós d’aquí un minut, ximple! On sou?… El que és si us arreplego…

—Que esteu enterrat? —preguntà Mr. Thomas Marvel després d’una pausa.

Ningú no li contestà. Mr. Thomas Marvel eslava plantat, descalç, estupefacte, amb el gec a terra.

—Piwit —xiulà al lluny un pebret.

—Piwit, si! —digué Mr. Thomas Marvel—. No és pas hora de fer broma.

La duna era desolada a l’est i a l’oest, al nord i al sud; la carretera, amb les cunetes poc profundes i els pals blancs, corria llisa i solitària tant al nord com al sud, i, llevat del pebret, el cel blau també estava buit.

—Déu em valgui! —digué Mr. Thomas Marvel, posant-se el gec sobre les espatlles—. Això és que he begut… Ja m’ho havia de pensar.

—No, no és la beguda —digué la Veu—. No us poseu nerviós.

—Oh! —exclamà Mr. Marvel, i la cara li empal·lidí entre les pigues—. És la beguda —repetia entre dents, sense fer soroll; i mirava esmaperdut al seu voltant, reculant a poc a poc—. Hauria ben jurat que he sentit una veu —murmurava.

—I és clar que l’heu sentida!

—Tornem-hi —digué Mr. Marvel, tancant els ulls i passant-se la mà pel front amb un gest tràgic. Tot de cop se sentí agafat pel coll i violentament sacsejat, i restà més esverat que mai.

—No sigueu animal! —digué la Veu.

—Està bé, home, ja me’n vaig —digué Mr. Marvel—. No val la pena discutir per un parell de sabates velles. Ja me’n vaig. No us poseu així! Potser són els esperits!

—Res d’això, home —digué la Veu—. Escolteu!

—Què? —digué Mr. Marvel.

—Un minut —digué la Veu, penetrant, tremolosa i amb energia.

—A veure… —digué Mr. Thomas Marvel, que havia tingut l’estranya sensació que un dit li havia tocat el pit.

—Així us penseu que sóc un esperit?

—Què seríeu, doncs? —digué Mr. Thomas Marvel, gratant-se el clatell.

—Molt bé —digué la Veu en to d’alleujament—. Doncs ara us apedregaré fins que penseu diferent.

—On sou, doncs?

La Veu no respongué, i una pedra, que semblava sortida de l’aire, passà brunzent, i vingué d’un gruix de cabell que no tocà l’espatlla de Mr. Marvel. Aquest, tombant-se, veié una altra pedra com descrivia una trajectòria complicada, restava en l’aire una estona, i queia a terra tan de pressa que costava de veure-la. Restà tan esverat que ni s’apartà. Una tercera pedra creuà l’aire, boté sobre el seu peu i caigué a la cuneta. Mr. Thomas Marvel saltà a peu coix i llançà un udol. Volgué córrer, ensopegà amb un obstacle que no havia vist, féu una tombarella i caigué assegut per terra.

—Ara —continuà la Veu, mentre una altra pedra, descrivint una corba en l’aire, restava penjada sobre el camí—, ara encara sóc una visió?

Mr. Marvel, per tota rèplica, provà de posar-se dret, però, empès altre cop, s’estigué quiet un moment.

—Si us moveu us trenco el cap amb aquest roc.

—Bona acció —digué Mr. Thomas Marvel, assegut, agafant-se el peu ferit amb la mà i aixecant la vista al darrer projectil—. No ho entenc gota. Pedres que volen soles. Pedres tirades. Baixeu, doncs, de pressa. Ja em dono.

La tercera pedra caigué.

—És ben senzill —digué la Veu—. Sóc un home invisible.

—Digueu-me alguna cosa —digué Mr. Marvel, panteixant—. On esteu amagat? Com us ho heu fet? No ho sé, ase de mi.

—Sóc invisible, i res més. Això és el que us demano que entengueu.

—No s’ho creurà ningú! No cal, senyor, que estigueu tan furiós i impacient. A veure, expliqueu-m’ho un xic. Com us heu amagat?

—Sóc invisible. Aquesta és la gran qüestió. Això és el que voldria que entenguéssiu…

—Però on sou? —interrompé Mr. Marvel.

—Aquí mateix, a sis iardes davant vostre.

—Apa, home! Que us penseu que no hi veig? A veure si ara em direu que sou d’aire. No sóc pas un d’aquests rodamons ignorants…

—Sí, home. Sóc aire fi. Podeu veure a contraclaror.

—Així, res que es pugui palpar? Una veu i… com se’n diu… frases; és això?

—Sóc un cos humà, sòlid, amb necessitat de menjar, beure i vestir. Però sóc invisible. Hi caieu ara? Invisible! invisible!

—De debò?

—Sí, un home de debò.

—Llavors —digué Marvel—, deu-me una mà, si sou de debò. No sóc pas un rodamón tan estrany que… Senyor —afegí—, em feu mal si estrenyeu tant!

Un cop lliures els seus dits, palpà la mà que l’havia estret, resseguí tímidament el braç, tocà un pit musculat i explorà un rostre amb barba. La cara de Marvel era de gran esbalaïment.

—Ja és ben estrany, ja —digué—. Deu ser impossible barallar-se amb vós. Quina cosa més estranya!… Així, a través vostre podria veure un conill una milla lluny! No se us veu res, tret de…

Escrutava atentament l’espai aparentment buit.

—Oi que fa poc que heu menjat pa i formatge? —preguntà, agafant el braç invisible.

—Sí, teniu raó; encara no està assimilat.

—Ah! —digué Mr. Marvel—. Sembla cosa de l’altre món, realment!

—No és tan meravellós com us penseu, fet i fet.

—Ja n’és prou per a deixar-me parat. Amb coses més petites en tinc prou. Però, com us ho heu arreglat?

—Ui, és una història molt llarga. I endemés…

—Us ho torno a dir, és una cosa prodigiosa —digué Mr. Marvel.

—Escolteu bé el que us vaig a dir. Necessito ajuda. Us he trobat. He topat amb vós sense pensar-hi. Anava rodant, boig de ràbia, despullat, impotent. Hauria matat algú… I us he vist…

—Senyor! —digué Mr. Marvel.

—M’he acostat a vós, dubtant, i he seguit endavant.

L’expressió de Mr. Marvel era eloqüent.

—Després m’he aturat. Aquest, he pensat, és un desgraciat com jo mateix. És l’home que em fa falta. M’he repensat, m’he acostat a vós, i…

—Senyor —digué Mr. Marvel—. Estic atordit. Permeteu-me una pregunta. Com us ho heu fet?… com pot ser que vós em necessiteu? Invisible!

—Ajudeu-me, us ho demano, a trobar vestit, un aixopluc, les coses indispensables. He deixat tot el que tenia… Si no ho voleu, res… Però m’ajudareu, m’heu d’ajudar.

—Estic massa estranyat —digué Mr. Marvel—. No m’atabaleu més. Deixeu que em refaci una mica. Quasi m’heu aixafat un dit del peu. Tot això sembla sense cap ni peus. La duna, pelada; l’aire, buit. Milles i milles en rodó, no es veu res que no sigui natural. I ve’t aquí que ve una veu, una veu del cel, després, pedres; després, un cop de puny, Senyor!

—Calmeu-vos —digué la Veu—, perquè cal que em feu la feina que us he demanat.

Mr. Marvel inflà les galtes i els ulls se li arrodoniren.

—Sí, us he triat a vós —digué la Veu—. Sou l’únic home, tret d’aquells ximples d’allà baix, que sàpiga això tan estrany, que hi hagi un Home Invisible. Cal que m’ajudeu. Ajudeu-me i faré per vós el que calgui. Un Home Invisible és un home poderós.

Féu una pausa i picà vigorosament a l’espatlla de Mr. Marvel. Aquest gemegà de por en sentir-se tocat.

—No, no us faré pas traïció —digué Mr. Marvel—. No us ho creguéssiu pas. Feu el que feu, us ajudaré. Digueu-me què he de fer. Déu meu! Tot el que voldreu, estic disposat a fer-ho.





Capítol X: Mr. Marvel visita Iping


Després d’esvaïda la primera tempesta de pànic, Iping començà de discutir. Tot de cop l’escepticisme aixecà el cap, un escepticisme inquiet, no gaire intrèpid, però escepticisme de totes maneres. No hi ha pas cosa més fàcil que no creure en un Home Invisible, i tots els qui havien vist com s’esvaïa en l’espai o havien comprovat la força del seu braç, podien ésser comptats amb els dits de les dues mans. D’entre aquests testimonis, Mr. Wadgers faltava de moment, puix que prudentment s’havia tancat i barrat a casa seva, i Jaffers jeia, estomacat, a la sala de «Cotxes i Cavalls». I les idees grans i estranyes que ultrapassen l’experiència de vegades tenen menys efecte sobre els homes i les dones que no pas petites consideracions més tangibles. Iping estava alegre i cadascú anava guarnit de gala. Aquest dilluns de Pasqua era esperat feia un mes, pel cap més baix. A la tarda, fins la gent que creia en l’Invisible havien reprès llurs petites distraccions, o almenys ho havien provat, suposant que se n’havia anat de veres, i per als escèptics tot allò no havia estat més que una farsa.

Però tothom, escèptics i crèduls per igual, eren remarcablement sociables aquell dia.

El prat de Haysman estava alegre gràcies a una tenda, en la qual Mrs. Bunting i d’altres senyores preparaven el te, mentre la quitxalla de l’escola dominical corrien i jugaven sota la direcció benèvola i sorollosa del pastor i Misses Cuss i Sackbut. Sens dubte que hi havia en l’aire una certa inquietud, però la major part de la gent tenien el bon sentit de dissimular llur neguit, provinent de la imaginació. A la plaça del poble, un cable inclinat al llarg del qual hom es deixava anar, penjat a una politja amb una maneta, fins a un sac posat a l’altre cap, tenia molt d’èxit entre la jovenalla, i també en tenien les gronxadores i les barraques de pim-pam-pum.

També hi havia un orgue de vapor, acoblat a uns cavalls voltadors, que omplia l’aire d’un baf penetrant d’oli i d’una música igualment penetrant. Els membres del club, que el matí havien anat a l’església, estaven esplèndids amb llurs insígnies roges i verdes, i els més divertits d’entre ells s’havien guarnit el barret amb cintes de coloraines. El vell Fletcher, que tenia una concepció severa sobre la celebració de les festes, era visible a través del gessamí, o per la porta oberta del jardí, prop de la finestra, enfilat amb precaució sobre una post aguantada per dues cadires, emblanquinant el sostre de la seva sala.

Cap allà les quatre entrà un foraster al poble que venia del cantó de les dunes. Era un home baix, vigorós amb un barret extraordinàriament atrotinat. Aparegué esbufegant molt, inflant i desinflant les galtes alternativament. La seva cara pigada semblava temorega, i es movia neguitosament com el qui li n’acaba de passar alguna. Tombà el cantó de l’església i es dirigí cap a «Cotxes i Cavalls». Entre altres, el vell Fletcher recordà haver-lo vist, i que l’aire agitat d’aquell personatge li cridà tant l’atenció, que, distret mirant-se’l, una mica de calç li regalà de la brotxa sobre l’americana.

El foraster, segons observació del propietari del pim-pam-pum, semblava com si enraonés sol, i això Mr. Huxter també ho va remarcar. Es deturà davant l’entrada de «Cotxes i Cavalls», i, segons Mr. Huxter, semblà presa d’una lluita interior abans de decidir-se a entrar en la casa. Finalment, pujà l’escala, i Mr. Huxter el veié anar cap a l’esquerra i obrir la porta de la sala. Mr. Huxter fins sentí les veus que des del bar advertien l’home de la seva equivocació.

—Aquesta sala és reservada! —digué Hall, i el foraster tornà a tancar la porta embarassat i es ficà al bar.

Al cap d’alguns minuts tornà a sortir a la porta de l’hostal, eixugant-se els llavis amb el revés de la mà, amb un aire de tranquil·la satisfacció que, segons Mr. Huxter, era afectada. Estigué una estona mirant al seu voltant, i després Mr. Huxter el veié anar furtivament cap a la reixa del pati, al qual donava la finestra de la sala. Després d’una lleugera vacil·lació, el foraster s’arrepenjà a la reixa, es tragué de la butxaca una petita pipa de guix i es posà a carregar-la. Els dits li tremolaven. L’encengué amb poca traça, i creuat de braços, es posà a fumar, amb una actitud despreocupada, però desmentida per les reüllades que de tant en tant donava al pati.

Mr. Huxter seguia tot això des de darrera l’aparador de venedor de tabac, i la singularitat de les maniobres d’aquell home l’induí a prosseguir la seva observació.

Tot d’una el foraster es posà dret, es ficà la pipa a la butxaca i es ficà al pati. Mr. Huxter, concebent la sospita d’ésser testimoni d’algun petit robatori, sortí de pressa de darrera el taulell i es tirà al carrer per atrapar el lladre. Al mateix moment Mr. Marvel reapareixia, amb el barret travessat i un gros farcell embolicat en unes tovalles blaves en una mà i tres llibres a l’altra, lligats, com se sabé més tard, amb els elàstics del pastor. Així que veié Huxter, llançà un sospir, i, tombant ràpidament cap a l’esquerra, es posà a córrer.

—Lladres! Agafeu-lo! —cridà Huxter, posant-se a empaitar-lo.

Les sensacions de Mr. Huxter foren vives, però breus. Veié com l’home, davant seu mateix, corria àgilment cap al cantó de l’església, en direcció a les dunes; el veié passar les banderes i pendons de la festa, i només una o dues cares s’havien tombat per veure’l. Altre cop Mr. Huxter cridà: «Lladres! Agafeu-lo!», i seguí empaitant-lo. Però encara no havia corregut deu passos que li fou feta una traveta d’una manera misteriosa: ja no corregué més, sinó que creuà l’espai amb una increïble velocitat. De cop el seu cap s’acostà a terra i ja no veié més que un milió d’estrelles, i restà «indiferent del tot al que pogués succeir».





Capítol XI: A «Cotxes i Cavalls»


Ara, pel que fa a entendre el que succeí dintre l’hostal, és necessari tornar enrera fins al moment en què Mr. Marvel fou vist per primera vegada per Mr. Huxter des de l’aparador.

En aquest precís moment, Mr. Cuss i Mr. Bunting eren al saló. Estaven investigant seriosament els estranys successos del matí, i amb permís de Mr. Hall procedien a un conscienciós examen de les coses de l’Home Invisible. Mrs. Hall s’acabava d’emportar la roba escampada del foraster, i l’habitació tornava a estar en ordre. Sobre la taula de prop de la finestra, en la qual el foraster tenia costum de treballar, havien estat trobats tres gruixuts llibres manuscrits retolats «Diari».

—«Diari»! —digué Cuss, posant els tres llibres a la taula—. Ara, amb calma, en llegirem algun tros.

El pastor estava amb les mans sobre la taula.

—«Diari»! —repetí Cuss mentre s’asseia, posava dos volums fent de faristol al tercer i obria aquest—. Hum! no hi ha cap nom a la fulla de guarda. És empipador!… Números i més números i figures.

El pastor es posà a mirar per sobre de la seva espatlla. Cuss anava girant fulls amb cara de mal humor.

—Ja ho veieu, tot són xifres, Bunting.

—No hi ha diagrames —preguntà Mr. Bunting—, il·lustracions que ho aclareixin?…

—Mireu vós mateix —digué Mr. Cuss—. D’una banda, matemàtiques, de l’altra, lletres, en rus, o algun altre idioma així (a jutjar per les lletres). També hi ha lletres gregues… Amb això del grec em penso que vós…

—És clar —digué Mr. Bunting, traient-se les ulleres i netejant-les amb un evident i sobtat embaràs, perquè pel que li quedava de grec al cap, no valia la pena de parlar-ne—. Sí, grec, és clar, pot dar-nos una pista.

—Ara us en trobaré un tros.

—M’estimaria més donar una ullada als tres volums —digué Mr. Bunting, parant d’eixugar-se les ulleres—. Primerament una impressió general, i després, m’enteneu, podrem buscar la pista.

Tossí, s’arreglà les ulleres perquè no acabava de tenir-les ben posades, tornà a tossir i desitjà amb tota l’anima que un incident qualsevol impedís la comprometedora prova que semblava inevitable. Agafà amb lentitud el volum que li allargava Cuss. En aquest moment es produí l’incident desitjat.

La porta s’obrí de cop.

Els dos homes se sobresaltaren, miraren entorn, i gairebé tingueren gust veient una cara d’un rosa de corall sota d’un barret de pels eriçats.

—El bar? —demanà aquella cara, sense bellugar-se i mirant.

—No —respongueren els dos senyors alhora.

—A l’altre costat, bon home —digué Mr. Bunting.

—I serviu-vos tancar la porta —digué Mr. Cuss en to irritat.

—Molt bel —digué l’intrús, amb una veu profunda, que semblava del tot diferent de la veu ronca del principi. Després, amb la seva veu de la primera vegada—: Res, ja salpo —digué, i se n’anà, tancant la porta.

—Algun mariner, em penso —digué Mr. Bunting—. Solen ésser bona gent. Això de salpar, efectivament, és terme de mar, referint-se a la seva sortida d’aquí, em penso.

—Segurament —digué Cuss—. Els meus nervis estan destrossats avui. M’ha sobresaltat aquesta porta, obrint-se així.

Mr. Bunting somrigué, com si ell no s’hagués sobresaltat.

—I ara —digué sospirant— anem pels llibres.

—Un moment —digué Cuss, aixecant-se per tancar la porta amb clau—. Així no ens destorbaran.

Hi hagué una cosa com una ensumada.

—Una cosa és indiscutible —digué Bunting acostant la seva cadira a la de Cuss—. És indiscutible que a Iping han passat unes coses ben estranyes aquests dies, molt estranyes. No puc creure, és clar, aquesta història absurda de la invisibilitat…

—És increïble —digué Cuss—, increïble. Però hi ha el fet que he vist, ben cert que ho he vist, la seva màniga fins a dalt de tot…

—Ho heu vist? n’esteu segur?… Suposeu un mirall, per exemple… Les al·lucinacions costen tan poc de produir-se… No sé si mai heu vist un prestidigitador hàbil…

—No vull començar altre cop a discutir —digué Cuss—. Ja hem remenat prou aquesta qüestió, Bunting. Ara es tracta d’aquests llibres… Té, ve’t aquí unes ratlles que em sembla que precisament són de grec! Sí, segurament això és grec! —i amb el dit assenyalava al mig de la pàgina.

Mr. Bunting s’abocà lleugerament per veure de més a prop, perquè era un grec escrit amb lletra molt petita. Aparentment tenia alguna dificultat amb les seves ulleres. Els caràcters grecs eren petitíssims, i tots els feligresos estaven ben convençuts que llegia grec i hebreu en l’original. I ara… havia de confessar? Potser recordaria alguna cosa? Tot d’una notà una sensació singular a la nuca, provà d’alçar el cap i trobà una resistència invencible.

Era una pressió forta, una mà ferma que li acostava de manera irresistible el mentó a la taula.

—No us bellugueu, genteta —murmurà una veu—, o us trenco el cap a tots dos!

Bunting mirà la cara de Cuss, acostada ara a la seva, i hi veié el reflex de la seva pròpia por.

—Em sap greu d’haver-vos de tractar així —digué la Veu—, però no puc fer altra cosa. Des de quan heu après de tafanejar el memoràndum privat d’un investigador? —i els dos mentons toparen amb la taula alhora i dues barres petaren—. Des de quan heu après de ficar-vos al domicili d’un home en desgràcia? —i el cop de barres a la taula es repetí.

—On m’han posat la roba? Escolteu —digué la Veu—, les finestres són tancades, i tinc la clau de la porta a la butxaca. Sóc una mica fort i tinc el ferro de remenar el foc prop de la mà… i a més a més sóc invisible. No hi ha pas cap mena de dubte que, si em donés la gana, us podria matar i anar-me’n ben tranquil·lament. M’enteneu, oi? Molt bé, doncs. Si us deixo anar, em prometeu que no fareu cap bestiesa i fareu el que us diré?

El pastor i el doctor es miraren l’un a l’altre, i el doctor féu una ganyota.

—Sí —digué Mr. Bunting, i el doctor ho repetí.

Aleshores es relaxà la pressió de la nuca, i el doctor i el pastor s’alçaren, molt vermells de cara, i movent el cap d’un cantó a l’altre.

—Feu el favor de no moure-us d’asseguts —digué l’Home Invisible—. Tinc el ferro aquí, sabeu. Quan he entrat aquí dins —continuà, després d’haver passejat el ferro per sota el nas dels dos visitants—, no esperava trobar-hi ningú; al contrari, em pensava trobar els meus llibres de notes i la meva roba. On la tinc, ara? No, no cal que us alceu; ja veig que no és aquí… En el temps que som, els dies són prou calents perquè un home invisible pugui anar i venir; però les nits són fredes i necessito vestits i algunes altres petites coses. I també necessito aquests tres llibres.





Capítol XII: L’home invisible perd la calma


És inevitable que en aquest punt la narració torni a interrompre’s, per una certa raó molt penosa que ara tot seguit es veurà. Mentre això passava en el saló, mentre Mr. Huxter mirava com Marvel fumava la seva pipa arrepenjat a la reixa del pati, a menys d’una dotzena de iardes hi havia Mr. Hall i Teddy Henfrey discutint l’única cosa de què es podia discutir aquell dia a Iping.

Tot d’una hom sentí un cop violent a la porta del saló, un xiscle penetrant, i després res.

—Ep! —cridà Teddy Henfrey.

—Ep! —féu algú des del taulell.

Mr. Hall ho arranjà tot, amb calma, però amb fermesa.

—Passa alguna cosa —digué, deixant el bar per anar cap al saló.

Ell i Teddy s’acostaren plegats a la porta, atents, amb els ulls ben oberts.

—Passa alguna cosa —repetí Hall, i Henfrey féu un senyal de conformitat.

Un baf de desagradables olors químics i el murmuri indistint d’una conversació molt ràpida, en veu baixa, arribaren fins a ells.

—Que fa falta alguna cosa? —preguntà Hall, trucant a la porta.

El xiuxiueig cessà, hi hagué un moment de silenci, després tornà a haver-hi xiuxiueig i després un crit de «No! vós no ho fareu, això!». Llavors se sentí soroll de bellugadissa, d’una cadira que queia, d’una curta lluita. Després, altre cop, el silenci.

—Què diable! —exclamà Henfrey entre dents.

—No fa falta res? —repetí Hall amb veu més forta.

—No… gràcies… No… ens… in-ter-rom-peu… —respongué la veu del pastor, curiosament sacsejada.

—És estrany! —digué Mr. Henfrey.

—Sí, molt estrany —assentí Mr. Hall.

—Ha dit que no els destorbéssim —digué Henfrey.

—Ja ho he sentit —digué Hall.

—I després ha ensumat —digué Henfrey.

I restaren allí, escoltant. La conversació era ràpida i sorda.

—No puc —deia Mr. Bunting, alçant la veu—. Us dic, senyor, que no ho faré, no ho faré…

—Què vol dir això? —digué Henfrey.

—Diu que no vol de cap manera —digué Hall—. Em sembla que no parla pas amb nosaltres.

—És vergonyós! —digué Mr. Bunting des de dintre.

—Vergonyós! —repetí Mr. Henfrey—. Ho he sentit ben clar. Qui parla ara?

—Mr. Cuss, em penso —digué Hall—. Que enteneu alguna cosa?

Silenci. Després, sorolls indistints i confusos.

Mrs. Hall aparegué al bar. El seu marit li féu senyal perquè callés. Això desvetllà en Mrs. Hall l’esperit de contradicció conjugal.

—Què escolteu aquí, Hall? —digué ella—. No teniu res de millor a fer, un dia de festa com avui?

Hall provà de dar-li entenent que callés, amb ganyotes i gestos, però Mrs. Hall era tossuda, i aixecà la veu. Hall i Henfrey, desanimats, tornaren de puntetes al bar, gesticulant per fer-se entendre de la senyora.

De bon principi, no volgué creure el que deien haver sentit. Després manà que Hall callés mentre Henfrey li explicava la història. Estava decidida a trobar-ho poca-solta; potser era que havien bellugat algun moble…

—He sentit com cridava «Vergonyós!», n’estic ben segur —deia Hall.

—Jo també ho he sentit, Mrs. Hall —digué Henfrey.

—Això no vol dir res.

—Pst! —féu Mr. Teddy Henfrey—. Em sembla que he sentit la finestra.

—Quina finestra? —preguntà Mrs. Hall.

—La del saló —digué Henfrey.

Tots escoltaven amb atenció. Mrs. Hall mirava, sense veure, el rectangle lluminós de la porta d’entrada, la carretera blanca i animada, els aparadors de la botiga de tabac, escalfada pel sol de juny. Tot d’una s’obrí la porta d’aquesta i aparegué Huxter, amb la mirada excitada i gesticulant amb els braços.

—Lladres! —cridava Huxter—. Agafeu-lo!

Passà pel rectangle lluminós corrent cap a la reixa del pati, i desaparegué.

Al mateix temps se sentia un xivarri al saló i el soroll d’una finestra tancant-se.

Hall, Henfrey i tots els qui eren al bar es llançaren en gran desordre al carrer. Veieren algú que tombava ràpidament la cantonada en direcció a les dunes, i Mr. Huxter com feia un salt complicat que acabava amb perjudici del seu nas i de la seva espatlla. Al capdavall del carrer la gent estaven immòbils d’estranyesa o venien corrent.

Mr. Huxter estava atordit. Henfrey es deturà a mirar-lo, però Hall i dos obrers que havien sortit del bar corregueren junts fins al cantó, llançant crits incoherents, i veieren com Mr. Marvel desapareixia pel cantó de l’església. Se’ls acudí que era l’Home Invisible esdevingut visible tot d’una, i tots alhora es posaren a empaitar-lo. Però Hall havia fet a penes una dotzena de iardes que llançà un crit de sorpresa, per no caure s’arrapà a un dels obrers i l’arrossegà en la seva caiguda. Havia rebut una càrrega com se’n donen al futbol. El segon obrer va fer mitja volta, mirà i, creient que Hall havia caigut casualment, reprengué l’empait, únicament per a rebre una traveta com la que havia tirat Huxter per terra, Després, mentre el primer obrer es debatia als seus peus, rebé al costat un cop capaç de tombar un bou.

Al moment d’aquestes caigudes, la gent venien de la plaça i tombaven la cantonada. El primer que va arribar fou el propietari del pim-pam-pum, un home cepat, amb un jersei blau. Es quedà parat de veure, en aquell carrer desert, tres homes per terra sense motiu raonable. Però el peu que tenia endarrera topà amb alguna cosa, caigué tan llarg com era i, rodolant, entrebancà el seu germà i associat. Tots dos per terra, foren copejats, trepitjats i macats per una gentada que tenia massa pressa.

Quan Hall, Henfrey i els dos obrers havien sortit tan de pressa de la casa, Mrs. Hall, instruïda per anys d’experiència, restà al taulell, prop de la caixa. Bruscament la porta del saló s’obrí i aparegué Mr. Cuss i, sense mirar-la, saltà escales avall, en direcció al cantó del carrer.

—Agafeu-lo! —cridava—. No li deixeu llançar el paquet! Mentre el tingui a la mà el podreu veure!

No tenia cap dubte de l’existència de Marvel; l’Home Invisible havia agafat els llibres i el farcell i ho havia tirat tot al pati. Mr. Cuss feia cara de mal humor i decisió; però el seu vestit era insuficient: una mena de davantal blanc, arrossinat, que ni a Grècia no hauria pogut passar.

—Agafeu-lo! —cridava—. M’ha robat els pantalons! I ha despullat el pastor de cap a peus! Correu-li al darrera! —manà a Henfrey, tot passant pel costat de Huxter encara estirat.

Però així que tombava la cantonada per afegir-se al tumult, va rebre un cop imprevist i caigué en una postura inconvenient. Algú que corria li trepitjà un dit: Udolà, provà d’alçar-se, i rebé un bon cop que el féu caure de quatre grapes; aleshores comprengué que no estava embolicat en una captura, sinó en una desfeta. Tothom tornava corrent al poble. S’aixecà i encara rebé un cop darrera l’orella. Tentinejà i, sense esperar més, es retirà a «Cotxes i Cavalls», saltant per sobre de Huxter, abandonat, assegut al mig del camí.

Ja era a mitja escala de l’hotel, quan sentí darrera seu un crit de ràbia que dominava la confusa cridòria, i una plantofada ressonant que queia sobre la galta d’algú. Reconegué com pertanyent a l’Home Invisible aquella veu d’un home enfurit i bufant de ràbia.

Al cap d’un moment Mr. Cuss tornava a entrar al saló.

—Ja torna, Bunting! —cridà entrant d’una revolada—. Estigueu previngut!

Mr. Bunting estava a l’ampit de la finestra, dedicat a provar de vestir-se amb l’estora i un número de la West Surrey Gazette.

—Qui torna? —preguntà sobresaltant-se tant que el vestit estigué a punt de desfer-se-li.

—L’Home Invisible! —digué Cuss, acostant-se a la finestra—. Potser faríem bé d’anar-nos-en. Pega com un boig! Com un boig!

Un moment després, Mr. Cuss era al pati.

—Valga’m Déu! —cridà Mr. Bunting, vacil·lant entre dues alternatives horribles.

Sentí aleshores una lluita terrible en el passadís de l’hostal, i va prendre un determini. Saltà per la finestra, arreglant-se precipitadament el vestit, i fugí poble enllà tan de pressa com li ho permetien les seves cametes rodanxones.

* * *

Des del crit de ràbia proferit per l’Home Invisible i la fugida memorable de Mr. Bunting poble a través, és impossible donar compte exacte dels successos d’Iping. Potser la primera intenció de l’Home Invisible fou només de cobrir la retirada de Marvel amb la roba i els llibres. Però el seu temperament, no massa mansoi de natural, sembla que es sobreexcità molt de pressa i es posà a pegar i tirar per terra la gent per satisfacció de fer mal.

Imagineu-vos el carrer ple de gent que corre, les portes que es tanquen d’una revolada, batusses per a amagar-se. Imagineu-vos la gentada trobant de cop les dues cadires i la post del vell Fletcher en equilibri inestable, i el cataclisme que en resultà. Imagineu-vos una parella tot d’una desgradablement sorpresa per una gronxadora. L’onada tumultuosa ha passat, i el carrer Major d’Iping, amb els seus jocs i les seves banderes, està desert, llevat del rabiós flagell invisible i restes del pim-pam-pum, estrips de roba i llaminadures escampades d’alguna parada. Pertot soroll de finestrons que es tanquen i forrellats que es passen; i, com a humanitat visible, únicament el parpelleig d’algun ull per algun racó de finestra.

L’Home Invisible es divertí una bona estona trencant tots els vidres de l’hostal «Cotxes i Cavalls», després tirà un dels fanals del carrer per la finestra del saló de Mrs. Grogram. Segurament també fou ell qui tallà el fil del telègraf d’Adderdean, una mica més enllà de la masia de Higgin, tocant a la carretera d’Adderdean. I després de tot això, segons el seu particular tarannà, escapà completament a la percepció dels homes, i no fou mai més vist ni sentit, ni tan solament tocat, a Iping. Desaparegué absolutament.

Passaren ben a prop de dues hores que ningú no gosava aventurar-se per aquella desolació del carrer Major d’Iping.





Capítol XIII: Mr. Marvel discuteix la seva submissió


Quan començà a fosquejar i Iping tot just si gosava obrir porugament els ulls sobre el que restava de la seva festa, un home petit, rabassut, amb un barret de seda tronat, caminava penosament, entremig dels faigs de la carretera de Bramblehurst. Duia tres llibres, lligats tots junts amb una mena de cosa ornamental i elàstica, i un farcell embolicat en unes tovalles blaves. La seva cara rubicunda expressava la consternació i la fatiga, i marxava amb una mena de pressa tota espasmòdica. Anava acompanyat d’una veu diferent de la seva, i de tant en tant era sacsejat com sota l’acció d’unes mans invisibles.

—Si em torneu a deixar altre cop —deia la Veu—, si torneu a provar de deixar-me…

—Senyor! —digué Marvel—. Tinc tota l’espatlla macada!

—Us mataré, paraula! —amenaçà la Veu.

—Però si no provava de deixar-vos —digué Marvel amb una veu no gaire allunyada de les llàgrimes—. No coneixia aquest revolt del dimoni; com diantre l’havia de conèixer? La veritat és que estic estomacat…

—I encara us estomacaré molt més si no pareu compte —digué la Veu, i Mr. Marvel callà de cop. Llançà un bufec, i els seus ulls eren eloqüents de desesperació.

—Ja és prou deixar que aquells pallussos m’ensumin el secret, i vós encara fugint amb els meus llibres. Sort que alguns d’aquests animals s’han posat a córrer de la manera que ho han fet. Aquí estic… No ho sabia ningú, que era invisible, i ara, què faré?

—I jo, doncs? —preguntà Marvel entre dents.

—Tot en orris. Els diaris ho portaran, i tothom m’estarà a l’aguait. Tothom vigilarà…

La Veu engegà algunes violentes imprecacions i s’aturà. La desesperació augmentà en la cara de Mr. Marvel i el seu pas s’alentí.

—Camineu —manà la Veu.

La cara de Mr. Marvel prengué un to gris entre dues taques roges.

—Aguanteu aquests llibres, estúpid! —digué la Veu amb rudesa—. El cas és que m’he de servir de vós… Ja feu poc servei, ja, però a falta de res més…

—Sí, en faig molt poc —assentí Marvel.

—I tal! —digué la Veu.

—Sóc l’ajudant més infeliç que pugueu tenir… —digué Marvel—. No sóc pas fort —afegí, després d’un silenci descoratjador—. No sóc pas fort —repetí.

—No?

—I després, tinc el cor dèbil. D’aquesta petita qüestió, sabeu, n’he sortit, és clar; però, perdoneu, podia haver-me tocat la de perdre.

—I què?

—És que no tinc els nervis i la força que caldrien per al que vós necessiteu…

—Ja us estimularé.

—Més m’estimaria que no ho haguéssiu de fer, sabeu? no voldria esguerrar els vostres projectes. Però podria succeir, per por i debilitat, que us hagués de deixar…

—No ho féssiu pas —digué la Veu amb un èmfasi tranquil.

—Voldria estar mort!… No hi ha justícia en aquest món! Us haureu de fer càrrec… em sembla que tinc el dret…

—Apa, camineu! —manà la Veu.

Mr. Marvel avivà el pas. Durant uns moments, no parlà ningú.

—És endimoniadament dur! —exclamà Mr. Marvel.

En vista de la manca absoluta d’èxit, canvià de sistema.

—Què hi guanyo, voldria saber… —començà en el to d’un home víctima d’una injustícia insuportable.

—Apa, calleu —digué la Veu, amb una energia sobtada i sorprenent—. Ja miraré per vós. Acostumeu-vos de fer el que us digui. Em sembla que podeu fer-ho ben bé. Sou un ximple acabat, però podeu fer-ho…

—Us dic, senyor, que no sóc l’home que necessiteu. Us ho dic amb tot el respecte, però és així…

—Si no calleu, us estrenyeré més el puny —digué l’Home Invisible—. Necessito pensar.

Aviat aparegueren, entre els arbres, dos rectangles de llum groga, i la torre quadrada d’una església es destacà en la fosca.

—Us tindré agafat per l’espatlla mentre passem pel poble —digué la Veu—. I llaureu dret, eh? No proveu de fer bestieses. Si en feu, serà pitjor per a vós.

—Ja ho sé, ja —sospirà Mr. Marvel—; prou que ho sé.

L’home d’aspecte desgraciat sota un barret de seda de rebuig, pujà tot el carrer del poblet amb els seus paquets, i es perdé en la fosca més enllà de les llums de les darreres finestres.





Capítol XIV: A Port Stowe


L’endemà matí, a les deu, Mr. Marvel, sense afaitar, brut, ple de pols, amb les mans ensorrades a les butxaques i un aire cansat i neguitós, inflant les galtes a cada moment, estava assegut sobre un banc davant mateix d’un hostalet dels ravals de Port Stowe. Al seu costat hi havia els llibres, però lligats ara amb un cordill. El paquet havia estat abandonat entremig dels pins a la sortida de Bramblehurst, d’acord amb un canvi en els plans de l’Home Invisible. Mr. Marvel seia al banc, i ningú no en feia cas, tot i que estava agitat com si tingués febre. Les seves mans no paraven d’anar d’una butxaca a l’altra, regirant-les amb nerviositat i barroeria.

Feia ja quasi una hora que seia, quan un mariner d’una certa edat sortí de l’hostal amb un diari a la mà i s’assegué al seu costat.

—Fa bon dia avui —digué el mariner.

Mr. Marvel se’l mirà amb uns ulls molt esporuguits.

—Sí, molt bon dia —contestà.

—El temps que correspon al temps que som —afirmà el mariner en to que no admetia contradicció.

—Sí, justos —digué Mr. Marvel.

El mariner es tragué un escuradents i (amb perdó sigui dit) començà a fer-lo servir uns quants minuts. Però mentrestant, els seus ulls tenien llibertat d’examinar Mr. Marvel tot empolsegat amb el paquet de llibres a la vora. Al moment d’acostar-se a Mr. Marvel havia sentit un soroll de monedes caient en una butxaca. Estava estranyat del contrast entre l’aparença de Mr. Marvel i aquesta indicació d’opulència. Per això tornava a una idea que curiosament se li havia ficat al cap.

—Llibres? —digué de cop, parant de fer anar l’escuradents.

Mr. Marvel se sobresaltà i se’l mirà.

—Sí —digué—. Sí, són llibres.

—Els llibres porten coses extraordinàries —digué el mariner.

—Sí, m’ho penso —digué Mr. Marvel.

—Però també hi ha coses extraordinàries fora dels llibres —digué el mariner.

—Ja ho crec —reconegué Mr. Marvel, mirant de reüll el seu interlocutor.

—Teniu, en aquest mateix diari —digué el mariner.

—Ah! —exclamà Mr. Marvel.

—Avui porta una història —digué el mariner, mirant fixament Mr. Marvel—, una història sobre un Home Invisible.

Mr. Marvel féu una ganyota de desdeny, es gratà el clatell i sentí escalfor a les orelles.

—Què escriuran aviat? —digué quasi sense alè—. A on, això, a Àustria o a Amèrica?

—Fugiu, home, aquí…

—Déu meu! —exclamà Mr. Marvel, aixecant-se d’un bot.

—Quan dic aquí —digué el mariner amb gran alleujament de M. Marvel—, no vull dir aquí mateix on som, però vull dir prop d’aquí, pels voltants.

—Un home invisible! —digué Mr. Marvel—. I què diantre ha pogut fer?

—Tota mena de coses —digué el mariner, sense perdre de vista Mr. Marvel, i amplià—: tota mena de males coses.

—Fa quatre dies que no he vist cap diari —digué Marvel.

—És d’Iping que ha sortit —digué el mariner.

—De debò? —digué Mr. Marvel.

—Sí, allà va començar. D’on venia, no se sap, sembla. Teniu, aquí: «Una estranya història a Iping». I diu l’article aquest que n’hi ha proves extraordinàriament fortes, extraordinàriament.

—Déu meu! —exclamà Mr. Marvel.

—És una història extraordinària de debò. Hi ha un pastor i un metge com a testimonis que l’han vist, és a dir, millor dit, no l’han vist. Diu el diari que va baixar a «Cotxes i Cavalls», i ningú del poble no es va adonar de la seva desgràcia, diu, fins que van haver-hi unes baralles i li van arrencar les benes del cap. Llavors van veure que el seu cap era invisible. Van provar d’agafar-lo de seguida, però desfent-se de la roba, diu, va poder-se escapar, després d’unes batusses desesperades, fent molt de mal, diu, al nostre digne i excel·lent agent Mr. J. A. Jaffers. Està detallat, oi? Els noms i tot, vaja.

—Déu meu! —repetí Mr. Marvel, mirant entorn seu amb ulls d’esverament, provant de comptar els diners amb la punta dels dits, a les palpentes, i ple d’una nova i estranya idea—. És una història que fa quedar parat.

—Eh que sí? Extraordinària, ja ho he dit. Jo no n’havia sentit parlar mai abans, de l’Home Invisible, però, al temps que correm, passen coses tan extraordinàries… que…

—I tot això és el que ha fet? —preguntà Mr. Marvel en to desprès.

—Que no us sembla prou, potser? —preguntà el mariner.

—I no es va poder escapar, per casualitat? —preguntà Marvel—. Sí, oi? s’ha escapat, i res més, oi?

—I res més, sí, i no us sembla prou, dic?

—Oh! sí!

—I doncs…

—No tenia pas còmplices?… No ho diu el diari, si tenia còmplices? —demanà Mr. Marvel, neguitós.

—Ja n’hi ha prou amb un tot sol, d’home així. Gràcies a Déu, no en tenia.

I el mariner acotà el cap a poc a poc.

—No em fa pas gota de gràcia, això que aquesta pinta corri pel país… Ara com ara està en llibertat, i sembla segur, diuen, que ha agafat la carretera de Port Stowe. Ja veieu que som pels paratges. No són històries de prodigis americans, això. Penseu el que podria fer! Què us passaria si begués una mica més del compte i li passés pel cap de caure-us al damunt? Suposem que ell vulgui robar: qui li ho podria privar? Pot ficar-se pertot, pot robar, pot passar per entremig d’un cordó de policies amb tanta senzillesa com vós i jo podem deixar plantat un orb! Encara més fàcil, perquè, pel que he sentit dir, els orbs tenen l’orella molt fina… Pot fer la copa a tot arreu, si en té ganes…

—És clar, té un avantatge molt gran —digué Mr. Marvel— i aleshores…

—És clar que el té, home —digué el mariner.

Durant aquest temps, Mr. Marvel no havia parat de mirar al seu voltant, escoltant la més lleu remor de petjades, afanyant-se a arreplegar els moviments més imperceptibles. Semblà a punt de prendre una gran determinació. Tossí tapant-se la boca amb la mà. Tornà a mirar entorn seu, escoltà, s’acostà al mariner i li digué abaixant la veu:

—El fet és que justament, sobre l’Home Invisible, sé una o dues coses, de font particular això.

—Oh! —digué el mariner—. Vós?

—Sí —refermà Mr. Marvel—. Jo.

—Espaterrant —digué el mariner—. Podríeu dir-me…

—Us quedareu parat —digué Mr. Marvel amb la mà davant la boca—. És per a esverar.

—De debò? —digué el mariner.

—El fet és… —començà Mr. Marvel amb calor, però en el to baix d’una confidència. Tot de cop la seva expressió canvià meravellosament—. Ui! —digué redreçant-se, mentre la seva cara traduïa eloqüentment un dolor físic—. Ui! —repetí.

—Què us passa? —preguntà el mariner, amb una certa afectuositat.

—Em fa mal un queixal —explicà Mr. Marvel tocant-se l’orella amb la mà i agafant els llibres—. He d’anar-me’n, he de seguir el meu camí —digué, i s’aixecà seguint el banc d’una manera curiosa, allunyant-se del seu interlocutor.

—Però si ara justament m’anàveu a explicar una cosa interessant sobre aquest Home Invisible! —protestà el mariner.

Mr. Marvel semblà consultar amb ell mateix.

—És una bola —digué una Veu.

—Tot és una bola —féu Mr. Marvel.

—Però si el diari ho porta —objectà el mariner.

—És una bola igualment —digué Marvel—. Jo conec el qui ha inventat la història. No n’hi ha cap, d’Home Invisible… Cap.

—Doncs, com és que el diari?… Com m’ho fareu entendre…?

—Romanços —digué Mr. Marvel amb energia.

El mariner, amb el diari a la mà, obrí uns grans ulls. Mr. Marvel se’l mirava fit a fit.

—Espereu-vos una mica —digué el mariner, alçant-se, i, amb calma—: Gosareu venir-me a dir?…

—Sí —féu Mr. Marvel.

—Llavors, per què m’heu fet explicar tota aquesta història, eh? Què vol dir això de deixar que un home passi per ximple, eh?

Mr. Marvel llançà un bufec. El mariner es tornava vermell i cloïa els punys.

—Ja fa deu minuts que enraono —digué—, i vós, amb aquesta cara de corretja i aquesta pinta de garrofa, heu tingut la barra de…

—Ara em voleu buscar raons a mi?

—Buscar raons! D’això tinc ganes…

—Que veniu? —preguntà una Veu, i tot d’una Mr. Marvel fou obligat a donar mitja volta i s’allunyà decidit amb un caminar tot estrany, sacsejat.

—Ja feu bé de fugir —digué el mariner.

—Fugir, jo? —digué Mr. Marvel, i se n’anava de través, a grans gambades, amb violentes empentes endavant, de tant en tant. Un cop fou una mica lluny, començà a rondinar un monòleg de protestes i recriminacions.

—Animal! —grunyia el mariner, amb els punys a les anques, les cames separades, seguint amb la vista l’home que se n’anava—. Ja us ensenyaré, bèstia bruta, a rifar-vos de mi! Si el diari ho porta!

Mr. Marvel féu alguna resposta incoherent, i desaparegué darrera un revolt de la carretera. El mariner restà, superb, al bell mig del camí, fins al moment que arribà el carro del carnisser i l’obligà a apartar-se. Aleshores tornà cap a Port Stowe.

—Quins boigs es troben pel món! —deia tot sol—. Volia enredar-me amb les seves bestieses… Una cosa que porta el diari!

Un xic més tard va saber que un altre fet extraordinari s’havia produït no gaire lluny d’allí. Era l’aparició d’un «grapat de moneda» (ni més ni menys) corrent, sense que ningú l’aguantés, per la cantonada del carreró de Sant Miquel. Un company del mariner havia vist aquest prodigi, aquell matí mateix. Havia provat d’agafar de seguida aquells diners, però havia rebut un cop que el tirà per terra, i quan s’aixecà ja no es veia res, aquells diners papallona s’havien esvaït. El nostre mariner tenia ganes de creure el que fos, deia, però allò tanmateix era una mica massa fort! De totes maneres, es posà a pensar.

La història del diner volant era exacta. Pertot arreu del veïnatge, des del majestuós Banc de Londres i del Comtat fins als taulells de les botigues i de les tavernes —hi havia moltes portes obertes en aquest temps de bon sol—, havien estat subtilitzats diners, a la quieta i amb traça, a grapats, a cartutxos; hom n’havia vist flotar a poc a poc al llarg de les parets, en els indrets d’ombra, després escapar ràpidament a les mirades dels qui s’acostaven. De totes maneres, encara que ningú no li ensenyés el camí, tot aquell diner havia acabat invariablement la seva cursa misteriosa a la butxaca d’aquell senyor neguitós amb un barret de seda passat de moda, que s’havia assegut en aquell banc davant un hostal dels ravals de Port Stowe.

Fins al cap de deu dies —i només quan la història de Burdock ja era vella— el nostre mariner no relacionà els fets, i comprengué amb terror que havia tingut al costat el meravellós Home Invisible.





Capítol XV: L’home que corria


A darrera hora de la tarda el Dr. Kemp estava assegut al despatx de la seva caseta, en el turó que domina Burdock. Era una habitació petita i agradable, amb tres finestres (al nord, oest i sud), amb prestatges plens de llibres i revistes científiques, una gran taula d’escriure i, davant la finestra del nord, un microscopi, plaques de vidre, instruments petits, alguns cultius i, ça i lla, flascons amb reactius. El doctor Kemp tenia ja el llum encès, encara que al cel hi havia la claror de la posta, i les cortines eren alçades, no havent-hi por que la gent de fora poguessin tafanejar. El Dr. Kemp era un home jove, alt, esvelt, de cabell ros i bigoti quasi blanc. El treball que feia li havia de valer, creia, l’elecció a la Reial Acadèmia.

Els seus ulls, en aquell moment distrets de la seva feina, miraven el sol que es ponia darrera l’altre turó, davant seu mateix. Feia un minut, potser, que estava amb la ploma als llavis, admirant la magnífica llum daurada, quan li cridà l’atenció un home baix, negre com la tinta, que s’acostava corrent pel cim del turó. Aquest home portava un enorme barret de seda, i corria tan de pressa que a penes se li veia el moviment de les cames.

—Un altre ase d’aquests —digué el Dr. Kemp— com el que ha topat amb mi aquest matí, a la cantonada, cridant «Senyor, que ve l’Home Invisible!». No sé què els ha agafat a la gent. Sembla que encara siguem al segle tretzè.

S’aixecà, s’acostà a la finestra i mirà, costa avall del turó, l’home que seguia corrent avall.

—Sembla que té molta pressa… però no sembla fer gaire via. Corre com si dugués les butxaques plenes de plom… Us empaiten, ara ho veig!…

Aviat una vil·la de les que s’enfilen turó de Burdock amunt amagà l’escàpol. Reaparegué un instant, després s’eclipsà, i tornà a ésser visible tres cops entre les cases aïllades que venien després; a l’últim la terrassa el tapà.

—Quins ases! —digué el Dr. Kemp, girant-se en rodó per tornar a la seva taula de treball.

Les persones que eren a la carretera i veieren el fugitiu de prop, pogueren observar la por bestial en la seva cara suada, i no tingueren el mateix desinterès que el Dr. Kemp. En passar tot corrent, aquell home feia soroll de diners. Com una bossa plena que hom sacsegi. L’home aquell no mirava a la dreta ni a l’esquerra, i els seus ulls dilatats només cercaven les cases què ja tenien els llums encesos, els indrets del carrer on hi havia grups de gent. Tenia la boca torçada cap a un costat i els llavis plens d’escuma; la seva respiració era ronca i sorollosa. Tots els que fregà passant es deturaren i el seguiren amb la mirada al llarg de la carretera, demanant-se amb una certa inquietud per què corria tant.

Mentrestant, a dalt del turó, un gos que jugava es posà a bordar i corregué a amagar-se sota una porta. Tothom encara n’estava estranyat, quan alguna cosa passà a prop, com un vent, i un ha… ha… ha… com un panteix.

La gent es posaren a cridar i sortiren de la carretera. Es mogué una cridòria general que arribà fins a baix del turó.

Al carrer ja cridaven abans que Marvel fos a mig camí. La gent es tancaven a les cases i rebotien les portes…

Marvel, adonant-se’n, féu un darrer esforç desesperat. El terror corria més que ell, li passava davant; en un moment s’apoderà del poble.

—Que ve l’Home Invisible! L’Home Invisible!





Capítol XVI: «Als Alegres Jugadors de Cricket»


L’hostal «Als Alegres Jugadors de Cricket» és a baix mateix del turó, al començament de la línia del tramvia. El mosso, amb els seus fornits braços roigs recolzats al taulell, parlava de cavalls amb un anèmic cotxer de punt, mentre un home, amb barba negra i vestit de gris, menjava biscuits i formatge, bevia cervesa de Burton i xerrava en americà amb un policia lliure de servei.

—Què passa, amb aquests crits? —preguntà el cotxer anèmic, trencant la conversa i mirant cap al turó, per sobre la cortina d’un groc brut que tapava la part de baix de la finestra—. Algú ha passat corrent per aquí fora.

—Potser hi ha foc —digué el mosso.

S’acostaren uns passos, ràpids i pesants; la porta, empesa violentament, s’obrí, i entrà Marvel, sense barret, amb el coll de l’americana esquinçat. Es tombà amb un moviment convulsiu i provà de tancar la porta, però una corretja l’aguantava.

—Ara ve! —balbucejà amb veu de terror—. Ve l’Home Invisible! Darrera meu! Auxili, per pietat! Ajudeu-me!

—Tanqueu les portes! —manà el policia—. Qui ve? Per què tot aquest xivarri?

Anà a treure la corretja que aguantava la porta, i aquesta es tancà amb soroll. L’americà tanca l’altra porta.

—Deixeu-me ficar allà dins —digué Marvel, tentinejant i suplicant, però estrenyent els llibres—. Deixeu-me ficar allà dins! Tanqueu-me en algun amagatall. Us dic que ve darrera meu. Me n’he pogut escapar, i ha jurat matar-me… i em matarà.

—Esteu en lloc segur —digué l’home de la barba negra—. La porta està tancada. De què es tracta?

—Deixeu-me ficar allà dins! —repetí Marvel.

Deixà anar un xiscle quan la porta trontollà sota una forta empenta, seguida de cops precipitats i de crits engegats des de fora.

—Ep! —féu el policia—. Qui hi ha?

Mr. Marvel començà a topar amb els plafons prenent-los per portes.

—Em matarà… ha agafat un ganivet o alguna eina. Per l’amor de Déu…

—Veniu —féu el mosso—. Entreu…

I alçà la post del taulell. Mr. Marvel s’hi posà darrera, al mateix moment que des de fora el cridaven pel seu nom.

—No obriu! —gemegava—. Us ho demano per l’amor de Déu! On em puc amagar?

—Així, doncs, és l’Home Invisible? —demanà l’home de la barba negra, amb una mà darrera l’esquena—. Ja era hora que el veiéssim.

Tot d’una els vidres volaren a trossos i pel carrer hi hagué crits i corredisses en tots sentits. El policia, enfilat al canapè, mirava a fora i allargava el coll per veure qui hi havia davant de la porta. Baixà amb les celles eriçades.

—Justos, és ell —digué.

El mosso, que estava dret davant la porta de la sala, tancada amb clau, amb Mr. Marvel a dins, mirà estupefacte per la finestra i sortí de darrera el taulell per ajuntar-se als altres. De moment, tot semblava tranquil.

—Voldria tenir la meva porra! —deia el policia, anant no gaire decidit cap a la porta—. Així que obrirem, entrarà i no tindrem manera d’agafar-lo.

—Potser valdria més que no obríssiu —deia l’anèmic cotxer de punt, tot neguitós.

—Fora les baldes —cridà l’home de la barba negra—. I si entra… —i es tragué un revòlver.

—Oh, això no —féu el policia—; fóra una mort.

—Ja sé a quin país sóc —respongué l’home de la barba—. Tiraré a les cames. Traieu les baldes.

—Ei, no tireu per darrera meu —cridà el mosso, que allargava el coll per mirar a fora.

—Molt bé —digué l’home de la barba negra, i, amb el revòlver a la mà, ell mateix alçà les baldes. El mosso, el cotxer i el policia estaven en guàrdia.

—Entreu! —digué el barbat a mitja veu, reculant i sempre de cara a la porta, amb el revòlver amagat darrera l’esquena.

No entrà ningú, la porta seguí ajustada. Quan, cinc minuts després, un altre cotxer tragué el cap amb precaució, cap d’ells no s’havia mogut, esperant. Una cara neguitosa sortí de la sala.

—Totes les portes són tancades? —preguntà Marvel—. Deu voltar per aquí fora… És murri com un dimoni.

—Ai, Déu meu! —cridà el mosso—. Al darrera hi ha… Vigileu les portes, per Déu!…

Mirava entorn seu tot estamordit. La porta del saló es tancà amb soroll i hom sentí girar la dau.

—Hi ha la porta del pati i l’entrada particular. La porta del pati…

Sortí del bar d’una revolada i tornà un minut després amb un ganivet de carnisser a la mà.

—El barri era obert! —cridà, amb el molsut llavi inferior penjant.

—Potser ja és dintre la casa —digué el primer cotxer de punt.

—En tot cas, no és pas a la cuina —féu el mosso—. Hi ha dues dones a dins que no han sentit res, i he fet giravoltar aquesta ganiveta a tort i a dret. No penseu pas que hagi entrat. S’han adonat…

—L’heu tancada bé? —preguntà el primer cotxer.

—Ja ho crec! —digué el mosso.

L’home de la barba es desà el revòlver. En aquest mateix moment caigué la post del taulell i un cop furiós esbotzà la porta de la sala. Hom sentí com Marvel cridava com un garrí que degollen, i al mateix moment, tothom, saltant per sobre el taulell, corregué a socórrer-lo. El revòlver de l’home amb barba s’engegà i el mirall de la paret del fons de la sala s’estrallà i caigué a trossos per terra, amb gran terrabastall.

En entrar a la sala, el mosso veié Marvel curiosament arrupit lluitant contra la porta que donava a la cuina. Mentre el mosso vacil·lava, la porta s’obrí de sobte i Marvel semblà ésser arrossegat cap a la cuina. Hom sentí un crit i un terrabastall de cassoles. Marvel, capcot, fou feixugament empès cap a l’altra porta de la cuina, les baldes de la qual foren passades.

El policia, que havia provat de passar davant del mosso, s’hi tirà, seguit d’un dels cotxers de punt, i agafà el puny de la mà invisible que tenia Marvel pel coll. Rebé un cop de puny al mig de la cara que de poc el fa caure. La porta s’obrí i Marvel féu un esforç frenètic per refugiar-s’hi al darrera. Aleshores el cotxer agafà alguna cosa pel coll.

—Ja el tinc! —cridà.

Les mans vermelles del mosso arraparen alguna cosa que no es veia.

—Aquí, aquí! —cridà el mosso.

Mr. Marvel, lliure, anà per terra i provà d’esmunyir-se entremig de les cames de la gent. Els combatents s’empenyien cap a la porta. La veu de l’Home Invisible fou aleshores sentida per primer cop, en forma de plany agut: el policia li havia trepitjat el peu.

Udolava furiosament i els seus punys batien l’aire com les pales d’un molí. El cotxer féu un crit i es doblegà, tocat a l’estómac. La porta que donava a la cuina es tancà i cobrí la retirada de Mr. Marvel. La gent de dintre la cuina bracejava i lluitaven amb l’aire buit.

—Per on ha fugit? —preguntà l’home de la barba.

—Per aquí! —digué el policia, anant cap al pati i aturant-se.

Un tros de teula xiulà prop del seu cap i anà a petar al mig de la vaixella, sobre la taula de la cuina.

—Ara li ensenyaré… —féu l’home de la barba.

Un canó d’acer brillà damunt l’espatlla del policia, i cinc bales una darrera l’altra sortiren cap a la fosca d’on havia vingut el tros de teula. Tot tirant, la mà de l’home de la barba havia descrit una corba horitzontal, de manera que les bales radiessin en el pati estret com els raigs d’una roda. Després, un silenci.

—Cinc cartutxos —digué l’home de la barba negra—. Això és el millor que hi ha. Quatre asos i un rei. Que algú porti un fanal, i mirarem si trobem el cos a les palpentes.





Capítol XVII: El visitant del Dr. Kemp


El Dr. Kemp havia seguit escrivint en el seu despatx fins al moment que els trets de revòlver el feren saltar. Crec, crec, crec!, l’un darrera l’altre.

—Hola! —digué el Dr. Kemp posant-se la ploma a la boca i escoltant—. Qui és que engega revòlvers a Burdock? Què fan ara aquests ases?

Anà a la finestra del sud, aixecà el bastidor[1], i, abocat enfora, resseguí amb la mirada la xarxa que feia el poble, amb les taques negres, patis o teulades, esquitxades de llums de finestres, botigues i fanals.

—Diria que hi ha gent davant els «Jugadors de Cricket» —digué, i seguí observant.

Aleshores passejà la mirada més enllà del poble, fins a l’indret on brillaven els llums de les embarcacions i de l’escullera, fins al pavelló del capdavall d’aquesta, brillant com una gemma de llum groga. La lluna, en el primer quart, estava penjada sobre el turó, a ponent; les estrelles, claríssimes, gairebé tenien un esclat tropical.

Al cap de cinc minuts, durant els quals el seu pensament s’havia abandonat a unes vagues meditacions sobre les condicions socials de l’esdevenidor i s’havia perdut més enllà del temps i de l’espai, el Dr. Kemp es deixondí tot sospirant, tancà la finestra i tornà a la seva taula d’escriure.

Devia ésser una hora més tard, poc més o menys, que sentí la campaneta de la porta d’entrada. D’ençà de les detonacions havia escrit amb laxitud, distraient-se sovint.

Escoltà; sentí la minyona com parlava i esperà sentir com pujava l’escala; però no vingué.

—Què deu ser? —es preguntà el Dr. Kemp.

Provà de reprendre treball, però, no aconseguint-ho, s’alçà, sortí al replà, trucà i, des de la barana, preguntà a la minyona que justament arribava al vestíbul:

—Que era una carta?

—No, senyor; algú que ha trucat i ha fugit —respongué ella.

—Estic neguitós aquesta nit —es digué a ell mateix.

Tornà al despatx i, aquesta vegada, es posà a treballar resoltament. Al cap d’un moment treballava de ferm i en l’habitació no se sentia altre soroll que el tic-tac del rellotge i el ràpid rascar de la ploma al mig de la rodona de llum que la pantalla projectava sobre la taula.

Eren les dues d’aquella nit quan plegà el Dr. Kemp. S’aixecà per anar al llit. Ja s’havia tret l’americana i l’armilla, que li vingué set. Agafà una espelma i baixà al menjador a cercar un sifó i whisky.

Els seus estudis científics, n’havien fet un observador, i en tornar a travessar el vestíbul s’adonà d’una taca fosca sobre el linòleum, prop de l’estora de l’escala. Tot pujant es demanà tot d’una què podia ésser aquella taca. El seu element subconscient feia feina. Tornà al vestíbul, amb el sifó i el whisky, i, ajupint-se, tocà la taca. S’adonà, sense sorprendre’s massa, que tenia l’apegalositat i el color de la sang que s’asseca.

Tornà a agafar les ampolles i pujà l’escala, mirant al seu voltant i provant d’explicar-se aquella taca de sang. En ésser al replà, es deturà estranyat. El pom de la porta del seu dormitori estava tacat de sang. Es mirà la seva mà. La tenia neta, i, a més a més, recordava que en baixar al menjador havia deixat aquella porta oberta; no havia tocat, doncs, el pom per res. Entrà al dormitori, tranquil, potser només amb més cara de decidit que mai. La seva mirada, passejant-se inquisitiva, es deturà sobre el llit: l’estora estava tacada de sang, i els llençols esquinçats. No se n’havia adonat entrant la primera vegada perquè havia anat directament al lavabo. A més a més, el llit estava ensorrat, com si no fes gaire que algú s’hi hagués assegut de poc.

Llavors tingué l’estranya impressió d’haver sentit una veu que deia de baix en baix: «Déu del cel!… Kemp!». Però Kemp no creia en veus.

Estava dret, contemplant el llit ensorrat. Era de debò una veu? Altre cop mirà entorn seu, però no veié més que el llit en desordre i tacat de sang. En aquest moment sentí ben distintament alguna cosa que es bellugava, del cantó del lavabo. Tots els homes, fins els més instruïts, serven algunes idees supersticioses. Kemp sentí allò que se’n diu «por». Tancà la porta, anà al lavabo i hi posà les botelles. Tot de cop s’adonà, amb una estremitud, d’una bena cargolada, sangonosa, feta amb una tira de llençol, que flotava en l’aire, entre el lavabo i ell.

Restà estupefacte, contemplant-la. Era una bena buida. Anava a fer un pas per agafar-la, quan un lleuger cop el deturà; al mateix temps, una veu li deia ben a prop:

—Kemp!

—Eh? —digué Kemp, bocabadat.

—Domineu els nervis… —digué la Veu—. Sóc un Home Invisible.

Kemp estigué un moment sense dir res, contemplant l’embenament.

—… Home Invisible? —féu a la fi.

—Sí, sóc un Home Invisible —repetí la Veu.

La història que trobà tan ridícula aquell matí mateix, vingué al pensament de Kemp. No es pot dir si, en aquell moment, fou més gran la seva por o la seva sorpresa. Fins després no pogué adonar-se’n.

—Em creia que tot això era una mentida —digué. Encara tenia al cap els seus raonaments del matí—. Que aneu embenat? —preguntà.

—Sí —respongué l’Home Invisible.

—Oh! —féu Kemp. I, reprenent la seva sang freda—: Però això és absurd! Hi ha alguna trampa.

La seva mà, estesa en direcció a la bena, palpà uns dits invisibles. Aquest contacte el féu recular, i canvià de color.

—No us esvereu, Kemp, per l’amor de Déu!… Necessito auxili. Espereu.

Una mà li agafà el braç. Donà un cop a la mà.

—Kemp! —cridà la Veu—, Kemp, calmeu-vos! —i la mà l’estrenyé més fort.

Un desig furiós de deslliurar-se’n s’apoderà de Kemp. Però la mà del braç embenat li ho impedí: l’agafà per l’espatlla, el sacsejà fins a fer-lo caure d’esquena al llit. Provà d’obrir la boca per cridar, però un manyoc de llençol li fou entatxonat entre les dents. L’Home Invisible l’aguantava sota d’ell d’una manera inquietant, però, com que tenia els braços lliures, s’esforçava a donar cops amb els peus com amb les mans, salvatgement.

—Sigueu raonable, voleu? —digué l’Home Invisible, agafant-lo sense preocupar-se dels cops que rebia a les costelles—. Pel cel! em fareu tornar boig en un minut! Sigueu raonable, ximple! —cridà l’Home Invisible a l’orella de Kemp. Kemp encara lluità una estona, després es calmà.

—Si crideu, us trenco la cara —digué l’Home Invisible, destapant-li la boca—. Sóc un Home Invisible. Res de bestieses ni de màgia. Sóc un Home Invisible de debò. I us necessito. No us vull fer mal, però si feu com un pagès furiós, m’hi veuré obligat. No us recordeu de mi, Kemp?… Griffin, de l’University College?

—Deixeu-me alçar —digué Kemp—. No em mouré d’aquí. Deixeu-me tranquil un minut.

Kemp s’assegué i es palpà el coll.

—Sóc Griffin, de l’University College, i m’he tornat invisible. Sóc un home com els altres, un home que vós heu conegut, que s’ha tornat invisible.

—Griffin? —preguntà Kemp.

—Griffin —respongué la Veu—. Un estudiant més jove que vós, quasi albí, alt de sis peus, cepat, amb ulls roigs i una cara rosa i blanca, que va guanyar la medalla de química.

—Estic atordit —digué Kemp—. El cap em roda. Què té a veure tot això amb Griffin?

—És que jo sóc Griffin.

Kemp reflexionà.

—És horrible! —digué—. Però amb quina bruixeria un home es pot tornar invisible?

—Cap bruixeria. És un procediment científic, fàcil d’entendre…

—És horrible! —repetí Kemp—. Com dimoni…?

—Horrible, si voleu. Però estic ferit, pateixo, estic rebentat… Déu meu! Kemp, vós sou un home. Un xic de calma. Deu-me de menjar i beure i deixeu-me seure.

Kemp mirava la bena com es movia per l’habitació. Va veure una cadira de jonc com era arrossegada i es venia a posar al costat del llit. La cadira cruixí i el seient s’abaixà ben bé prop d’un quart de polzada. Kemp es fregà els ulls i tornà a palpar-se el coll.

—És més gros que les històries de fantasmes —digué, i es posà a riure maquinalment.

—Això va millor, gràcies a Déu. Us torneu raonable.

—O idiota —respongué Kemp, i tornà a fregar-se els ulls.

—Deu-me una mica de whisky. Estic mort.

—Dimoni! No ho semblava pas ara fa un moment! On sou? Si m’aixeco no toparé amb vós? Aquí? Molt bé! El whisky… Teniu. On us l’he de dar?

La cadira cruixí i Kemp sentí que li prenien el got de les mans. Hagué de fer un esforç per a deixar-lo: el seu instint s’hi resistia. El got s’apartà i es tenia a vint polzades sobre el cantell de la cadira. Kemp se’l mirava amb una perplexitat infinita.

—Això és… no pot ser altra cosa que hipnotisme. Vós m’heu suggestionat que sou invisible.

—Absurd! —digué la Veu.

—És fantàstic.

—Escolteu-me.

—Jo he demostrat d’una manera concloent, aquest matí —començà Kemp—, que la invisibilitat…

—Tant li fa el que hàgiu demostrat! M’estic morint de fam, i la nit és freda per a un home despullat.

—Voleu menjar? —preguntà Kemp.

El got de whisky s’inclinà tot sol.

—Si —digué l’Home Invisible, deixant-lo amb un soroll sec—. Teniu un batí?

Kemp engegà una exclamació en veu baixa. Anà al guarda-roba i en tragué un batí d’un escarlata fosc.

—Us serveix això? —preguntà.

El batí li fou pres de les mans, flotà en l’aire, flàccid, durant un moment; després es bellugà d’una manera estranya, s’alçà modelant un cos, es cordà tot solt i s’assegué a la cadira.

—Calçotets, mitjons, unes plantofes, tot això m’aniria bé —digué l’Invisible ràpidament—. I alguna cosa per a menjar.

—Sí, alguna cosa… És l’aventura més estranya que m’ha succeït mai en la vida!

Regirà els calaixos cercant la roba; després baixà al rebost i tornà amb pa i costelletes fredes, i ho posà tot sobre una tauleta, davant del seu hoste.

—No cal ganivet —digué el visitant, i una costelleta restà penjada en l’aire; se sentí el soroll de mastecs—. M’agrada anar vestit per a menjar —digué l’Home Invisible amb la boca plena i menjant amb gana—. Quina mania més estranya!

—El braç us va bé? —féu Kemp.

—Me’n refio —digué l’Home Invisible.

—Ben mirat, és estrany i meravellós…

—Això mateix. Però també és meravellós que m’hagi ficat a casa vostra justament per embenar-me. És la primera vegada que tinc sort! Sigui com sigui, volia dormir aquí aquesta nit. Heu de consentir-m’ho! Ja és ben desagradable que la sang hagi descobert la meva presència, no? Allà baix n’hi ha un quall. La sang se’m torna visible quan es coagula. Només he transformat els meus teixits vivents, i únicament mentre jo visqui… Ja fa tres hores que sóc a casa vostra.

—Com es fa això? —preguntà Kemp en to irritat—. El diable! En aquesta qüestió tot és extravagant, des del principi fins a la fi.

—Tot és raonable —digué l’Home Invisible—, perfectament raonable.

I allargà la mà per agafar l’ampolla de whisky. Kemp no treia els ulls d’aquell batí que devorava. Un raig de l’espelma, penetrant obliquament per un estrip de l’espatlla dreta, projectava un triangle de claror sobre les costelles de l’esquerra.

—Què eren aquells trets? —preguntà—. Com començà la batalla?

—Una mena d’animal, mig associat meu, maleït siga!, que ha provat de robar-me els diners… i ho ha aconseguit!

—És invisible, també?

—No.

—I doncs?

—No podria menjar alguna altra cosa abans d’explicar-vos això? Tinc fam… i pateixo. I vós voleu que us conti històries!

Kemp s’aixecà.

—I vós, heu disparat?

—Jo, no —digué l’hoste—. Un idiota que no havia vist es posà a tirar a tort i a dret. Tothom s’esporuguí quan vaig arribar. Maleït siga! Digueu, Kemp, no puc menjar res més?

—Vaig a baix a veure què hi ha —digué Kemp—. Em penso que no trobaré gran cosa.

Quan hagué acabat de sopar —un sopar abundant— l’Home Invisible demanà un cigar. El mossegà amb avidesa abans que Kemp trobés un ganivet: se li desféu i es posà a renegar.

Era curiós de veure’l fumar: la boca, la gorja, la faringe, el nas se li feien visibles en forma d’una columna arremolinada de fum.

—És una gran cosa això del fumar —digué, deixant anar una glopada de fum—. Tinc sort d’haver vingut a parar a casa vostra, Kemp. Vós m’ajudareu. Quina sort d’haver-vos trobat! Estic en un embolic del dimoni. He estat boig, em penso. Quines coses m’han passat! Però, si em voleu creure, farem algunes coses entre tots dos.

S’oferí ell mateix una mica més de whisky i soda. Kemp s’alçà, mirà entorn seu, i anà a buscar un got a la cambra del costat.

—És insensat, però permeteu-me que begui.

—No heu canviat gaire, Kemp, d’ençà d’una dotzena d’anys. Els qui sou rossos no canvieu gaire. Freds i metòdics… Ara us ho diré: treballarem plegats!

—Però com ha anat això? —preguntà Kemp—. Com hi heu arribat?

—Per Déu, deixeu-me fumar tranquil un minut i després ja us ho explicaré.

Però la història no fou explicada aquella nit. El braç de l’Home Invisible li feia mal, tenia febre, estava cansat. El seu pensament rodava entorn de l’empait turó avall, de la lluita de l’hostal. Començà l’explicació i l’abandonà. A estones parlava de Marvel; aleshores fumava més de pressa i la seva veu reflectia despit.

Kemp arreplegava el que podia.

—Em tenia por, prou que ho veia que em tenia por —digué l’Home Invisible diferents vegades—. Se’m volia escapar, sempre espiava al seu voltant. Que ximple que he estat!… Mala bèstia… Jo estava furiós! L’hauria mort…

—Però d’on havíeu tret els diners? —preguntà Kemp tot d’una.

L’Home Invisible estigué un moment callat.

—No puc dir-vos-ho aquesta nit.

Féu un gemec i s’ajupí, amb el cap invisible reposant en les mans invisibles.

—Kemp —digué—, no he dormit aviat farà tres dies. Només un parell de becaines d’una hora o cosa així. Em fa molta falta dormir.

—Sí, home. Dormiu aquí, en aquesta habitació.

—És que no hauria de dormir. Si dormo em fugirà… Però què se me’n dóna?

—I la vostra ferida, què és? —preguntà Kemp.

—No res, una rascada i sang. Déu! quina son que tinc!

—Doncs, dormiu, home.

L’Invisible semblà com si mirés Kemp.

—És que tinc raons particulars per a no deixar-me agafar pels meus semblants —digué lentament.

Kemp se’l mirà.

—Ximple que sóc —digué l’Home Invisible, picant violentament la taula—. Us acabo de ficar una idea al cap.





Capítol XVIII: L’home invisible dorm


Rebentat i ferit com estava, l’Home Invisible no es refiava pas de la paraula de Kemp que la llibertat li fóra respectada. Examinà les dues finestres del dormitori, aixecà les cortines i alçà els bastidors, per assegurar-se de si podria, en cas de necessitat, fugir per allà, com deia Kemp. Al defora la nit era tranquil·la i silenciosa; la lluna nova es ponia a l’altre costat de les dunes. Griffin examinà els panys del dormitori i inspeccionà les portes dels dos lavabos, per estar cert que eren tantes altres seguretats de llibertat. Finalment, es declarà satisfet. Estava dret, sobre l’estora de l’escalfapanxes, i Kemp sentí un badall.

—És empipador —digué l’Home Invisible—; us voldria contar la història aquesta nit. Però estic cansadíssim. És grotesc, és clar. És horrible! Però creieu-me, Kemp, tot i els vostres raonaments d’aquest matí, la cosa és perfectament possible. He fet un descobriment. El volia guardar per a mi. No puc. Necessito un associat. I vós… Podem fer coses… Però demà. Ara, Kemp, o dormo o em moro.

Kemp estava al mig de l’habitació, mirant fixament aquell maniquí sense testa.

—Us deixo —digué—. És increïble. Amb tres aventures així, capaces de capgirar-me totes les idees, em tornaria boig. I és veritat! Puc fer encara alguna cosa per vós?

—Res; només dar-me la bona nit —digué Griffin.

—Doncs, bona nit —digué Kemp, estrenyent una mà invisible.

Se n’anava cap a la porta, quan el batí se li acostà a grans passos.

—Escolteu-me bé: no proveu de lligar-me o agafar-me, si no…

La cara de Kemp canvià una mica.

—Em creia haver-vos donat la meva paraula —digué.

Kemp tancà la porta sense fer soroll i sentí que des de dintre tancaven amb clau. Restà parat amb expressió de sorpresa a la cara, sentí uns passos ràpids que anaven cap a la porta del lavabo i que aquesta també era tancada amb clau. Kemp es picà el front amb la mà.

—Que somio o què? És que el món s’ha tornat boig… o n’estic jo?

Esclafí a riure i, posant la mà sobre la porta tancada, afegí:

—Que una absurditat així em tregui de la meva pròpia habitació!

Pujà escales amunt i es tombà a mirar totes aquelles portes tancades.

—I és veritat —digué, tocant-se el coll, lleugerament consentit—. Sí, sí, és un fet innegable, però…

Movent el cap amb desesperació es girà i tornà escales avall. Encengué el llum del menjador, agafà un cigar i es posà a passejar amunt i avall, enraonant tot sol. De tant en tant argumentava amb ell mateix.

—Invisible! Així resulta que existeix un animal invisible? Al mar, sí: a milers i a milions. Totes les larves, les petites nàuplies i tornàries, totes les bèsties microscòpiques, les meduses! Al mar hi ha més coses invisibles que no pas visibles! No hi havia pensat mai abans… I en els estanys també! Totes aquelles bestioles que hi viuen, petites masses de gelatina transparent i incolora!… Però a l’aire… no!… No pot ser això!… Després de tot, per què no?… Però un home de vidre encara fóra visible.

La seva meditació es tornà profunda. Tres cigars s’escamparen en cendra blanca damunt la catifa abans que tornés a parlar. Però aleshores només proferí una exclamació. Sortí del menjador, entrà al despatx de rebre i encengué el gas. Era un despatx petit, perquè el Dr. Kemp no vivia de la seva ciència. Hi trobà els diaris. El del matí estava negligentment desplegat sobre la taula. Kemp l’agafà, girà fulls de pressa i es posà a llegir «Una estranya història a Iping», la mateixa que el mariner de Port Stowe havia explicat a Marvel amb tan poca traça. Kemp la resseguí ràpidament.

—Disfressat! —digué—. Tot embenat! Amagant-se! «I sembla que ningú no estava al corrent de la desgràcia». Quin diable de joc es porta?

Deixà anar el diari i la seva vista es passejà d’un cantó a l’altre. Agafà la St. James’s Gazette, plegada encara tal com havia arribat.

—Ah! potser ara sabrem la veritat —digué el Dr. Kemp.

I obrí el diari. La primera cosa que veié foren dues columnes encapçalades així: «Tot un poble del Sussex atacat de follia».

—Déu del cel! —exclamà Kemp, llegint amb avidesa la ressenya escèptica dels esdeveniments del dia abans a Iping. A l’altre costat de la pàgina, era reproduïda la ressenya del matí. Kemp la rellegí: «Corria pels carrers, pegant a tort i a dret… Jaffers sense coneixement… Mr. Huxter estava bastant mal… incapaç encara d’explicar el que havia vist. Dolorosa humiliació del pastor. Una dona malalta de por. Finestres trencades. Aquesta història segurament és un infundi, però és massa divertida per a no imprimiria, i cadascú que se’n cregui el que vulgui».

Kemp llançà el diari i restà plantat, tot pàl·lid.

—Segurament que és un infundi.

Tornà a agafar el diari i rellegí tota la ressenya.

—Però quan ha entrat en escena aquell rodacamins? Per què el diable corria darrera el rodacamins?

Es deixà anar sobre la taula de reconeixements.

—No solament és invisible, sinó que és boig per afegidura. I perillós!…

Quan l’alba vingué a barrejar les seves primeres clarors amb les de la llum i el fum dels cigars, Kemp encara passejava amunt i avall, provant d’entendre allò tan increïble.

Estava massa excitat per a poder dormir. Quan baixà el servei, amb els ulls encara inflats de son, el trobaren allí i es decantaren a pensar que era l’excés d’estudi que en tenia la culpa. Els donà l’ordre extraordinària, però formal, de servir un esmorzar per a dues persones en el despatx de dalt, i que en tot el dia no es moguessin del soterrani i de la planta baixa. Després seguí passejant pel menjador fins que arribà el diari del matí. Aquest tenia moltes coses per explicar, però no pas gaires de noves. Confirmava la ressenya del dia abans, i en donava una, molt mal escrita, d’una altra aventura estranya, succeïda a Port Burdock. Així Kemp va saber el més essencial del que havia passat a l’hostal dels «Alegres Jugadors de Cricket» i el nom de Mr. Marvel. «M’ha obligat a passar vint-i-quatre hores amb ell», declarava Marvel. Certs detalls nous eren afegits a la ressenya dels fets d’Iping, principalment que havia tallat el fil telegràfic. Però no trobà res que donés algun aclariment sobre les relacions entre l’Home Invisible i el vagabund, puix que Mr. Marvel no havia explicat res sobre els tres llibres i els diners de què anava carregat. El to escèptic havia desaparegut, i un núvol de repòrters i de tafaners tenien feina llarga.

Kemp llegí tot el que feia referència a la qüestió i manà a la cambrera que li portés tots els diaris del matí que pogués trobar. I se’ls empassà tots.

—És invisible! —digué—. I té accessos de ràbia que es decanten a la follia furiosa! I és aquí dalt, lliure com l’aire! Què he de fer? Per exemple, seria faltar a la paraula, si… No!

Anà cap a un petit pupitre en desordre que hi havia en un racó, i començà una nota. A mig fer, l’esquinçà i n’escriví una altra. La rellegí, tot pensarós, i després agafà un plec i l’adreçà al «Coronel Adye, Port Burdock».

L’Home Invisible es desvetllà al mateix moment que Kemp acabà de fer això. S’havia desvetllat de mal humor, i Kemp, atent al més petit soroll que vingués de dalt, sentí tot d’una passos precipitats pel dormitori, una cadira que queia i el vidre del lavabo que es trencava.

Kemp s’afanyà a pujar escales amunt i trucà a la porta.





Capítol XIX: Alguns primers principis


—Què hi ha, doncs? —preguntà Kemp, quan l’Home Invisible li hagué obert la porta.

—Res —fou la resposta.

—Però aquell soroll…

—Un moment de mal humor —digué l’Home Invisible—. No pensava en el meu braç, i m’he fet mal.

Kemp travessà el dormitori i recollí els trossos del vidre trencat.

—Tots els diaris ho porten —digué Kemp, dret, amb els vidres a la mà—. Tot, allò d’Iping, i això d’aquí baix del turó. El món sap que hi ha un ciutadà invisible, però no sap ningú que sou aquí.

L’Home Invisible engegà un renec.

—El secret està descobert. Comprenc que era un secret. No sé quins projectes teniu; però, de totes maneres, us vull ajudar.

L’Home Invisible s’assegué al llit.

—L’esmorzar és a dalt —digué Kemp, en un to tan natural com pogué, i quedà encantat veient com aquell estrany visitant s’alçava de bon grat i pujava l’escala davant seu.

—Primer que res —digué Kemp—, voldria saber més sobre la vostra invisibilitat.

S’havia assegut, després d’una mirada impacient per la finestra, amb l’aire d’un home que està disposat a xerrar. Els dubtes del dia abans sobre la realitat de tot allò retornaven per a esvair-se altre cop en mirar l’indret on s’havia assegut Griffin, davant de la taula: un batí sense cap ni mans eixugava uns llavis invisibles amb un tovalló que s’aguantava miraculosament.

—És molt senzill —respongué Griffin, posant el tovalló al seu costat.

—Per a vós, potser sí, però… —digué Kemp rient.

—Sí, és clar, a mi mateix em semblava meravellós al principi. Però ara, gran Déu!… Però ara farem grans coses tots dos! Vaig ocupar-me de la qüestió, per primera vegada, a Chesilstowe.

—A Chesilstowe?

—Sí, me n’hi vaig anar sortint de Londres. Sabíeu que havia abandonat la medicina per dedicar-me a la física? No, em penso. Doncs, bé; la llum em fascinava.

—Ah!

—La densitat òptica! És una matèria plena d’enigmes, una matèria amb solucions que només s’entreveuen vagament. Només tenia vint-i-dos anys i estava d’allò més entusiasmat. Em deia: «Dedicaré la meva vida a aquesta qüestió. Val la pena». Ja sabeu quines ximpleries es fan a vint-i-dos anys.

—Ximple llavors o ximple més tard… —digué Kemp.

—Com si saber donés alguna satisfacció a un home!… Doncs, em vaig posar a treballar de ferm, i al cap de sis mesos de treballar i de pensar, tot de cop va passar un raig de llum per una escletxa del teixit, una llum enlluernadora! Vaig descobrir un principi general dels pigments i de la refracció, una fórmula, una expressió geomètrica que comportava quatre dimensions. Els rucs, la majoria d’homes i la majoria de matemàtics, no saben pas el que pot significar una expressió general per als qui estudien la física molecular. En els llibres, els llibres que aquell galifardeu m’ha robat, hi ha meravelles, miracles! No era un mètode, era una idea capaç de portar a un mètode, i amb ell seria possible, sense canviar cap de les propietats de la matèria —tret, en alguns casos, del color— reduir l’índex de refracció d’un cos sòlid o líquid al de l’aire, tant com poden exigir-ho les aplicacions pràctiques.

—Ja és ben curiós —digué Kemp—. Però no ho acabo de veure clar… Ja comprenc que, amb aquest procediment, podeu treure brillantor a una pedra preciosa; però d’això a tornar invisible una persona, hi ha molta distància.

—Precisament —digué Griffin—. Però considereu que la visibilitat depèn de l’acció dels cossos visibles sobre la llum. Deixeu-me que us exposi els fets elementals com si no els coneguéssiu. Així veureu la cosa més clara. Sabeu molt bé que un cos absorbeix els raigs lluminosos, o els reflecteix, o els refracta, o fa totes aquestes coses alhora. Suposeu que un cos no reflecteixi ni refracti ni absorbeixi cap raig: aquest cos no pot ésser visible per ell mateix. Per exemple, ara veieu una capsa roja opaca perquè el color absorbeix alguns raigs lluminosos i en reflecteix d’altres, és a dir, us retorna tots els raigs roigs. Si no absorbís una part dels raigs lluminosos, si els reflectís tots, veuríeu una capsa resplendent de blancor, una capsa d’argent! Una capsa de diamant no absorbiria pas gaires raigs i no en reflectiria gaires sobre la seva superfície; sinó que només ça i lla, als indrets on les superfícies són favorables, la llum fóra reflectida i refractada, de manera que tindríeu la impressió de reflexions brillants i de transparències: una mena d’esquelet de llum, per dir-ho així. Una capsa de vidre no seria tan brillant ni tan visible com una de diamant, perquè hi hauria menys de reflexió i de refracció. Enteneu? Des de certs punts de vista, vós veuríeu perfectament a través seu. Certes menes de vidres serien més transparents que altres: una capsa de cristall seria més límpida que una altra de vidre ordinari. Una capsa de vidre ordinari, ben prima, costaria de veure en una mala llum, perquè a penes absorbiria alguns raigs, i en refractaria i en reflectiria ben pocs. Si fiqueu a l’aigua una placa de vidre blanc corrent… millor, si la fiqueu en algun líquid més dens que l’aigua, desapareix quasi completament, perquè el raig que passa de l’aigua al vidre només és lleugerament refractat o reflectit, és a dir, modificat en la seva direcció. És quasi tan invisible com un raig d’àcid carbònic o d’hidrogen en l’aire, i precisament per la mateixa raó!

—Sí —digué Kemp—, això és ben clar. No hi ha estudiant que no ho sàpiga.

—Està bé. Ve’t aquí un altre fet que tots els estudiants també coneixen. Si trenqueu una placa de vidre i la reduïu a pols es torna més fàcil de veure en l’aire; es torna, almenys, una pols opaca i blanca. I això passa perquè la polvorització multiplica les superfícies de refracció i de reflexió. En una placa de vidre, només hi ha dues superfícies; en el vidre polvoritzat, la llum és reflectida o refractada per cadascun dels grans que travessa, i ben pocs raigs passen drets al seu través. Però si fiqueu a l’aigua aquest vidre blanc polvoritzat, deixa de ser visible a l’acte. És que el vidre polvoritzat i l’aigua tenen a poca diferència el mateix índex de refracció; és a dir, que la llum a penes sofreix una petita refracció o reflexió passant de l’un a l’altra. Doncs, un cos transparent, el vidre, per exemple, es torna invisible si el fiqueu en un líquid que tingui a poca diferència el mateix índex de refracció. Penseu-hi un segon només, i comprendreu que el vidre polvoritzat podria tornar-se invisible a l’aire i tot, si el seu índex de refracció es pogués tornar igual al de l’aire: perquè llavors no hi hauria ni refracció ni reflexió al pas dels raigs lluminosos del vidre a l’aire.

—Sí, sí —digué Kemp—. Però un home no és vidre polvoritzat!

—No —respongué Griffin—. Encara és més transparent!

—No pot ser!

—I això ho diu un doctor? De quina manera es perd la memòria! No us recordeu de la física, en deu anys? Penseu en totes les coses que són transparents i d’antuvi no ho semblen. El paper és fet de fibres transparents, i si és blanc i opac és per la mateixa raó que fa que el vidre polvoritzat sigui opac, i blanc. Unteu paper blanc amb oli, que l’oli s’introdueixi bé en tots els buits, entre les molècules, de manera que només hi hagi refracció o reflexió sobre les superfícies; es torna transparent com un vidre. I això no passa solament amb el paper, sinó amb les fibres de cotó, de lli, de llana, de fusta; amb els ossos, Kemp; amb la carn, Kemp; amb els cabells, Kemp; amb les ungles i els nervis, Kemp! En realitat, tot l’organisme sencer d’un home, tret dels glòbuls roigs de la sang i dels pigments foscos dels cabells, és fet de teixit transparent i incolor. Ve de tan poc que siguem visibles els uns als altres! La major part de les fibres d’una criatura vivent no són pas més opaques que l’aigua.

—Evidentment, evidentment! —exclamà Kemp. Aquesta nit només havia pensat en les larves de mar i en les meduses.

—Ara ja m’enteneu. Ara ja esteu al corrent de tot el que jo sabia, de tot el que tenia al pensament un any després d’haver sortit de Londres, ara fa sis anys. Però m’ho guardava tot per a mi. Calia que prosseguís el meu treball en condicions espantosament desavantatjoses. Hobbema, el meu mestre, era d’aquests que limiten la ciència, i un lladre d’idees que sempre escorcollava les dels altres. Ja coneixeu quina mala fe corre pel món científic. Jo no volia publicar res perquè no s’atribuís una part de la meva glòria. Seguiria treballant. Partint de la meva fórmula, m’acostava a poc a poc a l’experiència, a la realitat. No en parlava a ningú, volia llançar el meu descobriment al món amb una força aclaparadora i fer-me cèlebre d’un sol cop. Vaig reprendre la teoria dels pigments per omplir certes llacunes, i tot de cop, sense proposar-m’ho, per accident, vaig fer una descoberta en fisiologia.

—Sí? Quina?

—Ja sabeu que la matèria colorant de la sang és roja. Doncs bé, es pot convertir-la en blanca, incolora, sense pertorbar ni mica les seves funcions.

Kemp féu un crit de sorpresa i d’incredulitat. L’Home Invisible s’aixecà i es posà a passejar amunt i avall de l’habitació.

—Podeu exclamar-vos. Em recordo d’aquella nit. Ja era bastant tard. Estava fastiguejat d’haver de tractar tot el dia amb alumnes estúpids i taüls, treballava a vegades fins a punta de dia. La llum va fer-se tot d’una en el meu esperit, completa i esplèndida. Estava tot sol, en el laboratori tranquil, amb totes les làmpades enceses. «Un teixit, un animal, es podia fer transparent! Tret dels pigments, se’l podia convertir en invisible! Jo podria convertir-me en invisible!», vaig dir-me a mi mateix, i em vaig adonar de sobte del que podria un albí en possessió d’un secret semblant. Era formidable! Vaig deixar el líquid que estava filtrant i vaig anar a la finestra gran a contemplar les estrelles. «Jo podria convertir-me en invisible!», repetia. Realitzar això era anar més enllà que la màgia. Desempallegat de dubtes, tenia la magnífica visió de tot el que la invisibilitat podia representar per a un home: el misteri, el poder, la llibertat. D’inconvenients, no en veia cap. Afigureu-vos! Jo, un pobre professor tronat, mestretites en un col·legi de província, jo podia, instantàniament, obrar un prodigi així! Us ho pregunto, Kemp, si vós… Qualsevol, us dic, s’hauria tirat de cap a aquestes recerques. Vaig treballar tres anys. A cada munt de dificultats que resolia, se me’n presentaven de noves. La infinitat de detalls! I l’exasperació! I un col·lega, un professor provincià, sempre tafanejant, «I doncs, quan publicareu l’obra de la vostra vida?», era la seva pregunta de sempre. I els alumnes! i l’estretor! Vaig aguantar tres anys d’aquest règim… I després de tres anys de secret i d’angúnies, vaig veure que anar fins al capdavall de la qüestió era impossible… impossible.

—Per què? —demanà Kemp.

—Els diners… —respongué l’Home Invisible, i s’aixecà per mirar per la finestra. Es girà bruscament—: Aleshores vaig robar el vell, vaig robar el meu pare… Els diners no eren seus… i es va matar.





Capítol XX: A la casa de Great Portland Street


Kemp restà un moment en silenci, mirant l’esquena d’aquell cos sense testa repenjat a la finestra. Després s’estremí com si de cop li vingués un pensament, s’alçà, agafà el braç de l’Home Invisible i l’obligà a tombar-se.

—Esteu cansat —digué— i mentre jo sec vós us passegeu; agafeu la meva cadira.

Es posà entre Griffin i la finestra de més a prop.

Griffin callà una estona, i després reprengué tot d’una:

—Ja havia deixat el col·legi de Chesilstowe —digué— quan va passar això. Era el darrer de desembre. Havia llogat una habitació a Londres, una habitació gran sense moblar, en una casa de veïnatge mal condicionada, en un carreró sense sortida de Great Portland Street. Aquesta habitació aviat va estar plena amb el material comprat amb els diners del meu pare. El meu treball anava endavant, seguit, amb èxit, cada cop més a prop de la fi. Era com un home que, sortint de la foscor, topa de cop amb una tragèdia impensada. Vaig anar a enterrar el meu pare. Enderiat sempre amb les meves investigacions, no vaig fer res per a salvar la seva reputació. Em recordo de l’enterrament, la caixa barata, la cerimònia enllestida de pressa, aquell turó amb un vent glaçat i l’antic company de col·legi que va llegir l’oració dels morts, un vell atrotinat, negre, cargolat, tan refredat que el nas li rajava.

»Recordo el meu retorn a la llar deserta, travessant allò que abans era un poble i ara els contractistes havien empastifat volent imitar l’aspecte lleig d’una ciutat. Tots els carrers eren voltats de solars i acabaven en pilots de runa i mates d’herbotes. Encara em veig jo mateix, prim i negre, caminant per la vorera lluent i relliscosa, sentint-me estranyament deslligat dels respectes mesquins i de la sordidesa botiguera d’aquell poble.

»No estava gens trist per la mort del meu pare. Em semblava que havia estat víctima d’una sentimentalitat ximple. Les conveniències exigien la meva presència a l’enterrament, però en realitat no hi era.

»Doncs, mentre caminava pel carrer Major, vaig recordar la meva vida passada. Vaig trobar una noia que havia conegut feia deu anys; ens vàrem mirar… Alguna cosa m’empenyia a tornar enrera i enraonar-hi. Era una dona molt vulgar.

»Em semblava un somni, aquesta visita als llocs d’abans. No m’adonava que estava tot sol, que havia sortit del món per ficar-me en un desert. Veia l’absència de simpatia al meu voltant, però l’atribuïa a la buidor general de la vida. Un cop a casa, em va semblar que tornava a la realitat. Hi tenia tot el que coneixia, tot el que estimava. M’hi esperaven els aparells, les experiències a punt. Tret d’alguns detalls, a penes tenia dificultats a resoldre.

»Un dia o altre, Kemp, us explicaré tots els complicats processos. Ara, no cal. Per la major part, fora de certes llacunes que més m’estimo omplir de memòria, són consignats en xifres en aquells llibres que el rodacamins m’ha robat. Caldrà que ens dediquem a empaitar-lo. Necessitem tenir aquells llibres… El punt essencial era col·locar l’objecte transparent al qual s’havia de reduir l’índex de refracció, entre dos centres que irradiessin certes vibracions de l’èter… ja us en parlaré més tard… No, no es tracta de raigs Roentgen; em penso que dels meus no n’hi ha cap descripció enlloc, i la seva existència és ben evident! Necessitava dues petites dinamos, i les accionava amb un motor de gas, baratet… La meva primera experiència, la vaig fer sobre un tros de llana blanca. Ja era la cosa més estranya del món, veure com aquella cosa tova i blanca, sota el doll de raigs, es fonia a poc a poc, com un glop de fum, i desapareixia. Fins em costava de creure que ho havia aconseguit. Vaig allargar la mà al buit: vaig palpar la roba, tan sòlida com sempre. No vaig tenir traça d’agafar-la i em va caure a terra; em va costar força de trobar-la.

»Aleshores vaig fer una experiència curiosa. Vaig sentir miols darrera meu; em giro i veig un gat blanc, molt brut, ajagut sobre el tap del dipòsit, al celobert. Se m’acudí una cosa. “Véns a l’hora, noi”, vaig pensar, i obrint la finestra, crido el gat. Entra, roncant —la pobra bèstia passava gana— i li vaig donar una mica de llet. Tenia una mica de rebost en un racó de l’habitació. Després d’haver menjat, el gat donà una volta tot ensumant per l’habitació, evidentment amb la idea de quedar-s’hi. El drap invisible l’inquietà una mica: l’haguéssiu vist com l’ensumava! El vaig instal·lar confortablement sobre el coixí del llit i vaig donar-li mantega perquè es rentés.

—Que li vàreu aplicar el procediment?

—Ja ho crec. Però drogar un gat no és un joc, Kemp! L’operació va fracassar.

—Va fracassar?

—En dos punts, les ungles i la matèria pigmentaria… com se’n diu, d’això?… al fons de l’ull del gat, sabeu?

—Tapetum.

—Justos, això mateix, el tapetum. La cosa no anava. Després d’haver-li donat la droga per a esblanqueir la sang i unes quantes més, li vaig donar opi, i el vaig posar, ell i coixí, a l’aparell. Doncs bé, tot es va esborrar, tret de les dues taques dels ulls.

—És curiós.

—No m’ho explico. El gat estava ben lligat, és clar, perquè no pogués escapar-se. Quan es va despertar, encara ensopit, es va posar a miolar… Van trucar a la porta. Era una vella que vivia al pis de dalt i sospitava que jo feia viviseccions, una vella atrotinada de tant beure, i aquell gat era l’únic que tenia al món. Vaig cloroformar tot de pressa el gat i vaig anar a obrir. «—Em sembla que he sentit un gat, el meu gat. —No és pas aquí», vaig dir amablement. Però no se’n fiava gaire i mirava l’habitació: li devia fer un efecte estrany, amb les parets pelades, les finestres sense cortines, el llit, el motor de gas engegat, la llum dels punts irradiants, aquella olor de cloroform en l’aire. Però va haver-se d’acontentar amb la meva resposta i se’n va anar.

—Quant temps va necessitar això? —preguntà Kemp.

—El gat?… tres o quatre hores. Els ossos, els tendrums i el greix van ser les últimes coses que van desaparèixer, i també les puntes dels pèls de color. I, com us deia, el fons de l’ull, una matèria irisada i llepissosa, no se n’acabava d’anar.

»Era ben fosc quan vaig estar llest. Només es veien, borrosament, els ulls i les urpes. Vaig parar el motor, vaig buscar el gat a les palpentes i el vaig amanyagar. Encara estava insensibilitzat. El vaig deslligar, i després, de cansat que estava, em vaig adormir sobre el coixí invisible i vaig ajeure’m. Va costar-me molt d’arrencar el son. Estava desvetllat pensant vagament en coses deslligades, reprenent sempre el meu experiment, somiant amb febre que tots els objectes es tornaven com boirosos i desapareixien a poc a poc; l’enrajolat i tot s’esborrava. Vaig arribar a trobar-me malament, el cap em rodava. Cap allà a les dues, el gat es va posar a miolar. Vaig provar de fer-lo callar dient-li coses, i després em vaig decidir a fer-lo marxar. Em recordo de la impressió que vaig sentir, un cop encès el llum, veient només dos ulls rodons, verds i lluents, i res més al seu voltant. Li hauria donat llet, però no en tenia més. No es volia estar tranquil; es posà a miolar prop de la porta. Vaig provar d’agafar-lo, amb la idea de tirar-lo per la finestra, però no es va deixar atrapar, i va desaparèixer, però encara el sentia miolar per un racó o altre. A l’últim vaig obrir la finestra i vaig armar un gran soroll. Penso que va acabar per fugir. No l’he vist ni l’he sentit mai més. Aleshores, Déu sap per què, vaig tornar a pensar en l’enterrament del meu pare i en el turó sinistre batut pel vent, fins que es va fer de dia. Vaig veure que ja no podria dormir, i, deixant la porta tancada, vaig sortir a voltar pels carrers.

—Així, voleu dir que hi ha un gat invisible que corre pel món? —preguntà Kemp.

—Si no l’han mort —respongué l’Home Invisible.

—Per què no?… —digué Kemp—. Però no us volia interrompre.

—És probable que l’hagin mort —digué l’Home Invisible—. De totes maneres, quatre dies després encara vivia, ho sé. Era al peu d’una reixa a Great Tichfield Street. Hi havia tot de gent buscant d’on sortien els miols.

Graffin estigué callat prop d’un minut. Després reprengué bruscament:

—Recordo ben bé aquella matinada d’abans del meu canvi… Devia haver anat Great Porland Street amunt, perquè encara veig la caserna d’Albany Street i els soldats de cavall que sortien; a l’últim, em vaig trobar assegut al sol, patint i malalt, a dalt de Primrose Hill. Era un dia d’aquells assolellats i freds que hem tingut aquest gener abans de la neu. El meu cervell, espremut, provava de prendre un determini i resoldre’s per un pla d’acció.

»Vaig quedar sorprès veient, ara que estava a punt d’obtenir el premi, que no m’interessava posseir-lo. De fet, era que estava cansat pel treball intens de quatre anys seguits que m’havia deixat sense energia. Em sentia apàtic i provava inútilment de tornar a l’entusiasme de les meves primeres investigacions, a la passió del descobriment que m’havia deixat tranquil davant l’ensorrada del meu vell pare. Em semblava que no hi havia res que valgués la pena. Ja veia que això era degut a l’excés de treball i al no haver dormit, i que amb drogues o amb repòs podria recobrar l’energia.

»Només podia pensar netament que havia de sortir-me’n bé; aquesta idea fixa em dominava. I havia de resoldre-ho de pressa, perquè els diners se m’acabaven. Veia per allí, al meu voltant, criatures que jugaven i noies joves que les vigilaven, i m’esforçava a pensar en tots els avantatges fantàstics que un home invisible pot tenir al món. Al cap d’una estona em vaig arrossegar fins a casa meva, vaig prendre una mica d’aliment i una forta dosi d’estricnina, i em vaig tirar sense despullar-me sobre el meu llit desfet… L’estricnina, Kemp, és un gran tònic, us refà un home.

—Però és un tònic diabòlic —digué Kemp—. És foc embotellat.

—En desvetllar-me em vaig trobar enfortit i fins nerviós. Enteneu?

—Sí, ja sé de què va.

—Llavors van trucar a la porta. Era el propietari amb amenaces i preguntes, un vell jueu polonès amb una mena de levita grisa i unes plantofes greixoses. Jo havia estat turmentant un gat aquella nit, n’estava segur. La llengua de la vella s’hi havia ficat. Volia saber-ho tot. Les lleis d’aquest país són severes contra la vivisecció, i podia veure-s’hi ell embolicat. Vaig negar el gat. Però em va dir que els veïns havien sentit el motor sense parar en tota la nit. Això era veritat, és clar. Voltava per l’habitació, mirant-ho tot per sobre les seves ulleres de plata alemanya. Tot d’una vaig tenir por que no ensumés alguna cosa del meu secret. Jo prou em posava entre ell i els aparells de concentració que havia arranjat, però això l’encuriosí encara més. Què feia jo? Per què sempre estava sol i no em feia amb ningú? Era legal això? Era perillós? Jo només pagava el lloguer ordinari. La seva casa sempre havia estat respectable, amb tot i la mala fama del barri. La paciència se’m va acabar de cop i li vaig dir que sortís. Es posà a protestar, al·legant que tenia el dret d’entrar a casa meva. Agafant-lo pel coll —vaig sentir que alguna cosa s’esquinçava— el vaig treure a empentes al passadís. Vaig tirar-li la porta pels nassos, vaig tancar amb clau i em vaig asseure tremolant.

»Un cop a fora, es va posar a explicar històries, però no m’hi vaig capficar. Al cap d’una estona se’n va anar.

»Però aquest incident va espatllar les coses. Jo no sabia ni les seves intencions ni els seus drets. Canviar-me de casa era un entrebanc. A més a més, només em quedaven vint lliures —la major part al banc—, i no podia pagar una muda. Desaparèixer! Era la solució. Sí, però hi hauria indagacions, em regirarien l’habitació.

»Només de pensar que la meva idea estava exposada a interrompre’s en el punt més bo, em va venir una activitat rabiosa. Vaig agafar els tres volums de notes i el llibre de xecs —ara ho té tot el rodacamins— i ho vaig dirigir, des de l’estafeta de més a prop, a una llista de correus privada de Great Portland Street. Havia sortit mirant de no fer soroll. En tornar, vaig topar amb el propietari que pujava tranquil·lament l’escala. Em penso que havia sentit tancar la porta. Hauríeu rigut si haguéssiu vist el bot que va fer quan em va veure arribar corrent. Em va mirar tot esverat quan li vaig passar pel costat. Tota la casa devia tremolar del cop de porta que vaig donar. Vaig sentir com venia arrossegant els peus fins al meu replà, va vacil·lar i va girar cua. Vaig començar els preparatius de seguida.

»Tot va quedar enllestit el mateix dia, a la nit. M’estava immòbil, sota la influència malsana i ensopidora de les drogues que descoloren la sang, quan van trucar a la porta. Vaig sentir uns passos que s’allunyaven; després s’acostaven, i altra vegada van trucar. Un moment, i algú va provar de ficar alguna cosa per sota la porta, un paper blau. En un rampell de mal humor, em vaig alçar i vaig obrir la porta de bat a bat, “Què?”, vaig cridar. Era el propietari amb una ordre d’expulsió.

»Quan me l’anava a donar, em devia veure alguna cosa estranya a les mans, em penso, i va alçar els ulls per mirar-me la cara.

»De bell antuvi va quedar bocabadat. Després va fer una mena de crit inarticulat, va deixar anar l’espelma i el paper alhora, i a les fosques, tot esverat, se’n va anar cap a l’escala.

»Vaig tancar la porta amb pany i clau i em vaig acostar al mirall. Aleshores vaig comprendre el terror d’aquell home… La meva cara era blanca, d’un color de pedra blanca.

»Va ser una cosa horrible. No esperava patir tant. Nit d’angoixes i tortures, d’ois, de defalliment. Petava de dents encara que la pell i tot el cos em cremaven, però aguantava, encarcarat com un cadàver. Comprenia per què el gat es va queixar fins que li vaig donar cloroform… Tenia sort de viure tot sol. Hi havia moments que sanglotava, gemegava, enraonava, però aguantava ferm… Vaig perdre el coneixement, i vaig desvetllar-me extenuat que ja era negra nit.

»El mal havia passat. Deia que em suïcidaria, però no ho vaig provar ni en tenia ganes. No oblidaré mai més aquell començament del dia i l’horror que vaig experimentar veient-me les mans com de vidre esmerilat, després més transparents i més fines a mida que la claror augmentava, i a l’últim vaig poder veure, a través de les parpelles closes, l’esgarrifós desordre de l’habitació. Els membres se’m van tornar vidriosos, els ossos i les artèries es van fondre i van desaparèixer. Els petits nervis blancs van ser els últims de deixar-se veure. Petava de dents, però vaig aguantar fins al capdavall… Només quedava la punta morta de les ungles, pàl·lida i blanca, amb la taca fosca d’un àcid sobre els dits.

»Amb prou feines em vaig poder aixecar. De primer n’era tan poc capaç com una criatura de bolquers, feia tentines amb uns membres que no podia veure. Estava dèbil i afamat. Vaig anar fins al mirall d’afaitar-me: res, res, només alguns pigments atenuats, més lleugers que un núvol, quedaven al fons de la retina. Vaig haver d’arrepenjar-me a la taula, amb el front tocant el vidre.

»Vaig necessitar un violent esforç de la voluntat per a tornar a posar-me sota els aparells i completar l’operació.

»Vaig dormir tot el matí, amb el llençol sobre els ulls per protegir-los de la llum. A migdia em van desvetllar uns cops a la porta. M’havien retornat les forces. Em vaig incorporar i vaig sentir xiuxiueigs. Vaig saltar del llit, i amb tan poc soroll com vaig poder, vaig posar-me a desmuntar l’aparell i escampar-ne les peces pertot arreu de l’habitació, perquè no poguessin tenir cap idea del seu muntatge. Van tornar a trucar i vaig sentir veus, primer la del propietari, després dues altres. Per guanyar temps els vaig respondre. La meva mà va topar amb el drap i el coixí invisibles; els vaig agafar i els vaig tirar per la finestra, sobre el tap del dipòsit. Al moment d’obrir la finestra, vaig sentir cruixir la porta; algú l’empenyia per fer saltar el pany, però jo havia recollat els cargols alguns dies abans, i van aguantar les empentes. De totes maneres, això em va sobresaltar i em va posar furiós. Començava a tremolar i a precipitar les coses.

»Vaig tirar de qualsevol manera al mig de l’habitació papers, palla, paper d’embolicar, etc., i vaig obrir l’aixeta del gas. Aleshores picaven més que mai a la porta. No podia trobar els llumins. Amb les mans picava rabiosament les parets. Torno a tancar el gas, surto a la finestra i m’enfilo sobre el tap del dipòsit; després, a poc a poc, abaixo el bastidor i des d’allí, segur i invisible, però neguitós i tremolant, em disposo a veure què passa. Van esbotzar un batent de la porta, un moment després van fer saltar el pany. Vaig veure el propietari acompanyat dels seus dos gendres, dos galifardeus de vint-i-tres o vint-i-quatre anys. Darrera seu es bellugava una vella bruixa que vivia al pis de sota.

»Us podeu imaginar si van quedar estranyats de veure l’habitació buida. Un dels xicots va córrer a la finestra, la va obrir i va abocar-s’hi a mirar, amb uns ulls com unes taronges. La seva cara barbuda, de llavis gruixuts, estava a un peu de la meva. Em venien ganes de pegar-li, però em vaig aguantar amb el puny clos.

»Les seves mirades em travessaven el cos, igual que les dels altres, quan se li van posar al costat. El vell va mirar sota el llit. Després, entre tots van regirar l’armari. Es van posar a discutir en una barreja de yíditx i de cockney, per a acabar dient que jo no els havia respost, que llur imaginació els havia enganyats. Aleshores la meva ràbia va desaparèixer i vaig sentir una satisfacció extraordinària, veient, des de l’altra banda de la finestra, aquells quatre personatges perquè la vella també havia entrat, i mirava pertot, malfiada com un gat —que provaven d’endevinar l’enigma de la meva existència.

»Pel que vaig poder entendre, el propietari i la vella creien que jo era un viviseccionista. Els fills asseguraven, en llur anglès estropellat, que jo era electricista, i en daven com a prova les dinamos i els radiadors. Tots estaven neguitosos pensant que jo podia tornar, i això que —ho vaig comprovar després— havien tancat la porta del carrer. La vella encara tafanejava l’armari i mirava sota el llit. Va sortir al replà un altre llogater, un que venia verdures en un carretó i vivia amb un carnisser a la porta de davant. El van cridar, va entrar i només va dir que bestieses.

»Se’m va acudir que els meus radiadors especials, si queien a les mans d’un home intel·ligent i instruït, podien trair-me. Vaig espiar l’ocasió per entrar per la finestra, i, esquivant la vella, vaig separar una de les petites dinamos de l’altra que l’aguantava, i vaig engegar tot l’aparell a terra. Afigureu-vos quin esverament!… Mentre provaven d’explicar-se com havia anat allò, em vaig escórrer amb precaució cap a l’escala.

»A baix em vaig ficar en una petita peça i vaig esperar fins que van baixar, xerrant i discutint sempre, una mica desil·lusionats de no haver trobat “horrors” i preguntant-se quina situació legal era la llur davant meu. Quan van ser tots a baix, em vaig esmunyir escales amunt, amb una capsa de llumins, i vaig calar foc a la pila de papers i de desferres, vaig posar-hi damunt les cadires i la roba del llit, encara vaig acostar-hi el gas amb un tub de goma…

—Vàreu calar foc a la casa? —exclamà Kemp.

—Vaig calar foc a la casa! Era l’única manera de cobrir la meva retirada. La casa devia estar assegurada… Vaig tancar tranquil·lament la porta de baix i vaig sortir al carrer. Era invisible, i tot just començava a adonar-me dels avantatges extraordinaris que això em proporcionava. Tenia el cap ple de projectes fantàstics i meravellosos que aleshores podia començar a posar en pràctica impunement.





Capítol XXI: A Oxford Street


—Tot baixant l’escala la primera vegada, vaig topar amb una dificultat que no m’esperava, deguda a no veure’m els peus; fins vaig ensopegar dues vegades. També vaig trobar que tenia poca traça a agafar el pom de la porta, perquè no em veia les mans. Però no mirant a terra, vaig arribar a caminar d’una manera passadora en terreny pla.

»El meu estat d’esperit era d’exaltació. Experimentava la sensació d’un home que hi veu i camina, amb els peus embolicats amb guata, en una ciutat d’orbs. Les ganes se’m menjaven de fer broma, de destarotar la gent, de picar-los l’esquena, d’engegar barrets a rodar, de fer barrila amb els meus avantatges excepcionals.

»Però tot just acabava de ficar-me a Great Portland Street (vivia a prop d’una gran botiga de roba), que vaig sentir un gran soroll, al mateix temps que alguna cosa topava violentament amb la meva esquena; em tombo i veig un home que mirava tot esverat un cistell de sifons que duia. Encara que el cop va fer-me mal de debò, vaig trobar tan divertida l’estupefacció d’aquell home, que vaig esclafir una gran riallada. “Hi ha el diable a dintre”, vaig dir, estirant-li el cistell de les mans. El va deixar anar immediatament i vaig balançar en l’aire tota la càrrega.

»Però un ximple de cotxer que era davant d’una taverna s’hi tirà damunt, i amb els dits em va fer una rascada sota l’orella. Vaig deixar-ho anar tot sobre el cotxer, i llavors, amb els crits i trepig de la gentada al meu voltant, persones que sortien de les botigues, els cotxes que s’aturaven, em vaig adonar de la meva bestiesa, i, tot maleint-la, em vaig arrecerar contra un aparador, esperant l’ocasió de fugir. En un moment podia trobar-me enmig dels grups i ser inevitablement descobert. Vaig empènyer un xicot carnisser que, per sort, no es va girar per a veure el no-res que li donava l’empenta, i em vaig esmunyir darrera un cotxe de punt. No sé com va acabar la cosa. Em vaig afanyar a travessar el vial, per sort desembarassat, i d’esma, fixant-me a penes en el camí que seguia, amb la por que aquell incident em descobrís, em vaig ficar entremig de la gentada que al migdia va per Oxford Street. Vaig provar d’encaixar entre el corrent, però era massa espès i aviat em van estalonar. Vaig provar d’anar pel mig, però les desigualtats de l’empedrat em feien mal als peus, i gairebé al moment mateix, el braç d’un cotxe em va dar un bon cop sota l’espatlla i em va recordar que estava dolorosament masegat. Apartant-me’n tot fent tentines, vaig esquivar, amb un moviment instintiu, un carretó de mà i em vaig trobar darrera el cotxe. Una idea feliç em va salvar. El cotxe anava a poc a poc i vaig seguir la seva estela, per dir-ho així, sorprès de l’aire que agafava la meva aventura, esporuguit i tremolant de fred. Era un dia clar de gener, jo anava nu de pèl a pèl, i la capa prima de fang que hi havia per terra estava a punt de gelar-se. Ximple de mi, aleshores m’adonava que, transparent o no, havia de suportar la temperatura i les seves conseqüències.

»Tot de cop se’m va acudir una idea lluminosa. Vaig sortir de darrera el cotxe i m’hi vaig enfilar. I així, tremolant, estemordit, ensumant, com a primer senyal d’un refredat, i amb l’esquena dolorida, em vaig deixar portar Oxford Street enllà, fins passat Tottenham Court Road. Com es pot suposar, el meu humor havia canviat força d’ençà que havia sortit de casa. Aquesta invisibilitat, tanmateix! L’únic pensament que en aquells moments em preocupava era el de saber com em sortiria de l’aventura.

»Vàrem passar per davant de la casa Mudie; allà una senyora alta, amb cinc o sis llibres amb cobertes grogues, va cridar el meu cotxe. Vaig tenir el temps just de baixar-ne, i de poc que no em toca un camió de l’estació. Vaig fugir cap a la carretera de Bloomsbury Square, amb la intenció de dirigir-me al nord, darrera el Museu, i trobar-me així en barris tranquils. Tenia esgarrifances de fred, i l’estranyesa de la situació m’irritava els nervis de tal manera que gemegava tot corrent. En el cantó de ponent del Square, va sortir un gosset blanc de les oficines de la Societat Farmacèutica, i es va posar a ensumar a prop meu, amb el nas arran de terra.

»En això sí que no hi havia pensat mai abans; el nas és per a l’esperit d’un gos el mateix que l’ull per a l’esperit d’un home que hi veu. Els gossos perceben l’olor d’un que passa com els homes perceben la seva forma. La bèstia es va posar a bordar i a saltar, demostrant, massa clarament en la meva opinió, que s’havia adonat de la meva presència. Vaig creuar Great Russell Street, mirant per sobre l’espatlla, i vaig caminar una mica per Montague Street abans d’adonar-me en quina direcció anava.

»Llavors vaig sentir una música, i mirant amunt del carrer vaig veure que baixava una gentada de Russell Square, una multitud de jerseis roigs amb una bandera de l’Exèrcit de Salvació al davant. Amb l’espessor de gent que veia, els uns cantant al mig del carrer i els altres fent broma per les voreres, no podia passar. Però, com que no volia tornar enrera i m’allunyava cada cop més de casa meva, obligat per les circumstàncies a decidir-me, vaig pujar els graons d’una casa davant del Museu, a esperar que hagués passat la gent. Per sort el gos es va aturar amb el soroll de la banda, va dubtar i va girar cua cap a Bloomsbury Square.

»La banda arribava, bramant amb inconscient ironia l’himne “Quan El veurem cara a cara?” Vaig trobar interminable el temps que va tardar l’onada de gent a escombrar la vorera. Bum, bum, bum, el bombo engegava les seves ressonàncies vibrants, i jo, distret, no prestava atenció a dos marrecs deturats a la vora meva.

»—Mira —va fer l’un.

—Què hi ha? —va preguntar l’altre.

—Aquí. No veus senyals de peus descalços sobre el fang?

»Em giro i veig aquells marrecs aturats, bocabadats, davant les petjades de fang que jo havia deixat sobre els graons emblanquinats de poc. Els passants els daven cops de colze i empentes, però la seva maleïda intel·ligència els tenia allí plantats. “Bum, bum, bum, quan, bum. El veurem, bum, cara a cara, bum, bum”.

»—Hi ha un home que ha pujat els esglaons i anava descalç, i no ha tornat a baixar —deia un—. I li sortia sang del peu.

»El gros de la multitud havia passat.

»—Mira, Ted! —va dir el més petit dels detectius, amb la veu aguda de la sorpresa. I amb el dit assenyalava en direcció als meus peus. Jo també vaig mirar i vaig veure els seus contorns retallats vagament pel fang. Vaig quedar paralitzat un moment.

»—És ben estrany —deia el més gran—, ben estrany. És ben bé l’ombra d’un peu, oi? —Va dubtar i se’m va acostar amb la mà estesa. Un home es va aturar per veure què cercava; després una mossa. Una mica més i em toca. Llavors vaig comprendre què havia de fer. Vaig fer un pas endavant, el xicot va fer un bot endarrera i un crit i un moviment ràpid, i vaig saltar sota la llinda de la casa veïna. El més petit dels marrecs va ser prou viu per a seguir el moviment, i abans que jo hagués baixat els graons i arribat a la vorera, s’havia refet de la sorpresa i cridava que els peus havien passat per sobre de la paret.

»Es va fer un grup al seu voltant, i van veure les noves petjades dels meus passos sobre l’últim graó i sobre la vorera.

»—Què hi ha? —va preguntar algú.

»—Uns peus! Mireu! Uns peus que corren!

»La gent del carrer, tret dels meus tres perseguidors, no s’ocupava més que de seguir l’Exèrcit de Salvació. Aquella gentada em deturava a mi i a ells també. Va haver-hi un remolí de sorpresa i d’interrogació, en la multitud. Empentejo un jove i passo; un moment després jo corria amb el cap baix, al voltant de Russell Square, amb sis o set persones que seguien les meves petjades i no entenien què passava. No tenia temps d’explicar-los-ho; llavors hauria estat tothom que m’hauria seguit.

»Dues vegades vaig tombar la cantonada, tres vaig travessar el vial i vaig desfer el mateix camí; com que, corrent, els peus se m’escalfaven i s’assecaven, l’empremta no era tan marcada. A l’últim, vaig tenir temps de respirar, em vaig fregar els peus, me’ls vaig netejar amb les mans, i així vaig poder-me’n sortir. L’últim que vaig veure d’aquest empait va ser un grupet, d’una dotzena de persones potser, que estudiaven amb gran perplexitat una petjada que s’assecava a poc a poc, prop d’un bassalet d’aigua, a Tavistock Square, una petjada tan aïllada i incomprensible com la que Robinson Crusoe va trobar en l’illa deserta.

»Com que aquestes corredisses m’havien escalfat fins a cert punt, vaig ficar-me amb més coratge pel laberint de carrers poc freqüentats de per allí. Tenia l’esquena encarcarada i dolorida; les amígdales em feien mal des de la urpada del cotxer; amb les seves ungles m’havia esgarrinxat la pell del coll; els peus em feien d’allò més mal; en un d’ells, hi tenia un tallet que em feia anar coix. Vaig veure un ceguet que se m’acostava, i me’n vaig apartar tot coixejant, de por a la finor dels seus sentits. Una o dues vegades vaig tenir topades, i vaig deixar la gent estupefacta de les malediccions inexplicables que sentien. Aleshores vaig sentir alguna cosa suau a la cara: el Square es cobria d’una lleugera capa blanca; eren flocs de neu que queien a poc a poc. Havia arreplegat un refredat i no em vaig poder aguantar un esternut. Tots els gossos que trobava estaven per mi, se m’acostaven a ensumar amb tafaneria i eren el meu veritable terror.

»Vaig veure homes i criatures corrent i cridant tant com podien: hi havia un foc. Corrien en direcció de casa meva. Mirant cap avall del carrer, vaig veure una columna de fum negre per damunt de les teulades i dels fils del telèfon. Era, n’estava ben cert, la meva casa que cremava: tot ho tenia allí, vestits, aparells, tots els meus recursos, tret del meu carnet de xecs i dels tres llibres de notes que m’esperaven a Great Portland Street. Tot cremava, tot! Si mai algun home ha cremat les seves naus, aquest home sóc jo! La casa flamejava.

L’Home Invisible va fer una pausa. Kemp llançà una mirada nerviosa per la finestra.

—I tal —digué—. Seguiu.





Capítol XXII: En uns grans magatzems


—Doncs aquest gener passat, amb una tempestat de neu que amenaçava —i la neu posant-se sobre meu m’hauria traït!—, cansat, gelat, patint, desgraciat una cosa de no dir, i així i tot mig convençut de la meva invisibilitat, vaig començar aquesta vida nova a què estic destinat. No tenia aixopluc ni recursos; no tenia ningú al món a qui confiar-me. Dir el meu secret era lliurar-me, convertir-me en una curiositat, en un fenomen per a exhibir. Tenia mitges ganes d’atansar-me al primer que passés i confiar-me a la seva discreció. Però endevinava massa clarament el terror i la brutal crueltat que la meva confessió provocaria. Pel carrer, no vaig fer cap projecte. El meu únic objectiu era d’aixoplugar-me de la neu, d’estar a cobert i calent, i aleshores podria traçar-me un pla. Però, per a mi, un Home Invisible, les rengleres de cases de Londres estaven tancades, barrades d’una manera inexpugnable. Només veia una cosa clarament davant meu: el fred, l’exposició a les misèries de la neu i de la nit. Se’m va acudir una idea brillant. Vaig agafar un dels carrers que van de Gower Street a Tottenham Court Road, i aviat em vaig trobar davant de l’Omnium, aquell gran establiment on venen de tot, ja sabeu on és: carn, especieria, roba blanca, mobles, vestits i fins quadres a l’oli, un laberint de magatzems més aviat que un magatzem. Havia pensat trobar les portes obertes, però estaven tancades, i mentre m’estava en l’ampla entrada, un carruatge es va atuir al davant i un home d’uniforme —ja coneixeu la mena de personatge, amb una gorra que diu «Omnium»— va obrir la porta. Vaig aconseguir entrar, i, un cop dins, vaig anar a parar a la secció on venen cintes, guants, mitges i coses d’aquestes, i després em vaig trobar en un departament més espaiós dedicat a les cistelles de pícnic i mobles de jonc.

»No m’hi sentia pas massa segur, allí dins, perquè hi havia molta gent que anava i venia. Vaig rodar per ci per lla fins que vaig trobar al pis de dalt una secció gran amb tot de llits. M’hi vaig enfilar i vaig trobar a l’últim un lloc de repòs dalt d’una estiba de matalassos plegats. Com que hi havia claror i hi feia una escalforeta agradable, vaig decidir quedar-me a l’amagatall, sense perdre prudentment de vista dos o tres grups de dependents i de clients que voltaven per allí, fins que fos hora de tancar. Vaig pensar que llavors podria saquejar la casa per menjar, vestir-me, disfressar-me, rodar pertot, adonar-me dels recursos i potser dormir sobre algun llit. Semblava un pla raonable. La meva idea era de procurar-me un vestit i fer-me una cara acceptable, encara que embolicada, aconseguir diners i recollir llavors els llibres on m’esperaven, i després instal·lar-me en alguna banda i elaborar els plans i preparar amb lleure la realització completa dels avantatges que la meva invisibilitat em donava (encara ho creia) sobre els altres.

»L’hora de tancar va venir bastant de pressa. Encara no feia una hora que havia pres posició sobre els matalassos, que vaig veure que abaixaven les cortines de les finestres i feien sortir els clients. Uns quants xicots llestos es van posar, amb molta afició, a endreçar les coses. Vaig sortir de l’amagatall així que la gentada va minvar, i vaig voltar amb precaució per les seccions no tan solitàries del magatzem. Estava sorprès de veres de veure amb quina llestesa xicots i noies desaven les coses exposades per vendre durant el dia. Les capses, la roba penjada, les passamaneries, les llaminadures de la secció de comestibles, els prestatges, d’això o d’allò, ho despenjaven, ho desaven en calaixos ben arreglats, i tot el que no podien desar o endreçar ho tapaven amb peces d’una roba ordinària. A l’últim van posar les cadires sobre els taulells per desembarassar l’enrajolat. Així que cadascú d’aquell jovent estava llest, se n’anaven cap a la porta amb una expressió animada que fins llavors no havia observat en els dependents. Llavors va arribar un equip de xicots, escampant serradures, amb galledes i escombres, Em vaig haver d’esquitllar per no topar amb algun, i fins em va arribar algun esquitx de serradures al turmell. Durant bona estona, caminant per les seccions desertes i fosques, vaig sentir les escombres com treballaven. A l’últim, ben bé una hora després de tancat el magatzem, vaig sentir un soroll de portes tancades amb clau. Tot va quedar silenciós i vaig trobar-me sol, en el laberint intrincat de tauletes, galeries i sales d’exposició. Tot estava tranquil. Recordo que prop d’una de les portes que donen sobre Tottenham Court Road vaig sentir el soroll dels talons dels qui passaven pel carrer.

»La meva primera visita va ser al departament on havia vist vendre mitges i guants. Era fosc i vaig tenir una feinada del dimoni buscant llumins, però vaig acabar per trobar-ne dintre el calaix de la caixa petita. Després, vaig haver de buscar una espelma. Vaig esquinçar cobertes, vaig escorcollar no sé quantes caixes i calaixos, i a la fi vaig descobrir el que cercava; l’etiqueta de la capsa deia: “Calçotets i samarretes de llana de be”. Després vaig trobar mitjons, una bufanda ben gruixuda, i després, a la secció de vestits, uns pantalons, una americana llarga, un abric i una mena de barret de capellà amb les ales abaixades. Ja començava a sentir-me altra vegada un home, i el meu primer pensament va ser el de menjar.

»Al pis de sobre hi havia el bar, i vaig trobar-hi carn freda. Havia quedat cafè a la cafetera, i vaig encendre el gas per escalfar-lo. La cosa ja anava per millor camí. Després, tot buscant mantes —només vaig trobar una pila de cobrepeus—, em vaig trobar altre cop a la secció de comestibles, on hi havia més xocolata i fruites confitades del que necessitava, i una mica de borgonya blanc. Al costat hi havia la secció de joguines, i se’m va acudir una idea genial. Vaig trobar-hi nassos artificials, nassos de cartó, sabeu?, i vaig pensar en unes ulleres negres, però l’Omnium no tenia secció d’òptica. El meu nas era una dificultat, és clar. Havia pensat pintar-me’l. Però aquest descobriment em va fer pensar en perruques, caretes, i coses així. A l’últim, me’n vaig anar a dormir sobre un pilot de cobrepeus, molt calents i confortables. Els meus darrers pensaments abans d’adormir-me van ser els més agradables que vaig tenir d’ençà del meu canvi. Em trobava en un estat de benestar físic, i això repercutia en el meu estat d’esperit. Creia que l’endemà matí podria esquitllar-me sense que em veiessin, amb els vestits posats, tapant-me la cara amb la gran bufanda blanca que havia agafat; amb els diners que havia pres em compraria unes ulleres, i així completaria la meva disfressa. Vaig tornar a veure en somnis desguitarrats totes les coses fantàstiques que m’havien passat aquells darrers dies. Vaig veure el fastigós jueu de propietari movent aquell escàndol a casa seva, els seus dos gendres garratibats i una vella arrugada que reclamava el seu gat. Vaig tenir altre cop l’estranya sensació de veure com el teixit desapareixia, i vaig tornar sobre el turó ventejat, amb el vell capellà ensumant i murmurant: “El fang al fang, la cendra a la cendra, la pols a la pols”, sobre la tomba oberta del meu pare.

»—Vós també! —va fer una veu, i tot de cop em van empènyer a la tomba. Jo em debatia, cridava, demanava auxili als de la comitiva; però seguien la cerimònia com si fossin de pedra. El mateix capellà no parava de murmurar i d’ensumar sobre el seu ritual. Vaig comprendre que no podien veure’m ni sentir-me, i que una força aclaparadora em tenia aferrat. Lluitava debades, em van arrossegar fins al cantell del sot, la caixa va fer un soroll buit quan vaig caure-hi al damunt, i començaren a ploure palades de terra sobre meu. No feien cas de mi, com si jo no hi fos. Vaig fer esforços convulsius i em vaig desvetllar.

»Havia arribat l’alba pàl·lida de Londres; allí on jo estava s’omplia d’una freda llum grisa que es filtrava per les cortines de les finestres. Em vaig redreçar i vaig estar una estona que no sabia què podia ser aquell lloc amb aquells taulells, aquelles piles de robes cargolades, aquells munts de cobertors i coixins, aquelles columnes de ferro… Aleshores, mentre em retornava la memòria, vaig sentir veus que enraonaven.

»Més avall d’on jo estava, en una secció més clara perquè ja havien alçat les cortines, vaig veure dos homes que s’acostaven. Vaig saltar de peus a terra, buscant per on podria escapar-me. Però el soroll que vaig fer els va advertir de la meva presència; em penso que només van veure una forma que se n’anava de pressa i mirant de fer ben poc soroll. “Què hi ha?”, va cridar un, i “Alto!”, va cridar l’altre. Vaig tombar ràpidament una cantonada i vaig topar —un cos sense cap, fixeu-vos-hi bé!— amb un ganàpia d’uns quinze anys. Es va posar a cridar, el vaig tirar per terra, vaig saltar per sobre d’ell, vaig tombar una altra cantonada i, per una feliç inspiració, em vaig estirar darrera un taulell. Quasi al mateix temps, vaig sentir soroll de corredisses que passaven de llarg i veus que cridaven: “Tothom a les portes!” La gent es preguntaven què passava i discutien la manera d’agafar-me.

»Estès a terra, havia perdut la meva sang freda. Per estrany que pugui semblar, en aquell moment no vaig atinar a despullar-me, que és el que hauria hagut de fer. M’havia ficat al cap d’anar-me’n vestit, i aquesta era l’única intenció que tenia.

»Però la inspecció dels taulells va acabar amb un crit de “És aquí!”. Vaig posar-me dret d’un bot, vaig agafar una cadira de prop del taulell i la vaig tirar sobre l’idiota que havia cridat; torno enrera corrent, i al cantó topo amb un altre; el vaig engegar a terra i m’enfilo escales amunt. Es va alçar de seguida cridant com un animal, i es va posar a seguir-me per l’escala d’allò més engrescat. A dalt vaig trobar unes grans piles d’aquests pots de colors llampants, sabeu què vull dir?

—Vasos d’art —suggerí Kemp.

—Això mateix, vasos d’art.

»Bé, doncs; un cop a dalt, em giro en rodó, n’agafo un de la pila i el trenco pel cap d’aquell ximple quan vaig tenir-lo a prop. Tota la pila es va ensorrar. Vaig sentir crits i passos que venien de pertot arreu. Vaig córrer cap al bar. Hi havia un home vestit de blanc, una mena de cuiner, que també es va posar a empaitar-me. Una darrera volta desesperada: em trobava entremig de làmpades i quincalleria. Em vaig arrupir darrera el taulell, esperant el cuiner, i al moment que se’m tirava a sobre, amb una làmpada vaig dar-li un cop que el va doblegar. Va caure i jo, arraulit sota el taulell, vaig començar a treure’m la roba tan de pressa com podia. Abric, americana, pantalons, sabates, tot això anava bé; però una samarreta de llana de be s’emmotlla al cos com una altra pell. Sentia que els altres s’acostaven; el cuiner, atordit o mut de por, jeia immòbil a l’altra banda del taulell. Calia estabornir-lo com un conill que surt d’una bardissa.

»—Per aquí, guàrdia —vaig sentir que deia algú. Vaig tornar-me a trobar al magatzem de llits, i després a la secció de confeccions. M’hi vaig tirar entremig i, estirat a terra, em vaig treure la samarreta amb unes contorsions que no s’acabaven mai. Esbufegant, estemordit, a l’últim em vaig aixecar en llibertat, al mateix moment que el policia i tres dependents tombaven la cantonada. Es van tirar sobre la samarreta i els calçotets i van agafar els pantalons. Un dels xicots va cridar: “—Deixa anar la roba. Segurament deu ser per aquí!” Però no em van descobrir pas. Vaig quedar-me allà un moment, veient com em buscaven i maleint aquella pega que em costava la roba. Després vaig tornar al bar, vaig beure-hi un mica de llet i em vaig asseure prop del foc a examinar la situació.

»Un moment després van arribar dos dependents que es van posar a parlar del succés amb molta d’animació i com un parell d’ases que eren. Vaig sentir una explicació molt exagerada de les meves malifetes, seguida d’unes conjectures sobre el lloc on podia haver-me entaforat. Llavors vaig tornar a fer projectes.

»La dificultat insuperable allí, sobretot ara que estaven alarmats, era la de poder-me emportar alguna cosa. Vaig baixar al magatzem per veure si hi havia manera de fer un paquet i posar-hi una adreça; però no podia endevinar com funcionava el control.

»Cap allà a les onze, la neu s’havia fos a mida que queia, i feia més bo i més calor que el dia abans. Vaig dir-me que, decididament, allà no podia fer res de bo, i vaig sortir, exasperat per la meva mala sort i només amb els plans més indecisos al cap.





Capítol XXIII: A Drury Lane


—Ara deveu començar a comprendre —digué l’Home Invisible— tots els desavantatges de la meva situació. No tenia aixopluc ni roba; vestir-me era sacrificar tots els meus avantatges, era fer de mi una cosa estranya i terrible. A més a més, dejunava, perquè omplir-me l’estómac d’aliments que no assimilaria de seguida, era tornar a ser visible i d’una manera grotesca.

—Teniu raó, no hi havia pensat —digué Kemp.

—Jo tampoc! I la neu m’havia advertit d’uns altres perills. No podia anar pel carrer si queia neu: se m’acumularia a sobre i em delataria. La pluja també em convertiria en una silueta regalimant, una lluent superfície d’home, una bombolla. I la boira! Encara fóra una bombolla més tènue, una vaga aparença d’humitat. D’altra banda, a l’aire lliure, pels carrers de Londres, arreplegaria esquitxos de fang a les cames, se’m posaria sutge i pols sobre la pell. No podia saber si tot això em faria visible més tard o més d’hora, però veia ben clar que no tardaria gaire.

»No em podia quedar a Londres a cap preu. Vaig anar-me’n als ravals del cantó de Great Portland Street, i em vaig trobar al cap del carrer on havia viscut. No m’hi vaig pas ficar. Estava ple de badocs mirant les ruïnes encara fumejants de la casa cremada per culpa meva. Tenir vestits era el meu problema més urgent. Llavors vaig veure en una botigueta d’aquelles que hi ha de tot —diaris, llaminadures, joguines, material d’escriptori, objectes de carnaval, etc.—, un assortiment de màscares i nassos, i vaig pensar en el que se m’havia acudit veient les joguines de l’Omnium. Fent moltes marrades per evitar els carrers freqüentats vaig dirigir-me als carrerons al nord del Strand; recordava que molts sastres de teatre tenen botigues, per aquella banda, sense saber ben bé on.

»El dia era fred, amb un vent del nord que escombrava els carrers. Anava de pressa perquè no m’atrapessin. Cada carrer que havia de travessar era un perill, havia de vigilar cada transeünt. Al moment que anava a passar davant d’un home, al capdamunt de Bedford Street, es va tombar bruscament, va topar amb mi i vaig caure per terra, quasi sota la roda d’un cotxe. Tot el rengle de cotxers opinaven que ell també havia rebut un cop. Em va trastornar tant aquesta topada que vaig entrar al mercat de Covent Garden i em vaig asseure un moment, panteixant i tremolant, en un racó tranquil, prop d’una parada de violetes. Em vaig adonar que tornava a estar refredat i m’havia de girar de tant en tant per no cridar l’atenció amb els meus esternuts.

»A l’últim, vaig arribar a trobar el que buscava: una botigueta de mala mort, picada de mosques, en un carrer apartat prop de Drury’Lane, amb un aparador ple de vestits amb lluentines, de joies falses, de perruques, de plantofes, de dominós i de fotografies d’artistes. La botiga era d’estil antic, baixa de sostre i fosca, amb quatre pisos negres i tristos a sobre. Vaig mirar pel vidre, i no veient ningú a dintre, vaig entrar. Una campaneta es va posar a trucar. Vaig deixar la porta oberta i em vaig posar darrera un maniquí guarnit amb un vestit esmolat, que hi havia en un racó, darrera un mirall giratori. Va passar prop d’un minut abans no va comparèixer ningú; després vaig sentir uns passos feixucs que s’acostaven i va presentar-se un home a la botiga.

»El meu pla ja estava perfectament establert. Em proposava ficar-me a la casa, amagar-me dalt de l’escala, esperar l’ocasió i, quan tot estaria tranquil, regirar fins que trobés una perruca, una careta, unes ulleres, un vestit, i així poder anar pel món, fet un personatge potser grotesc, però, al cap i a la fi, passador. De més a més, potser trobaria alguns diners que m’anirien molt bé.

»L’home que acabava d’entrar era petit, una mica geperut, amb celles espesses, uns braços llargs, camacurt i garrell. Pel que semblava, li havia interromput el dinar. Va mirar al seu voltant, com si esperés alguna cosa. De primer va quedar estranyat, després s’enfurismà veient la botiga buida. “—Maleïda quitxalla!”, va exclamar. Després d’una ullada amunt i avall del carrer, tancà la porta d’una puntada de peu, amb un mal humor manifest, i se’n tornà rondinant cap a dintre. Vaig seguir al seu darrera, i amb el soroll que jo feia es va aturar en sec. Jo també em vaig aturar, estranyat de la finor de la seva orella. Em va tirar la porta pels nassos.

»No sabia què fer. De cop vaig tornar a sentir passos que s’acostaven, i la porta es va obrir; s’hi va estar plantat mirant per la botiga, amb l’aire d’un que encara no està ben convençut. Després, enraonant tot sol, va mirar darrera el taulell i darrera alguns trastos. I altra vegada es va aturar, dubtant. Però havia deixat la porta oberta i em vaig ficar a la rebotiga.

»Era una peça estranya, petita, pobrament moblada, amb un pilot de caretes en un racó. Sobre la taula hi havia el dinar interromput; era una cosa furiosament exasperant per a mi, Kemp, haver-me d’estar quiet allí, sentint l’olor del seu cafè, mentre ell reprenia el seu dinar. La seva manera de menjar era irritant. Hi havia dues portes més en aquesta petita habitació: una que duia al pis de sobre i una altra que duia a baix; totes tres eren tancades. No podia anar-me’n mentre ell fos allí dins, i a penes em podia bellugar, perquè a aquell home no se li escapava res. Sentia un corrent d’aire a l’esquena: dues vegades vaig aguantar-me les ganes d’esternudar.

»Les meves impressions d’espectador eren curioses i noves, però amb tot això em trobava d’allò més cansat, i la meva irritació creixia. A l’últim, va acabar de menjar. Va posar la seva atrotinada vaixella a la mateixa safata d’estany on tenia la tetera, va arreplegar les molles de les tovalles tacades de mostassa, i s’ho va endur tot. Com que tenia les mans ocupades, no va poder tancar la porta darrera seu, com no hauria deixat de fer. No tenia igual per a tancar portes! Vaig seguir-lo a una cuina molt bruta, subterrània, amb una aigüera. Vaig tenir el gust de veure com començava a rentar-se els plats, però com que no feia bo d’estar-se allí baix, sobre aquell enrajolat que em refredava els peus, vaig tornar a dalt i em vaig asseure a la seva cadira, prop del foc que a penes cremava, i, d’esma, vaig afegir-hi una mica de carbó. El soroll va fer pujar aquell home, i es va quedar tot estranyat. Va inspeccionar tota l’habitació i poc se’n va faltar perquè em toqués. Amb aquesta inspecció i tot, no semblava massa satisfet. Es va aturar a la porta, i abans de tornar a baixar va donar una darrera ullada. Em va semblar que passava un segle abans no va tornar, i va obrir la porta que duia al pis de dalt. Em vaig esquitllar darrera seu mateix.

»Al replà es va aturar tan de cop que per poc no topem. Es va tombar, guaitant en direcció a la meva cara i parant l’orella. “Hauria jurat…”, va dir. Amb la mà llarga i peluda s’estirava el llavi de baix; amb la mirada resseguia l’escala de dalt a baix. Tot remugant, va seguir pujant.

»Ja tenia la mà sobre el pom de la porta, que es va aturar altra vegada, amb la mateixa expressió d’inquietud i de còlera a la cara. Començava a adonar-se de la mica de soroll dels meus moviments, a prop seu. Aquell home tenia l’orella endimoniadament fina! Tot d’una es va posar furiós: “Si hi ha algú aquí!…”, va cridar amb un renec, i no va acabar la frase. Es va ficar la mà a la butxaca, no hi va trobar el que buscava i, d’una revolada, amb aire d’home decidit a tot, va baixar escales avall. Però no el vaig seguir, sinó que em vaig asseure a l’últim graó esperant que pugés. Va tornar aviat, sempre rondinant. Va obrir la porta de la seva habitació i, abans que jo pogués ficar-m’hi, me la va rebotre a la cara.

»Em vaig determinar a explorar la casa, i això em va exigir alguna estona, procurant fer tan poc soroll com pogués. Era una cosa molt vella, mig en ruïnes, tan humida que el paper de les parets estava tot desenganxat, i infestada de rates. Quasi tots els poms de les portes anaven durs, i tenia por quan els tombava. Moltes de les habitacions que vaig examinar no eren moblades; en altres, hi havia un renou de trastos de teatre, comprats venturers, a jutjar per l’aparença. En una habitació, al costat de la que ell ocupava, vaig trobar una pila de roba vella, i em vaig posar a regirar-la amb afició, sense recordar-me de la finor evident de la seva orella. Vaig sentir passos furtius i, al moment que vaig alçar la vista, el vaig veure que treia el cap i mirava la pila regirada, amb un revòlver vell a la mà. Vaig estar-me ben immòbil mentre ell mirava pertot, bocabadat i recelós. “—Deu ser ella —va dir a poc a poc—; Déu la condemni!…” Va tancar la porta tranquil·lament, vaig sentir el volt de la clau girant dintre el pany; després els passos es van allunyar. Vaig comprendre de cop que m’havia tancat a dintre, i vaig estar un minut que no sabia què fer. Vaig anar de la porta a la finestra, vaig tornar enrera. Començava a sentir-me furiós; però vaig decidir, primer que res, examinar els vestits, i així que ho provo, cau un paquet d’un prestatge alt, i aquell home torna, més sinistre que mai. Aquesta vegada va tocar-me de debò, va fer un bot enrera, molt sorprès, i va quedar tot estranyat al mig de la peça.

»Però es va tranquil·litzar una mica. “—Són les rates”, va dir en veu baixa, amb un dit als llavis. De totes maneres estava un xic esverat. Vaig voler sortir de l’habitació, però l’empostissat va cruixir. Llavors aquella bèstia infernal es posà a córrer per la casa, amb el revòlver a la mà, tancant totes les portes i ficant-se’n les claus a la butxaca. Quan vaig comprendre quina intenció tenia, em va venir una ràbia que amb prou feines em vaig aguantar per esperar la bona ocasió. Tanmateix vaig constatar que ell estava tot sol a la casa, i sense pensar-m’hi més li vaig pegar al cap.

—Li vau pegar al cap? —exclamà Kemp.

—Sí… el vaig estabornir… quan baixava l’escala. Un cop al clatell, amb un tamboret que hi havia al replà. Va anar escales avall com un sac.

—Però… volia dir… els principis elementals d’humanitat…

—Estan bé per a la gent. La qüestió, Kemp, era sortir d’aquella casa disfressat, sense que ell em veiés, i no tenia altra manera d’aconseguir-ho. El vaig emmordassar amb una armilla Lluís XIV i el vaig lligar dintre un drap.

—El vau lligar dintre un drap!

En vaig fer una mena de paquet. Era una bona pensada per a tenir aquell idiota esporuguit i quiet; era endimoniadament dificultós de sortir d’aquella qüestió. Estimat Kemp, no està bé que em mireu com si hagués fet una mort. Ell tenia un revòlver. Si per atzar m’arribi a veure, era capaç de…

—Però… —digué Kemp—. A Anglaterra! Avui dia!… Aquest home era a casa seva, i vós anàveu a… sí, a robar-lo.

—A robar-lo? Com hi ha Déu, em tractareu de lladre, aviat. Segurament, Kemp, que no sou pas tan babau per a caure en els vells prejudicis. Us feu càrrec de la meva situació?

—I la seva!

L’Home Invisible es va aturar una mica picat.

—Què voleu dir?

La cara de Kemp s’endurí una mica. Anava a parlar, però s’aguantà.

—Després de tot —va fer amb un canvi sobtat— el que calia era marxar. Estàveu en un carreró sense sortida. Però…

—Evidentment, estava en un carreró sense sortida, en un carreró infernal! I cal dir també que aquell home m’havia posat furiós empaitant-me pertot, fent el boig amb el seu revòlver i tancant i obrint portes. Era senzillament exasperant. No em censureu pas, oi? No em censureu pas?

—No censuro mai ningú —respongué Kemp—. Ha passat de moda. I després, què vau fer?

—Tenia fam. A baix vaig trobar pa i un tros de formatge ranci; me’n sobrava per a la meva gana. Vaig beure una mica de brandy amb aigua. Després, passant per sobre el sac, que encara s’estava quiet al mateix lloc, vaig tornar a l’habitació dels vestits vells. Tenia una finestra que donava al carrer, guarnida amb dues cortines negres de brutícia. Vaig mirar a fora. Feia un dia clar, que em va deixar enlluernat per contrast amb la foscor d’aquella casa rònega. El carrer estava animat, amb carretons de fruita, cotxes, un carro ple de caixes, el carret d’un peixater… Quan em vaig girar, unes taques de color ballaven davant els meus ulls sobre els mobles coberts d’ombra. La meva excitació es calmava i feia lloc a una clara comprensió de les coses. En l’aire flotava una lleugera olor de benzina; em penso que hi devien haver netejat els vestits.

»Vaig començar un registre com cal. Em penso que ja devia fer temps que aquell geperut vivia tot sol a la casa. Era un personatge curiós… Vaig arreplegar tot allò que podia fer-me algun servei, i ho vaig posar junt al magatzem de vestits per triar-ho amb calma. Vaig trobar una maleta que em va semblar una adquisició convenient, pólvores i tafetà anglès.

»Havia pensat de maquillar-me i empolvorar-me la cara i tot el que calia ensenyar de la meva persona per a tornar a ser visible; però això tenia l’inconvenient de necessitar després trementina i altres drogues i molt de temps per a desaparèixer altra vegada. Finalment, em vaig decidir per un nas del millor model, una mica grotesc, però no pas més que el de moltes persones; després unes ulleres fosques, unes patilles grisenques i una perruca. No vaig trobar roba interior, però podia comprar-ne més endavant i, de moment, em vaig embolcar amb dominós de cotó i xals de catxemira. Tampoc no vaig trobar mitjons, però les sabates del geperut m’anaven bastant bé i ja en tenia prou. Al calaix de la botiga hi havia tres sobirans i prop d’uns trenta xílings en plata. Vaig espanyar un armari de la rebotiga i vaig trobar-hi vint lliures d’or. Equipat així ja podia tornar a anar pel món.

»Però vaig tenir una vacil·lació estranya. El meu exterior, semblaria de debò? Em vaig inspeccionar en un mirallet del dormitori, mirant detalladament de descobrir algun oblit; tot em va semblar bé. Era grotesc com ho pot ser un actor, un avar de comèdia, però estava segur que no era una monstruositat física. Més confiat, doncs, vaig baixar el mirallet a la botiga, vaig tirar les cortines i vaig tornar-me a examinar minuciosament amb ajuda del mirall giratori que hi havia en un racó.

»Vaig necessitar un cert temps per a trobar el valor que em calia. Després vaig obrir la porta i vaig sortir al carrer deixant aquell home que es desempallegués com pogués del seu drap. Al cap de cinc minuts ja havia posat una dotzena de cantonades entre jo i la botiga del sastre. No semblava que ningú es fixés en mi massa particularment. L’última dificultat semblava vençuda.

S’aturà altre cop.

—I no us vàreu basquejar pel geperut? —demanà Kemp.

—No, ni sé què se n’ha fet mai més. Em penso que es devia deslligar, o en va sortir a força d’espeternegar. Els nusos eren bastant estrets.

Callà, s’acostà a la finestra i mirà a fora, fixament.

—I què va passar quan vàreu arribar al Strand?

—Oh! una altra desil·lusió. Em pensava haver acabat les meves penes. Em creia amb impunitat per a poder fer tot el que volgués, tot… tret de descobrir el meu secret! Era la meva idea: qualsevol cosa que fes, tingués les conseqüències que tingués, tant se me’n donava: traient-me els vestits, en tenia prou per a escapar-me, i no em podria atrapar ningú. Podria agafar diners allà on en trobés. Vaig decidir obsequiar-me amb un gran dinar, després instal·lar-me en un bon hotel, i col·leccionar un bon guarda-roba de propietat. Tenia una confiança admirable; no m’és pas gaire agradable recordar que era un ase. Vaig entrar en un restaurant, i ja encarregava els plats quan se’m va acudir que no podia menjar sense exposar la meva cara invisible. Vaig suspendre l’encàrrec, vaig dir al cambrer que tornaria dintre deu minuts, i vaig sortir exasperat. No sé si mai la vostra gana ha hagut de sofrir un desengany semblant.

—No pas d’una manera tan irritant —respongué Kemp—, però m’ho puc afigurar.

—De bona gana hauria escanyat els ximples que em feien nosa. A l’últim, mig mort de desig d’un menjar gustós, vaig anar a una altra banda i vaig demanar un reservat. «—Estic desfigurat d’una manera espantosa», vaig dir. Em van mirar amb curiositat, però després de tot no era qüestió seva, i així vaig poder dinar. No vaig pas menjar massa bé, però sí d’una manera suficient. Després em vaig quedar a fumar un cigar i a traçar-me un pla d’acció.

»A fora començava una tempesta de neu.

»Com més hi pensava, Kemp, més veia quina absurditat irremeiable és un Home Invisible, en un clima fred i brut i en una ciutat populosa i civilitzada. Abans d’aquesta boja experiència, havia somiat milers d’avantatges. Aquella tarda tot eren decepcions. Vaig passar llista de totes les coses que l’home té per desitjables. No hi havia cap mena de dubte que la invisibilitat em donava possibilitats d’heure-les; però em posava en la impossibilitat de fruir-ne un cop les tingués. Per a l’ambició, quin és el preu d’un lloc on no us podeu exhibir? Quin és el preu de l’amor d’una dona que només es pot dir Dalila? No tinc afició a la política, ni a les bestieses de la fama, ni a la filantropia, ni a l’esport. Què havia de fer? Estava convertit en un misteri embolicat, una caricatura faixada i embenada d’home.

Féu una pausa; per la seva actitud s’endevinava que la seva mirada errava vers la finestra.

—Però com vàreu arribar a Iping? —preguntà Kemp, sol·lícit a fer enraonar el seu hoste.

—Vaig anar-hi per treballar. Tenia una esperança. Era mitja idea! La tinc encara, però ara ja és una idea sencera. Una manera de tornar enrera, de reparar el que he fet, quan em doni la gana… quan hauré fet tot el que vull fer afavorit per la invisibilitat… D’això precisament us vull parlar ara.

—Vàreu anar de dret a Iping?

—Sí, només vaig haver de recollir els meus tres volums de notes i el carnet de xecs, la maleta i roba blanca, i encarregar uns quants productes químics per a treballar en la meva idea —ja us ensenyaré, els càlculs així que hagi recuperat els meus llibres—, i me’n vaig anar. Déu meu! em recordo d’aquella tempesta de neu i de la feinada que se’m va girar per a impedir que la neu remollís el meu nas de cartó.

—En fi —digué Kemp—, abans d’ahir, quan us van descobrir, més aviat… pel que duien els diaris…

—Sí, més aviat. És que potser he mort aquell pallús de policia?

—No… sembla que es curarà.

—Ja té prou sort, doncs. M’havien ben acabat la paciència. Idiotes! Ves per què no em podien deixar tranquil. I aquell galifardeu d’adroguer?

—No està en perill de mort —digué Kemp.

—No sé res del meu rodacamins —digué l’Home Invisible, amb un riure desagradable—. Pel cel, Kemp, els homes del vostre tarannà no saben què cosa és la ràbia. Haver treballat anys seguits, haver fet projectes i plans, i que us surti llavors algun mal traçut idiota i llosc a entravessar-vos al mig del camí! Tots els cretins de tota mena de tot el món se m’han entravessat… Si això dura gaire, em tornaré boig i em posaré a pegar a tort i a dret… Ja m’han fet les coses mil vegades més difícils!…





Capítol XXIV: El projecte que falla


—I ara —reprengué Kemp, mirant de reüll per la finestra—, què és el que hem de fer?

S’acostà al seu hoste per evitar que aquest pogués adonar-se dels tres homes que pujaven turó amunt, amb una calma increïble, en opinió de Kemp.

—Quina intenció teníeu quan anàveu cap a Port Burdock? Teníeu algun projecte?

—Hi anava per sortir de la comarca; però he modificat els meus plans així que us he vist. Pensava que fóra prudent, ara que el temps és bo i la invisibilitat possible, d’anar-me’n al sud. Especialment ara que el meu secret és conegut, i que tothom estarà a l’aguait d’un home disfressat i embolicat. Teniu una línia de vapors d’allí a França: pensava embarcar-m’hi i córrer els riscos del passatge. D’allà podria anar en tren cap a Espanya i arribar-me fins a Argèlia. No seria pas difícil. Allà un home pot ser sempre invisible, i així i tot viure, i fer feina. Em volia servir d’aquell rodacamins com de caixer i de camàlic, fins que hagués trobat manera d’expedir els meus llibres i les meves coses allà on decidís anar.

—Ja ho veig.

—I llavors el brètol ha provat de robar-me! Ha amagat els meus llibres, Kemp!, ha amagat els meus llibres! Si algun dia el puc arreplegar! El millor que puc fer, la primera cosa, és prendre-li els llibres. Però on és? Que ho sabeu vós?

—És a la delegació de policia del poble, tancat, perquè així ho ha demanat, al calabós més segur que hi hagués.

—El mala bèstia! —digué l’Home Invisible.

—Això destorba una mica els vostres plans.

—Hem d’arreplegar aquests llibres; són d’un interès vital.

—És clar! —digué Kemp, una mica nerviós, demanant-se si no sentia passos a fora—. És clar, cal heure aquests llibres. Em sembla que això no serà gaire difícil, si no sap el que són aquests llibres per a vós.

—No ho sap —digué l’Home Invisible, i es quedà pensatiu.

* * *

Kemp s’esforçava a trobar alguna cosa per a renuar la conversació, però l’Home Invisible continuà:

—El fet és que he vingut a parar a casa vostra, Kemp, i això canvia tots els meus plans, perquè vós sou un home que enteneu les coses. Amb tot i el que m’ha passat, amb tot i aquesta publicitat, i la pèrdua dels llibres i tot el que he patit, encara em queden possibilitats de fer grans coses, moltes possibilitats… No heu dit a ningú que jo era aquí? —demanà bruscament.

Kemp vacil·là.

—Això no cal dir-ho —contestà.

—A ningú? —insistí Griffin.

—A ningú.

—Ah! Doncs bé…

L’Home Invisible s’alçà i amb les mans a les anques es posà a passejar pel despatx.

—He fet una bestiesa, Kemp, una bestiesa molt grossa, emprenent l’experiència tot sol. He malgastat forces, temps, ocasions. Sol! Ah! que poques coses és capaç de fer un home tot sol! Alguns petits lladronicis, algunes petites malifetes, i prou… El que jo vull, Kemp, és algú per a sostenir-me, per a ajudar-me, i un amagatall en alguna banda per a poder-hi dormir, menjar, reposar tranquil·lament i sense desvetllar sospites. Necessito un aliat. Amb un aliat, amb el menjar i el repòs assegurats, puc fer mil coses. Fins ara he caminat a les palpentes. Hem de fer-nos càrrec de tot el que permet la invisibilitat i el que no permet. Representa un avantatge ben petit per a escoltar darrera les portes i coses així; no us impedeix de fer soroll. Un petit avantatge, i ben petit, per a rebentar pisos, etc. Un cop m’heu atrapat, podeu empresonar-me fàcilment. Però, per altra banda, sóc difícil d’atrapar… En resum, això de la invisibilitat només és bo en dos casos: per a fugir i per a acostar-se. És particularment útil, doncs, per a matar. Puc voltar un home, encara que tingui una arma qualsevol, espiar l’ocasió, pegar com vulgui, esquitllar-me com vulgui, fugir com vulgui.

Kemp es refilava el bigoti. No feien fressa a baix?

—Matar, això és el que hem de fer, Kemp.

—Això és el que hem de fer, matar… —repetí Kemp—. Ja us escolto, Griffin; però no us dic pas que sí, fixeu-vos-hi. Per què matar?

—No pas matar inútilment, no; sinó una mortaldat judiciosa. Heus ací la qüestió: se sap que hi ha un Home Invisible, com ho sabem nosaltres, i aquest Home Invisible, Kemp, ha d’establir el Regne del Terror. Sí, sens dubte, això fa estremir, però ja ho he dit bé: el Regne del Terror. Cal que s’apoderi d’algun poble, com el vostre Burdock, l’aterreixi i el domini. Ha de donar ordres, i les pot donar de mil maneres… trossos de paper tirats per sota les portes, ja n’hi ha prou. I ha de matar tothom que les desobeeixi, i també tothom que vulgui defensar un rebel.

—Hum! —féu Kemp, escoltant més la porta del carrer, que havia sentit obrir i tancar, que no pas Griffin—. Em sembla, Griffin —digué, per dissimular la seva distracció— que el vostre aliat es trobaria en una situació difícil.

—No sabria ningú qui és el meu aliat —respongué ràpidament l’Home Invisible. I, tot de cop—: Ei! què passa a baix?

—No res —digué Kemp posant-se a enraonar alt i de pressa—. No he dit pas que sí, Griffin. M’enteneu bé?, no he dit pas que sí. Per què somieu jugar una mala partida així contra els vostres semblants? Com podeu esperar que això us faci feliç? No sigueu feréstec i esquerp. Publiqueu els vostres resultats, feu saber a tot el món, a la vostra nació almenys, la vostra troballa. Penseu el que podríeu obtenir amb un milió d’auxiliars…

L’Home Invisible l’interrompé, amb el braç estirat:

—Sento passos que pugen —digué.

—I ca, home —digué Kemp.

—Deixeu-me mirar —digué l’Home Invisible, avançant, amb el braç estirat, cap a la porta.

Aleshores els esdeveniments es precipitaren. Kemp va vacil·lar un segon; després féu un moviment per a barrar-li el pas. L’Home Invisible s’estremí, després restà immòbil.

—Traïdor! —cridà la Veu, i tot d’una el batí es va obrir i Griffin, asseient-se, començà a despullar-se. Kemp féu ràpidament tres passos cap a la porta, i al mateix moment l’Home Invisible —les seves cames ja havien desaparegut— es posà dret i llançà un crit. Kemp obrí vivament la porta, i es va sentir soroll de passos precipitats i de veus que venien de baix.

Amb un moviment ràpid Kemp tirà enrera l’Home Invisible, féu un salt de costat i tancà violentament la porta. La clau era al cantó de fora. Un moment més, i Griffin hauria restat sol en el despatx de la glorieta, presoner, sense un petit contratemps: al matí Kemp havia posat la clau al pany massa de pressa, i ara, amb el cop de porta que donà, la clau caigué sobre l’estora.

La cara de Kemp s’esblanqueí. S’arrapà amb totes dues mans al pom de la porta. Un moment va resistir. Després la porta es badà sis polzades, però pogué tancar-la. La segona vegada l’obertura fou d’un peu i el batí aparegué a l’escletxa; Kemp fou agafat per uns dits invisibles, i deixà anar el pom per defensar-se. Una traveta li féu perdre l’equilibri, i fou llançat feixugament a un racó del replà. El batí, buit, li caigué sobre el cap.

A mitja escala es trobava el coronel Adye, el destinatari de la carta de Kemp, el cap de la policia de Burdock. Estava esbalaït per aquella visió sobtada de Kemp seguit d’allò tan extraordinari, un vestit buit agitant-se en l’aire. Veié Kemp empentejat i alçant-se després. Veié Kemp tentinejar, precipitar-se endavant i caure altra vegada, com un bou.

Llavors, tot d’una, ell també fou copejat amb violència. I per ningú!… Un pes enorme, pel que li semblà, li saltà damunt; alguna cosa l’agafà pel coll, li donà un cop de genoll al ventre i el tirà escales avall. Un peu invisible li trepitjà l’esquena, el fregadís d’un espectre baixà pels graons; sentí els dos agents, al vestíbul, com corrien i cridaven, i la porta del carrer com petava sorollosament.

S’alçà tot estupefacte. Veié que baixava Kemp vacil·lant, cobert de pols, escabellat, amb un costat de la cara senyalat, un llavi sagnant, amb el batí vermell i alguna altra roba als braços.

—Déu meu! —cridà Kemp—. Tot s’ha perdut! S’ha escapat!





Capítol XXV: L’empait a l’home invisible


Kemp estigué una estona abans no pogué posar el coronel Adye al corrent del que acabava de succeir tan de pressa. Tots dos estaven al replà, Kemp parlant precipitadament, amb la grotesca penjarella de Griffin al braç. Però Adye començà aviat a copsar alguna cosa de la situació.

—És un boig inhumà! —digué Kemp—. És l’egoisme personificat. No pensa en res més que el seu interès i la seva seguretat. Aquest matí m’ha explicat les seves ambicions egoistes i brutals… Ha ferit gent; en matarà més, si no som a temps de prevenir-ho. Promourà un pànic. No el pot aturar res. Ara ja torna a estar furiós!

—L’hem d’agafar —digué Adye—. És evident.

—Però com? —cridà Kemp, acudint-se-li de cop tot d’idees—. Ens hi hem de posar de seguida, amb tots els homes vàlids que tinguem. S’ha d’impedir que deixi la comarca; si en sortís podria córrer per tot el país, al seu gust, matant i esguerrant gent. Somia un regne del terror! Un regne del terror, tal com us dic!… S’han de vigilar les estacions, les carreteres i els ports. La guarnició ens ha d’ajudar: telegrafieu-hi demanant reforços. L’únic que el pot retenir aquí és el desig d’heure certs llibres de notes d’un gran valor per a ell. Ja us en parlaré, d’això!… Hi ha un home detingut, un tal Marvel…

—Ja ho sé —digué Adye—. Ja ho sé. Aquests llibres… sí. Però el rodacamins…

—Diu que no els té. Però l’altre està convençut que els té… Hem de privar-lo de menjar i de dormir, dia i nit tot el país ha d’estar aixecat contra d’ell. A tot arreu han de posar els queviures en lloc segur, tancats amb clau, perquè es vegi obligat a agafar-los per la força. Cal que totes les cases siguin barricades contra d’ell. És el cel que ens dóna nits fredes i pluja. Cal que tot el país estigui a punt per a una batuda general. Us ho torno a dir, Adye, és un perill, una calamitat, mentre no el tinguem tancat en lloc segur. Fa esgarrifar només de pensar en tot el que pot succeir.

—Què podem fer més? —preguntà Adye—. Me’n vull anar de seguida a organitzar-ho… Però per què no veniu?… Sí, home; vós també heu de venir! Tindrem una mena de consell de guerra… Aviseu Kopps perquè ens ajudi… i els empleats del tren. Dimoni! és una cosa urgent! Apa, veniu; ja enraonarem tot caminant. Què podem fer aquí? Desempallegueu-vos d’aquesta roba.

I Adye començà a baixar l’escala. Trobaren oberta la porta del carrer, i els policies posats a fora mirant, tots estranyats, l’aire buit.

—Se n’ha anat, senyor —digué un.

—S’ha d’anar de seguida a la delegació central. Que un de vosaltres vagi a buscar un cotxe i vingui a buscar-nos… de pressa! I ara, Kemp, què més?

—Gossos. Agafeu gossos. No el veuen, però l’ensumen. Agafeu uns quants gossos.

—Molt bé! No és una cosa gaire sabuda, però els guardians de la presó de Halstead despisten un home amb gossos!… Gossos! I després?

—Ah! pengeu que el menjar el descobreix: és visible fins que l’ha assimilat, i s’ha d’amagar després de menjar. S’ha de fer una batuda sense repòs. Totes les bardisses, tots els racons… I que tothom agafi les armes, o totes les eines que poden servir d’armes. No en pot dur cap gaire temps. I tot el que pugui arreplegar per defensar-se s’ha d’amagar.

—Molt bé —digué Adye—. L’agafarem de seguida.

—I, per les carreteres… —afegí Kemp, vacil·lant.

—Què?

—Vidre mòlt —digué Kemp—. És cruel, ja ho sé. Però penseu en el que pot fer!

Adye féu una ganyota.

—Això no és net. Però tindré vidre mòlt preparat. Encara que si s’ha allunyat gaire…

—Aquest home s’ha tornat inhumà, us ho asseguro —digué Kemp—. Estic segur que establirà el regne del terror així que hagi passat l’emoció de la fugida, n’estic tan segur com que ara estic parlant amb vós. No farem res si no li passem al davant. És ell mateix que s’ha separat del gènere humà. Que la seva sang caigui sobre el seu cap!





Capítol XXVI: Assassinat de Mr. Wicksteed


Segons sembla, l’Home Invisible sortí de la casa de Kemp en un estat de fúria cega. Una criatura que jugava prop de la porta, fou aixecada violentament i rebotuda per terra; li’n resultà una cama trencada i estar-se algunes hores sense sentits. Ningú no sap on anà Griffin, ni què va fer. Però hom se’l pot imaginar corrent, aquella tarda xafogosa de juny, turó amunt, fins arribar a la duna que s’estén darrera de Port Burdock, rabiós i desesperat pel seu intolerable destí, i a l’últim, acalorat i cansat, refugiant-se entremig de les bardisses de Hintondean, per rumiar les seves idees de destrucció. Probablement aquest fou el seu refugi, perquè hi donà senyals de vida a les dues de la tarda, d’una manera tràgica.

Hom voldria saber el seu estat d’esperit i quins projectes li rodaven mentrestant pel cap. Sens dubte que estava exasperat de mala manera per la traïció de Kemp, i encara que no puguem comprendre els motius d’aquest per a arribar a una deslleialtat així, ens podem imaginar, i àdhuc fer-nos-en càrrec, el furor que aquesta temptativa de sorpresa degué excitar en Griffin. Potser tornà a recordar les seves desventures d’Oxford Street, car segurament havia comptat amb la cooperació de Kemp al seu somni brutal de terroritzar el món. Fos el que fos, desaparegué de la percepció humana pels volts de migdia, i no hi ha testimoni que pugui dir què va fer fins a dos quarts de tres. Potser això fou una sort per a la humanitat, però una fatal inacció per a ell.

Durant aquest temps, una gentada sempre creixent s’escampà per tot el país. Al matí, no era sinó una llegenda, un motiu d’esverament; durant el dia, gràcies sobretot a una concisa proclama redactada per Kemp, adquirí figura d’adversari tangible, que calia ferir, capturar, vèncer, i tot el país començà d’organitzar-se amb una rapidesa inconcebible. A les dues, encara hauria pogut abandonar el districte agafant algun tren; més tard això era impossible: tots els trens de passatgers de totes les línies del gran paral·lelogram Southampton, Winchester, Brighton i Horsham circulaven amb les portes tancades amb clau, i el tràfic de mercaderies estava gairebé del tot suspès. En un radi de vint milles al volt de Port Burdock, homes amb fusells i garrots, en grups de tres o quatre, amb gossos, batien les carreteres i els camps. Policies muntats rodaven per tots els camins de la comarca, deturant-se a cada masia i recomanant a la gent d’estar-se tancats a casa i no sortir sense anar armats; totes les escoles donaren festa als alumnes a les tres, i la quitxalla, esporuguida i en grups, se’n tornà a casa de pressa. La proclama de Kemp, però signada per Adye, fou enganxada per tot el districte cap a les quatre o les cinc; indicava breument, però amb claredat, totes les condicions de la lluita a entaular, la necessitat de privar l’Home Invisible d’aliment i de son, la necessitat d’una vigilància incessant i una gran atenció a tot allò que pogués indicar els seus moviments. L’acció de les autoritats fou tan ràpida i tan decidida, i tan prompta i tan universal la creença en aquest ésser extraordinari, que abans de la caiguda de la nit una superfície d’uns quants centenars de milles quadrades es trobava en rigorós estat de setge. També abans de la caiguda de la nit, una esgarrifança d’horror va córrer per tota la població aguaitant i nerviosa; de boca en boca, de banda a banda de tot el país corria la història de l’assassinat de Mr. Wicksteed.

Si tenim raó de suposar que el refugi de l’Home Invisible era entre les mates de Hintondean, hem de suposar també que al començament de la tarda va fer una sortida, amb un projecte que implicava l’ús d’una arma. No sabem quin projecte era aquest, però és d’una evidència aclaparadora que abans de trobar Wicksteed tenia a la mà la barra de ferro.

Naturalment, no podem saber detalls de com es van trobar. Això va passar a la vora d’un sorral, encara no a dues-centes iardes de la porta de la possessió de Lord Burdock. El sòl remogut, les nombroses ferides rebudes per Mr. Wicksteed, el seu bastó trencat, indicaven una lluita desesperada; però el motiu de l’atac, si no és per un frenesí d’assassinar, és impossible d’imaginar-lo. Veritablement, la versió de la follia és gairebé inevitable.

Mr. Wicksteed, majordom de Lord Burdock, era un home de quaranta-cinc o quaranta-sis anys, d’aspecte i de costums inofensius, realment l’última persona al món capaç de provocar un adversari tan terrible. Segons que sembla, l’Home Invisible es serví contra d’ell d’una barra de ferro arrencada d’una cleda trencada. Aturà aquest home quan tornava pacíficament cap a casa a dinar, l’atacà, anul·là els seus febles mitjans de defensa, li trencà un braç, el tirà a terra i li reduí el cap a pastetes. Evidentment, devia haver agafat la barra abans de trobar la seva víctima, i la devia tenir a la mà a punt de fer-la servir. Només dos detalls, a més a més dels que ja hem dit, semblen referir-se a aquest assumpte. El primer, que el sorral no era el camí que havia de seguir Mr. Wicksteed per a tornar directament a casa seva, sinó apartat cosa d’unes dues-centes iardes. El segon, la declaració d’una noieta que, anant a la classe de la tarda, va veure la víctima «trotant» d’una manera estranya pel mig d’un camp, en direcció al sorral. La pantomima d’aquesta criatura suggereix la idea d’un home empaitant alguna cosa davant seu, per terra, i sobre la qual dóna cop darrera cop amb el seu bastó. Era la darrera persona que havia vist Mr. Wicksteed vivent. No escapà de la seva vista sinó per anar a la mort; un grupet de faigs i una lleugera depressió del terreny ocultaren la lluita a la criatura.

I això, almenys per a qui ara escriu, col·loca decididament aquest assassinat fora de la categoria de les maldats immotivades. És de creure que Griffin havia agafat el barrot com a arma, sí, però sense cap intenció determinada de fer-la servir per a un assassinat. Wicksteed, tot passant, devia haver-se adonat d’aquell barrot agitant-se inexplicablement en l’aire, i l’hauria perseguit sense pensar per res en l’Home Invisible —Burdock és a deu milles d’allà—, del qual, segons tota versemblança, ni tan solament havia sentit parlar. Podem, doncs, imaginar-nos l’Home Invisible fugint a fi d’evitar que fos descoberta la seva presència per aquells voltants, i Wicksteed, intrigat i curiós, empaitant aquell objecte mòbil, incomprensible, i acabant per colpir-lo. Sens dubte que en circumstàncies ordinàries, l’Home Invisible hauria pogut distanciar fàcilment el seu perseguidor, home de mitja edat; però la posició en què fou trobat el cos de Wicksteed fa pensar que tingué la mala sort d’acorralar-lo en un racó, entre unes mates d’ortigues i el sorral. Per a qui coneix l’extraordinària irritabilitat de Griffin, la resta de l’aventura és fàcil de reconstituir.

Però això és una pura hipòtesi. Els únics fets incontestables —puix que no es pot dar massa fe a les explicacions de criatures— són la descoberta del cadàver de Wicksteed i la del barrot de ferro, tacat de sang, tirat al mig de les ortigues. L’abandó del barrot per Griffin fa creure que, en l’excitació del succés, renuncià al propòsit per al qual l’havia agafat, si és que en tenia algun. Certament, era un home profundament insensible i egoista, però la vista de la seva víctima, de la seva primera víctima, sagnant i llastimosa als seus peus, potser li obrí una deu de remordiments de temps continguda; potser el torbà per un moment, qualsevol que fos el pla d’acció que s’hagués traçat.

Després de l’assassinat de Mr. Wicksteed, sembla haver anat camps a través en direcció a la duna. Diuen que, cap a posta de sol, dos homes que estaven en un camp prop de Fem Bottom van sentir una veu. Aquesta veu tan aviat plorava com reia, sanglotava com sospirava, i de tant en tant feia crits. Ja devia ésser ben estrany. Aquesta veu s’acostà travessant un camp de trepadella i s’extingí pel cantó dels turons.

En l’entremig, l’Home Invisible degué saber alguna cosa del partit que tan ràpidament Kemp havia tret de les seves confidències. Devia trobar, segurament, cases tancades i barrades, hauria rodat prop de les estacions i al voltant dels hostals, segurament hauria llegit les proclames; tot això li degué donar una idea de la campanya empresa contra d’ell. En fer-se fosc, degué veure pels camps, per ci per lla, grups de tres o quatre homes, i potser sentí els lladrucs dels gossos. Aquests caçadors d’homes tenien instruccions particulars, en cas de topar-se amb l’enemic, sobre la manera de prestar-se ajut mútuament. Però Griffin els evità tots. Podem figurar-nos la seva exasperació, acrescuda encara en pensar que havia estat ell mateix qui havia proporcionat les informacions usades contra d’ell sense gens d’escrúpol. Aquell dia almenys, perdé coratgia; durant quasi vint-i-quatre hores, llevat de quan es girà contra Wicksteed, fou un home empaitat. Durant la nit, degué menjar i dormir; car el matí següent tornà a ésser ell mateix, actiu, temible, furiós i dolent, a punt per a lliurar la seva darrera batalla contra el món.





Capítol XXVII: Setge de la casa de Kemp


Kemp llegia una estranya missiva, escrita amb llapis sobre un tros de paper greixós.

«Heu estat prodigiosament enèrgic i hàbil —deia aquesta carta—, però no arribo a entendre què hi aneu a guanyar.

Esteu contra meu. Durant tot un dia sencer m’heu empaitat, heu provat de robar-me una nit de descans. Malgrat vós, he trobat menjar; malgrat vós, he pogut dormir, i la partida tot just comença. No cal dir que arriba el Terror. Això anuncia el primer dia del Terror. Port Burdock ja no està sota el domini de la Reina; digueu-ho al vostre coronel de Policia, digueu-ho a tots els altres: la ciutat està sota la meva dominació: el Terror! Aquest dia és el primer de l’any u de la nova era: l’Era de l’Home Invisible. Jo sóc invisible! Per a començar, la feina és senzilla. El primer dia hi haurà una execució, únicament a tall d’escarment, la d’un home anomenat Kemp. La Mort es dirigeix cap a ell, avui mateix. Pot tancar-se amb clau, amagar-se, voltar-se de guardians, posar-se una armadura, si li sembla bé: la Mort, la Mort invisible s’acosta. Que prengui les seves precaucions: això encara impressionarà més el meu poble. La Mort sortirà de la bústia a migdia. La carta caurà a la bústia al mateix moment que arribarà el carter, i la sort estarà llançada! La partida comença. La Mort és en camí. No vagis en socors del culpable, poble meu, si no vols que la Mort caigui també sobre teu. Avui Kemp ha de morir».



Quan Kemp hagué llegit aquesta lletra per segona vegada:

—No és pas cap broma pesada —va dir—. És la seva veu. I no fa pas broma.

Girà el full i, sobre l’adreça, veié el timbre de l’oficina de Hintondean, amb aquest detall prosaic: «2 penics a pagar».

S’aixecà a poc a poc, deixant el seu dinar sense acabar —la carta havia arribat amb el repartiment de la una— i entrà al seu despatx. Cridà la minyona, i li manà que tot seguit resseguís la casa, verifiqués tots els forrellats de les finestres i tanqués tots els finestrons. Quant als del seu despatx, ell mateix se n’encarregà. D’un calaix tancat amb clau, al seu dormitori, tragué un petit revòlver, l’examinà curosament i se’l ficà a la butxaca de l’americana. Escriví unes quantes cartes, una d’elles al coronel Adye, i les féu portar per la cambrera, prèvies unes instruccions explícites sobre la manera de sortir de la casa.

—No hi ha cap perill —digué, i afegí una reserva mental—: perill per a vós.

Restà meditatiu una estona i després acabà el dinar, refredat. Menjà distret. A l’últim, donà un cop a la taula.

—L’agafarem —digué, i jo sóc l’esquer. Voldrà anar massa lluny.

Pujà a la glorieta, prenent esment de tancar totes les portes darrera seu.

—És una partida desigual —digué—, una partida amb totes les probabilitats a favor meu, Mr. Griffin, a despit de la vostra invisibilitat i de la vostra audàcia. Griffin contra l’univers… amb una revenja.

S’estigué dret prop de la finestra, mirant la costa assolellada.

—Cal que cada dia trobi menjar; no li ho envejo pas. De debò ha dormit la nit passada? En alguna banda, a l’aire lliure… a l’abric de les troballes. Si poguéssim tenir un bon temps fred, ben humit, en lloc de calor! Potser en aquest moment m’està espiant.

S’arrepenjà a la finestra. Sentí un cop viu a la paret de rajola, per sobre de la finestra, i Kemp féu un bot enrera.

—Em poso nerviós —digué, i passà cinc minuts abans no s’acostà altre cop a la finestra—. Devia ésser un pardal —afegí.

Aleshores sentí la campaneta de la porta d’entrada i baixà l’escala de quatre en quatre. Passà els forrellats, girà la clau, examinà la cadena de seguretat, la posà travessera i obrí amb precaució, sense deixar-se veure. Una veu familiar el saludà. Era Adye.

—La vostra cambrera ha estat atacada, Kemp —digué el coronel des de l’altra banda de la porta.

—Com! —exclamà Kemp.

—S’ha deixat prendre la carta que portava. És aquí a prop. Deixeu-me entrar.

Kemp tragué la cadena i Adye entrà per una escletxa tan justa com fou possible. Restà al vestíbul, veient amb gran alleujament com Kemp tancava la porta.

—Li ha pres el paper de la mà. Li ha fet una por terrible. És allà baix, a la delegació. Un atac de nervis. Ell volta per aquí. Què dèieu en aquesta carta?

Kemp engegà un renec.

—Que animal que he estat! —digué Kemp—. M’ho hauria pogut pensar. D’aquí a Hintondean no hi ha ni una hora de camí.

—Què us ha passat? —preguntà Adye.

—Veniu a veure —digué Kemp assenyalant el camí del despatx. Li allargà la carta de l’Home Invisible. Un cop l’hagué llegida, Adye xiulà de baix en baix.

—I vós, què…?

—Us proposava un parany, i he fet la bestiesa de fer portar el meu projecte per la cambrera, a qui?… a ell mateix!

Adye repetí el renec de Kemp.

—Fugirà —digué Adye.

—No ho crec —digué Kemp.

De dalt de l’escala vingué el soroll d’un vidre trencat. Adye veié la lluïssor argentada d’un petit revòlver que mig sortia de la butxaca de Kemp.

—És una finestra del pis de dalt! —digué Kemp, i pujà, seguit del coronel. Encara pujaven l’escala que hi hagué una segona trencadissa, i quan arribaren al despatx trobaren trencades dues de les tres finestres, i l’empostissat ple de bocins de vidre, i una pedra grossa sobre la taula d’escriure. Els dos homes es deturaren a la porta contemplant l’estropell. Kemp tornà a renegar. Al mateix moment, la tercera finestra féu un soroll com de pistola, el vidre es trencà i acabà caient a terra, trencat en triangles dentellats.

—Què vol dir això? —digué Adye.

—És el començament —digué Kemp.

—No hi ha manera d’enfilar-se per aquí?

—Ni un gat no ho faria —digué Kemp.

—No hi ha finestrons?

—No. Totes les habitacions de baix…! Ei!

Una altra trencadissa, seguida del soroll de cops pegats sobre posts, a baix.

—Maleït siga! —digué Kemp—. Això deu ésser… sí… és un dels dormitoris. A tota la casa passarà el mateix. Però que és boig?… els finestrons són tancats i els vidres cauran enfora. Es tallarà els peus.

Una altra finestra proclamà la seva destrucció. Els dos homes estaven al replà, perplexos.

—Se m’acut una idea! —digué Adye—. Doneu-me un bastó, qualsevol cosa: me’n vaig a la delegació i llançaré els gossos sobre la pista. Llavors el caçarem!

Una altra finestra seguí la sort de les altres.

—No teniu un revòlver? —preguntà Adye.

Kemp es ficà la mà a la butxaca, després vacil·là:

—No, no el tinc… almenys per a deixar-vos-el.

—Ja us en portaré un —digué Adye—. Vós esteu segur aquí dintre.

Kemp, avergonyit d’aquell moment d’insinceritat, li allargà la seva arma.

—Ara, cap a la porta —digué Kemp.

Quan es deturaren vacil·lants al vestíbul, sentiren com petava una de les finestres del dormitori del primer pis. Kemp s’acostà a la porta i despassà panys i baldes tan suaument com pogué. Tenia la cara un xic més pàl·lida que de costum.

—Procureu anar de pressa —digué Kemp.

Adye acabava de sortir, que tot seguit els pestells tornaven a entrar a les bagues. Tingué un moment d’incertitud; es trobava més segur amb l’esquena arrepenjada a la porta. Després, amb el cap alt i quadrant-se, baixà els graons.

Travessà el jardí. S’acostava a la reixa quan una lleugera brisa semblà córrer sobre la gespa; alguna cosa es bellugà a prop seu.

—Atureu-vos un moment! —digué una Veu, i Adye es deturà en sec, estrenyent el revòlver amb la mà.

—Què? —digué Adye, esblaimat, amb la cara contreta i tots els nervis tensos.

—Feu-me el favor de tornar a la casa —digué la Veu, en un to tan sec i tan dur com el d’Adye.

—Em sap molt de greu —contestà Adye, una mica enrogallat i passant-se la llengua pels llavis.

Li semblava que la veu era davant seu, a l’esquerra. Tenia mitges ganes de provar sort amb un tret.

—On aneu? —preguntà la Veu, i els dos interlocutors feren un moviment ràpid; el revòlver brillà dintre la butxaca entreoberta d’Adye. Però aquest desistí de tirar i reflexionà.

—On vaig? —digué a poc a poc—. Això és qüestió meva.

Encara no havia acabat de dir això, que un braç l’agafà pel coll, sentí un genoll a l’esquena i fou arrossegat a reculons. Va treure el revòlver amb poca traça i l’engegà a l’atzar. Tot seguit rebia un cop a la boca i el revòlver li era pres de la mà. Provà endebades d’agafar una cama incopsable i de desfer-se; va caure d’esquena.

—Maleït… —digué Adye.

La Veu esclafí a riure.

—Us mataria ara mateix, si no fos que perdria una bala —digué.

Adye veié el revòlver en l’aire, a sis peus davant seu, apuntant-lo.

—I ara? —digué Adye, asseient-se.

—Alceu-vos! —manà la Veu.

Adye obeí.

—Atenció! —digué la Veu, en to ferm—. No proveu de jugar amb mi. Teniu present que si jo veig la vostra cara, vós no em veieu la meva. Au, cap a la casa.

—Però és que ell no em deixarà entrar —digué Adye.

—Pitjor per a ell —digué l’Home Invisible—. No tinc cap qüestió amb vós.

Adye tornà a passar-se la llengua pels llavis. Apartant la mirada del revòlver, veié al lluny la mar blava i fosca sota el sol de migdia, la gespa ben afaitada al seus peus, l’espadat blanc, la ciutat tumultuosa, i tot de cop s’adonà que la vida era ben dolça. Els seus ulls es giraren cap aquell petit objecte metàl·lic, penjat entre cel i terra, sis peus al davant seu.

—Què he de fer? —demanà amb mal humor.

—Com, què heu de fer? Girar cua.

—Ho provaré. Si em deixa entrar, prometeu que no us tirareu contra la porta.

—Ja us he dit que no tinc cap qüestió amb vós —digué la Veu.

Kemp, després d’haver fet sortir Adye, pujà corrent al seu despatx; arrupit entremig del vidre trencat, mirant amb cautela per sobre l’ampit de la finestra, veié el coronel parlant amb l’Invisible. «Per què no tira?», es preguntava a ell mateix. En aquest moment el revòlver es bellugà una mica i un raig de sol enlluernà Kemp. Posant-se la mà a tall de pantalla, provà de seguir la direcció del raig que l’encegava.

—Sí! —exclamà—. Adye li ha donat el revòlver!

—Prometeu-me que no us tirareu sobre la porta —estava dient Adye—. No seguiu una partida guanyada. Deixeu-li una probabilitat.

—Vós, cap a la casa, us dic. I també us dic ben clar que no us prometo res.

Adye semblà haver pres una resolució sobtada. Es dirigí cap a la casa, a poc a poc, amb les mans darrera l’esquena. Kemp l’esperava, molt neguitós. El revòlver desaparegué, brillà altre cop, tornà a desaparèixer i, amb un examen més atent, es revelà en forma d’un petit objecte fosc que anava darrera el coronel. L’escena es va descabdellar molt de pressa. Adye saltà enrera, es tombà en rodó, volgué agafar el petit objecte, esguerrà el cop, alçà les mans i caigué de cara: sobre d’ell flotà una fumerola blava. Kemp no va sentir el soroll del tret. El coronel es cargolà, s’arrepenjà en un braç, tornà a caure endavant i quedà immòbil.

Kemp restà un moment esbalaït de l’actitud despreocupada d’Adye. Feia una tarda molt calenta i molt quieta; res no semblava bellugar-se en el món sinó una parella de papallones grogues empaitant-se pel mig dels arbustos, entre la casa i la reixa del carrer. Adye seguia estès a terra, prop del reixat. Totes les cases al peu del turó tenien abaixades les cortines de les finestres; però en una petita glorieta verda es veia un cap blanc, segurament d’un vell endormiscat. Kemp regirà amb la vista els voltants de la casa buscant el revòlver; però havia desaparegut. La seva vista ensopegà amb Adye… La partida començava bé.

Llavors, sentí trucar i picar a la porta d’entrada, com més anava amb més força. Però, seguint les ordres de Kemp, el servei s’havia tancat amb clau en les seves habitacions. Després hi hagué un silenci. Kemp es posà a escoltar i mirà a fora, amb precaució, per les tres finestres, una darrera l’altra. Sortí al replà i seguí escoltant, força neguitós. Agafà a tall d’arma el ferro de la xemeneia del seu dormitori i baixà a examinar altre cop si les finestres de la planta baixa seguien ben tancades. Tot estava bé. Tornà a pujar a la glorieta. Adye seguia immòbil, a la vora del caminet de sorra, tal com havia caigut. Per la carretera, entre les vil·les, venien la cambrera i dos policies. Pertot regnava una calma de mort. Les tres persones semblaven acostar-se molt a poc a poc. Kemp es demanava què podia fer el seu enemic.

Tot d’una s’estremí: un gran terrabastall venia de baix. Vacil·là i tornà escales avall. La casa retrunyia de cops pesants i de soroll d’estellar fusta. Sentí trencadissa i el soroll de ferro distintiu dels finestrons forcejats. Fent girar la clau obrí la porta de la cuina. Aleshores els finestrons s’esquerdaren, i en caigueren les estelles a dintre. Restà estupefacte. El bastidor de la finestra, llevat d’un llistó, encara estava intacte, però a tot el seu volt només quedaven queixalets de vidre. Els finestrons havien estat trencats amb una destral, i ara aquesta destral s’abatia amb força sobre el bastidor de la finestra i els barrots de ferro que la protegien. L’eina va fer tot de cop un salt de costat i desaparegué.

Kemp veié el revòlver per terra del caminet del jardí; després aquesta petita arma saltà en l’aire. Kemp s’esquitllà enrera. El tret s’engegà una mica tard, i un bocí del bastigi d’una porta li volà per sobre el cap. Tancà la porta d’una revolada i donà un volt de clau; sentí com Griffin reia i cridava a l’altra banda. Després, la destral que seguia estellant i trencant. Kemp, dret al mig del passadís, intentà reflexionar. Dintre un moment l’Home Invisible entraria a la cuina; la porta no el deturaria ni un minut, i llavors…

Tornaren a trucar a la porta d’entrada. Potser eren els policies. Corregué al vestíbul, desféu la cadena i despassà els forrellats; va fer parlar la cambrera abans de treure del tot la cadena. Les tres persones es precipitaren a dintre en un garbuix. Kemp s’afanyà a tancar altre cop.

—L’Home Invisible! —exclamà—. Té un revòlver… i li queden dues bales. Ha mort Adye. Potser només l’ha ferit. No l’heu vist al jardí? Està estès a terra.

—Qui? —preguntà un dels policies.

—Adye —digué Kemp.

—Hem vingut pel cantó del darrera —explicà la cambrera.

—Què és aquest soroll? —preguntà l’altre policia.

—És a la cuina… o hi serà aviat. Ha trobat una destral…

Aleshores tota la casa retrunyí dels cops de l’Home Invisible sobre la porta de la cuina. La cambrera mirà fixament cap a la cuina i es refugià al menjador. Kemp provava d’explicar-se amb frases entretallades. Sentiren com la porta desdeia.

—Per aquí! —cridà Kemp, retornant a l’activitat i empenyent els policies cap al menjador.

—El ferro —digué Kemp, tirant-se sobre el guardafoc.

Allargà a un policia el ferro que ell havia dut, i a l’altre el del menjador. Tot de cop, féu un salt enrera.

—Oh! —cridà un dels policies, i es tirà endavant. Havia rebut un cop de destral al ferro.

El revòlver engegà el seu penúltim tret i foradà un Sydney Cooper de gran vàlua. L’altre policia pegà amb el seu ferro sobre la petita arma, tal com es mata una vespa, i l’engegà a rodar per terra. Al primer cop, la cambrera xisclà, seguí xisclant uns moments prop de la llar i corregué a obrir els finestrons, potser amb la intenció de saltar per la finestra.

La destral reculà pel passadís i prengué posició a cosa d’un parell de peus de terra. Se sentí esbufegar l’Home Invisible.

—Aparteu-vos, vosaltres dos —digué—. Vinc per aquest home, per Kemp.

—I nosaltres, per vós —digué el primer policia, fent un pas ràpid endavant, burxant amb el ferro cap a la Veu.

L’Home Invisible es degué fer enrera i topà amb el paraigüer.

Llavors, com l’agent tentinegés per l’empenta mateixa del seu gest, l’Home Invisible l’arreplegà amb la destral, el casc se li abonyegà com si fos de cartó i l’home rodà per terra fins a la porta de la cuina. L’altre policia, apuntant darrera la destral amb el seu ferro, tocà alguna cosa tova. Hi hagué un agut crit de dolor i la destral caigué a terra. L’agent pegà encara en el buit i no topà amb res; posà el peu sobre la destral i tornà a pegar. Després es redreçà, brandant el ferro, escoltant, amatent al més petit moviment. S’acostà a la vidriera del menjador i sentí un lleu soroll de passos. El seu company s’incorporà cargolant-se, i s’assegué; li sortia sang entre l’ull i l’orella.

—On és? —preguntà el ferit.

—No ho sé pas, però l’he tocat. Deu estar en algun racó del vestíbul, si no s’ha esmunyit darrera vostre. Doctor Kemp! Senyor! Doctor Kemp! —cridava el policia.

El segon policia provava d’alçar-se. A l’últim ho aconseguí. Tot d’una el soroll sord de peus descalços se sentí del cantó de la cuina.

—Hola! —cridà el primer policia, i tirà el seu ferro, que trencà un bec de gas. Féu com qui perseguia l’Home Invisible per la planta baixa. Després, pensant fer millor, entrà al menjador.

—Doctor Kemp… —començà, i es parà en sec.

—El doctor Kemp és un heroi —digué, quan el seu camarada arribà i mirà per sobre de la seva espatlla.

La finestra del menjador era oberta de bat a bat, i ni la cambrera ni el Dr. Kemp no es veien enlloc.

El segon policia es formà de Kemp una idea breu i enèrgica.





Capítol XXVIII: El caçador caçat


Mr. Heelas, el veí de la vil·la més pròxima a la de Mr. Kemp, feia una becaina a la seva glorieta quan començà el setge de la casa del metge. Mr. Heelas era un de la coratjosa minoria que refusava de creure en «aquella absurda història» de l’Home Invisible. Però la seva dona —prou que se n’hagué de recordar després— hi creia. S’entossudí a passejar pel seu jardí, com si no passés res, i a la tarda volgué dormir una estoneta, com solen fer la gent de la seva edat. S’adormí amb tot i el soroll de finestres trencades, però es desvetllà sobtadament amb la curiosa convicció que tanmateix passava alguna cosa amoïnosa. Mirà cap a la casa de Kemp; es fregà els ulls i tornà a mirar. Aleshores, saltà a terra i s’assegué a escoltar. No somiava pas: era ben clar que passava alguna cosa estranya. La casa que veia semblava abandonada d’unes quantes setmanes ençà, després d’alguna revolta. Totes les finestres eren trencades i totes, llevat de les del despatx, tenien els finestrons tancats.

—Juraria que tot estava com de costum (es mirà el rellotge) vint minuts enrera.

Sentí un sacseig regular, després un soroll de vidre trencat. Llavors, mentre seguia bocabadat, succeí encara una cosa més estranya. Els finestrons del menjador s’obriren bruscament i aparegué la cambrera, vestida de carrer, fent esforços frenètics per a aixecar el bastidor. Tot d’una darrera seu aparegué un home a ajudar-la: el Dr. Kemp! I tot seguit, un cop la finestra oberta, la cambrera saltà a fora, es posà a córrer i desaparegué entremig dels arbustos. Mr. Heelas, davant d’això tan extraordinari, s’alçà llançant exclamacions de sorpresa. Veié el mateix Kemp posar-se dret a l’ampit, saltar a baix i reaparèixer instantàniament corrent avinguda avall entre les plantes, ajupit com un home que no vol ésser vist. S’eclipsà darrera una mata d’albenc i reaparegué enfilant-se per una cleda del cantó de la duna. La saltà en un segon, i seguí corrent com un desesperat costa avall cap a casa de Mr. Heelas.

—Senyor! —cridà aquest, caient-hi de cop— és aquest animal de l’Home Invisible! Si fos veritat!

Per a Mr. Heelas, pensar en coses així i actuar era tot u. La seva cuinera, que l’observava des de la finestra de dalt, s’estranyà de veure’l que tornava a la casa a unes bones nou milles l’hora. Se sentí petar portes, trucar campanetes i Mr. Heelas que bramava com un bou.

—Tanqueu les portes! tanqueu les finestres! tanqueu-ho tot! Ve l’Home Invisible!

A l’acte mateix la casa s’omplí de crits, d’ordres, de passos precipitats. Mr. Heelas en persona s’afanyà a tancar les finestres a la francesa que daven a la galeria. En aquest mateix moment, aparegueren successivament damunt la tanca del jardí el cap, les espatlles i el genoll de Kemp. Un moment més tard, aquest, després de trepitjar els espàrrecs, travessava la pista de tennis en direcció a la casa.

—No entrareu pas! —cridà Mr. Heelas, passant els forrellats—. Em sap molt de greu, si us ve al darrera, però no entrareu pas!…

La cara aterrida de Kemp aparegué tocant el vidre. Desesperat, trucà i sacsejà la finestra a la francesa. Veient inútils els seus esforços, tirà galeria avall i trucà amb el picaportes a la porta de servei. Després donà la volta fins davant de la casa i enfilà la carretera del turó. Mr. Heelas, mirant per la finestra, amb cara d’esparverat, a penes havia vist desaparèixer Kemp, que els seus espàrrecs eren altre cop trepitjats, en la mateixa direcció, per uns peus invisibles. Aleshores s’enfilà precipitadament escales amunt i se li escapà la continuació de l’empait. Però quan passava davant de la finestra de l’escala sentí petar la porteta del jardí.

En trobar-se a la carretera del turó, Kemp, naturalment, es dirigí cap als ravals. Seguia el mateix camí que quatre dies abans havia vist fer tan de pressa a Marvel, des de la Seva glorieta. Corria bé, per a un home sense entrenament. Encara que la seva cara fos esblaimada i regalimant de suor, conservava la serenitat. Corria a passes llargues, i si trobava un sot, o pedres, o veia brillar per terra algun tros de vidre, hi passava per sobre, deixant que els invisibles peus descalços que el seguien passessin per allà on volguessin.

Per primera vegada a la vida, Kemp s’adonà que aquella carretera era prodigiosament llarga i deserta, i que les primeres cases del raval, al peu del turó, eren excessivament lluny. Tampoc no s’havia adonat mai que la cursa fos un mitjà de locomoció tan lent i tan penós. Veia totes les petites vil·les, endormiscades sota el sol de la tarda, tancades i barrades. Sens dubte que estaven tancades i barrades seguint les seves ordres; però al cap i a la fi bé podien haver guardat un ull obert cap enfora, per a una eventualitat com aquella! Ja tenia la ciutat davant seu; més enllà, la mar havia desaparegut. Hi havia gent que es bellugaven allà baix. Un tramvia arribava al peu mateix del turó. Més lluny la delegació de policia. Però què eren aquells passos que sentia darrera seu? Un vaitot. La gent que veia miraven vers ell. Una o dues persones es posaren a córrer. El seu alè feia un soroll de serra dintre la seva gorja. Ara tenia el tramvia a prop, i els «Alegres Jugadors de Cricket» barraven les portes amb soroll. Darrera el tramvia, pals i pilots de sorra: treballs de desguàs. Kemp tingué un moment la idea d’enfilar-se al tramvia i tancar-s’hi, però es decidí a anar fins a la delegació de policia. Un moment després havia passat davant la porta dels «Alegres Jugadors de Cricket» i es trobava mig rebentat, al cap del carrer, amb persones a prop. El conductor del tramvia i el seu ajudant, estupefactes de la seva precipitació, estaven plantats mirant-se’l, amb els cavalls desenganxats. Més lluny, uns terrissers, sobre els pilots de terra, feien cares estranyades.

Kemp alentí una mica, sentí els passos ràpids de l’enemic i altre cop es posà a córrer. «L’Home Invisible!», cridà als terrissers amb un gest vagament indicador. Va tenir la bona pensada de saltar la rasa, posant així un grup animat entre ell i l’altre. Llavors, abandonant la idea de la delegació, tombà per un petit carrer lateral, passà fregant un carro de llegums, vacil·là una dècima de segon a la porta d’un confiter i es dirigí cap a l’entrada d’un carreró que sortia al carrer gran. Dues o tres criatures pujaven per allí; en veure’l es posaren a cridar i s’escamparen de pressa; i tot seguit s’obriren portes i finestres i mamàs emocionades demostraren el cor que tenien. Kemp tornà a sortir al mateix carrer, a unes tres-centes iardes del cap de la línia del tramvia; i des d’allí sentí un gran xivarri de crits i gent que corrien.

Llançà un cop d’ull carrer amunt, en direcció al turó. A cosa de dotze iardes, un fornit terrisser corria, engegant renecs a trossos i pegant a tort i a dret amb un picot. Darrera seu corria el conductor del tramvia amb els punys closos… Seguien dos homes més, cridant i repartint cops. Avall, en direcció a la ciutat, homes i dones també corrien. Kemp s’adonà ben bé d’un obrer que sortia d’una botiga amb un bastó a la mà.

—Avall! Va avall! —cridà algú.

Kemp aleshores comprengué que la caça havia canviat. Es deturà i mirà al seu voltant, panteixant.

—És aquí! —cridà—. No el deixeu passar!…

Rebé un cop violent sota una orella i tentinejà provant de girar-se de cara al seu invisible adversari. Recobrà l’equilibri i pegà debades en el buit. Després rebé un cop sota la barra i caigué tan llarg com era. Toc seguit, un genoll li premia l’estómac i dues mans furioses li estrenyien el coll, però una amb menys força que l’altra. Agafà els punys i sentí com el seu assaltant cridava de dolor; després el picot del terrisser voltà en l’aire sobre d’ell i topà amb alguna cosa fent un soroll sord. Sentí que alguna cosa li humitejava la cara. Allò que li estrenyia el coll s’afluixà de cop i, amb un esforç convulsiu, Kemp pogué desfer-se, agafà una espatlla tova i hi rodà damunt. Mantingué contra terra uns colzes que no veia.

—Ja el tinc! —cridà—. Auxili! Auxili! Agafeu-lo! És per terra! Agafeu-lo pels peus!

En un moment una allau humana es tirà sobre els dos lluitadors. Un foraster que hagués arribat s’hauria cregut que es jugava un partit de rugby excepcionalment salvatge. Després del crit de Kemp no se sentí res més sinó soroll de cops, de trepig i un esbufec penós.

Després d’un esforç violent, l’Home Invisible s’aixecà tentinejant. Kemp li saltà al front, com els gossos ho fan amb el cérvol, i una dotzena de mans aferraren i esquinçaren l’invisible. El conductor del tramvia li agafà el coll i el doblegà enrera. Un munt confús d’homes agarbonats rodà altre cop per terra. Hi hagué llavors, ho temo, un cosseig salvatge; després, tot d’una, un crit desesperat: «Per favor! per favor!», que es tornà aviat una ranera.

—Aparteu-vos, imbècils! —cridà Kemp en veu fosca, i hi hagué una vigorosa reculada de formes cepades—. Està ferit, us dic. Aparteu-vos!

Després d’una curta lluita, quedà un espai clar. Després un cercle de cares neguitoses veié el doctor agenollat en l’aire, semblava, a quinze polzades en l’aire, i aguantant contra terra uns braços que no es veien. Darrera seu, un policia estrenyia unes cames igualment invisibles.

—No el deixeu anar! —cridava el fornit terrisser, repenjat en el seu picot tacat de sang—. Sembla com…

—No, no sembla res —digué el doctor, alçant el seu genoll amb precaució—. Ja m’encarrego d’aguantar-lo.

El doctor tenia tota la cara plena de senyals que ja se li envermellien. Parlava amb pena, pel llavi que li sagnava. Deixà anar una mà i semblà palpar una cara.

—La boca està tota mullada!… —digué, i al cap d’una estona—: Gran Déu!

S’alçà bruscament, després s’agenollà a terra, al costat del cos invisible. Hi hagué noves empentes i més confusió, amb un soroll de passos feixucs de gent acabada d’arribar que augmentava l’atapeïment del grup. Tothom sortia de les cases. Les portes dels «Alegres Jugadors de Cricket» s’obriren de bat a bat en un moment. A penes ningú gosava enraonar. La mà de Kemp semblava palpar l’aire buit.

—Ja no respira!… No li sento el cor!… el seu costat… Diable!

Una vella que mirava per sobre el braç del fornit terrisser féu un xiscle:

—Mireu aquí! —digué, i estirava el seu dit arrugat.

Mirant allà on assenyalava, tothom veié, lleugera i transparent, com si fos de vidre, de manera que venes i artèries, ossos i nervis poguessin distingir-se, l’esquema d’una mà, una mà molla i penjant, que semblà ennuvolar-se i tornar-se opaca mentre la miraven.

—Atenció! —cridà el policia—. El peu comença a sortir.

Així, a poc a poc, començant per les mans i els peus, estenent-se suaument al llarg dels membres fins als òrgans vitals, continuà aquella estranya transformació a l’estat de substància visible. Era com la lenta invasió d’una metzina. Primer, les venes blanques, traçant l’esbós vaporós i grisenc d’un membre; després els ossos transparents i la xarxa complicada de les artèries; després la carn i la pell, esblaimades, nebuloses, tornant-se ràpidament denses i opaques. Aviat es pogué veure el pit ensorrat, les espatlles i el contorn incert de les faccions desfigurades a cops.

A l’últim, quan la gentada apartant-se permeté a Kemp d’aixecar-se, hom veié, jaient a terra, nu i llastimós, el cos ferit i masegat d’un home d’uns trenta anys. Tenia els cabells i les celles de color blanc —no per l’edat, sinó blancs de la blancor dels albins— i els ulls roigs com granats. Tenia els punys closos i els ulls ben oberts, amb una expressió de còlera i de desesperació.

—Tapeu-li la cara! —cridà un home—. Per l’amor de Déu, tapeu-la-hi!

Algú portà un drap dels «Alegres Jugadors de Cricket», i un cop tapat, l’entraren a l’hostal… I estava allí, sobre un llit sòrdid, en una habitació vulgar i mal il·luminada, voltat d’una multitud ignorant i excitada, masegat i ferit, traït, sense que ningú se’n compadís, aquell Griffin, el físic més ben dotat que hi hagi hagut mai al món: havia acabat, en una catàstrofe sense igual, la seva estranya i terrible carrera.





Epíleg


Així acabà la història de l’estrany i diabòlic experiment de l’Home Invisible. Si voleu saber més sobre ell, heu d’anar a un petit hostal, prop de Port Stowe, i parlar amb l’amo. La mostra és un rètol on només es veuen unes sabates i un barret, i el nom: el títol d’aquesta història. L’amo és un home petit i rabassut, amb un gran nas cilíndric, cabells com filferros i la cara rosa de corall. Beveu generosament i ell us contarà generosament tot el que li succeí després de l’afer, i com els enredaires dels curials volien quedar-se-li els diners trobats en les seves butxaques.

—Quan a l’últim van trobar-se que no podien treure l’aigua clara sobre de qui eren els diners, que em pengin si no em van voler fer passar per un home que havia trobat diners amagats. Vejam, que en faig cara, jo, de trobar-ne? Després, un senyor em va donar una guinea, una nit, per explicar la història al music-hall de l’Empire, només perquè l’expliqués amb les meves mateixes paraules.

I si sentiu la necessitat de trencar-li les oracions, ho aconseguireu fàcilment només demanant-li si hi havia una qüestió de tres manuscrits en la seva història. Reconeix que aquesta qüestió hi era, i es posa a explicar-la, i diu que tothom creu que els té. Però pot ben assegurar, Déu de Déu!, que no els té. «L’Home Invisible els va agafar, per amagar-los, quan el vaig plantar fugint cap a Port Stowe… És el Dr. Kemp qui ha ficat al cap de la gent que jo els tenia».

Aleshores es posa pensarós, us observa furtivament, remena gots amb nerviositat i aviat deixa el taulell.

És solter —els seus gustos sempre s’han decantat a favor del celibat— i no hi ha cap dona a la casa. Exteriorment, el seu vestit és cordat com cal, però per dintre, com a elàstics, per exemple, segueix fidel als cordills. Porta el seu establiment sense cap esperit d’iniciativa, però amb un decòrum perfecte. Els seus moviments són reposats; és un gran pensador. Té pel poble una fama de seny i de respectable economia. Pel seu coneixement de les carreteres del sud d’Anglaterra, guanyaria Cobbett mateix.

El diumenge al matí, tots els diumenges al matí, de tot l’any, quan l’hostal és tancat al públic, i també totes les nits, tocades les deu, se’n va al saló, agafa un got de gin amb una mica d’aigua, el posa a taula, tancà amb clau, examina les cortines i mira sota la taula. Després, quan està ben segur d’estar sol, obre el bufet, un calaix d’aquest bufet, una caixa d’aquest calaix, i en treu tres llibres relligats en cuiro fosc i els posa amb gravetat al mig de la taula. Les cobertes estan pelades pel temps i tenen taques verdoses, perquè una vegada van sojornar en una rasa, i algunes pàgines es van mullar amb aigua bruta. L’amo s’asseu en una cadira de braços i carrega a poc a poc la seva llarga pipa de guix, sense apartar mai la vista dels seus volums. Després se’n posa un al davant seu i comença d’estudiar-lo girant fulls endavant i endarrera. Té les celles arrugades i mou els llavis amb esforç.

—Una x, un 2 petit en l’aire, una creu i… fes-te fúmer! Senyor! quin home era com a talent!

Aviat deixa el llibre i s’arrepenja al respatller. Aclucant els ulls, mira a través del fum de la pipa, a l’altre cap de la sala, coses invisibles per a uns ulls que no siguin els seus.

—És ple de secrets, això! —diu— de secrets esgarrifosos, mai de la vida en trobo el desllorigador… Senyor! No voldria pas fer el que va fer ell. Només voldria… això, sí!

Llavors xucla la pipa, i llisca en un somni, el somni etern i meravellós de la seva vida. I per més que Kemp hagi buscat sense parar, no hi ha cap ésser humà, fora de l’hostaler, que sàpiga que els llibres són allí, amb el subtil secret de la invisibilitat i una dotzena d’altres secrets estranys escrits. Ningú no en sabrà res fins a la seva mort.





HERBERT GEORGE WELLS (Bromley, Kent, 1866 - Londres, 1946) fou el quart i fill petit de Joseph Wells, un antic jardiner i al mateix temps botiguer i jugador de criquet, i de la seva muller Sarah Neal, una antiga empleada domèstica.

L’any 1874, amb set anys, va tenir un accident i va haver d’estar al llit un temps amb una cama trencada. Per passar el temps, començà a llegir els llibres que li duia el seu pare de la biblioteca local; això també estimulà el seu desig d’escriure.

Des de 1881 a 1883 H. G. va treballar d’aprenent a Southsea Drapery Emporium, un negoci de tèxtil. La seva experiència seria la inspiració de les seves novel·les The Wheels of Chance (1896) i Kipps (1905), on descriu la vida dels aprenents i on també es mostra crític amb el sistema sanitari d’aquell temps.

L’any 1883 es va matricular a l’escola de gramàtica Midhurst de Sussex com alumne i també com a tutor, on va continuar la seva avidesa per la lectura.

L’any 1884 va obtenir una beca per estudiar biologia en el Royal College of Science de Londres, on va tenir com a professor a Thomas Henry Huxley. Va estudiar-hi fins 1887. Aviat va entrar a la Societat de Debat de l’escola. Aquests anys marquen el començament del seu interès en una possible reforma de la societat. En un primer moment va abordar el tema a través de La República de Plató. També ben aviat es va dedicar a les idees contemporànies del socialisme segons allò expressat per la recent formada Fabian Society i conferències dictades a Kelmscott House, la llar de William Morris. També va ser un dels fundadors de The Science School Journal, una revista de l’escola que li va permetre expressar la seva opinió sobre la literatura i la societat, així com publicar els seus primers treballs de ficció: la primera versió de la seva novel·la La màquina del temps (1895) va ser publicada a la revista amb el títol Els argonautes crònics.

En contraure tuberculosi ho va abandonar tot per dedicar-se a escriure, completant més de cent obres.

És considerat un dels precursors de la ciència-ficció i les seves primeres obres ja tenien com a tema la fantasia científica, descripcions profètiques del triomf de la tecnologia i comentaris sobre els horrors de les guerres del segle XX: La màquina del temps (The Time Machine, 1895), la seva primera novel·la, d’èxit immediat, en la que es barrejaven la ciència, l’aventura i la política; L’home invisible (The Invisible Man, 1897); La guerra dels mons (The War of the Worlds, 1898) i Els primers homes a la lluna (The First Men in the Moon, 1901).





Notes


[1] Les finestres a Anglaterra solen ésser de guillotina. [Torna]





