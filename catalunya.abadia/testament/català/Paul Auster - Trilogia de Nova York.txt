La ciutat de vidre, Fantasmes i L’habitació tancada, tres novel·les breus de detectius, componen aquesta Trilogia de Nova York.

Un home rep l’encàrrec de seguir-ne un altre, de vigilar-lo, de descobrir-ne els secrets. En rep l’encàrrec i seguidament emprèn la tasca. Això pot ser el que té en comú també l’aventura del novel·lista, que pot arribar a ser més arriscada que la pitjor persecució policial.

Trilogia de Nova York presenta tres històries, gairebé tres variacions a la manera musical, de persecucions detectivesques, que duen a conclusions d’impacte. En primer lloc, que tota persecució fa l’efecte d’un mirall, en què el perseguidor sempre es reflecteix, incapaç de diferenciar-se del seu perseguit. També que, potser, en viure, forçosament tots som perseguidors i, per tant, amb la porta oberta a la follia, acabem perseguint-nos o essent perseguits.





Paul Auster





Trilogia de Nova York




ePUB v2.0

vidadoble 12.10.12





Títol original: The New York Trilogy

Paul Auster, 1985

Traducció: Joan Sellent, 1991

Edició digital: vidadoble (v1.0)

Segona edició: EpubCat (v2.0)

ePUBCat base r1.3





LA CIUTAT DE VIDRE





1


Tot va començar amb un número equivocat, tres trucs de telèfon a altes hores de la nit i una veu a l’altra punta demanant per algú que no era ell. Molt més endavant, quan seria capaç de pensar en les coses que li havien passat, arribaria a la conclusió que res no era real sinó l’atzar. Però això va ser molt més endavant. Al principi hi havia, simplement, el fet i les seves conseqüències. Si hauria pogut anar d’una altra manera o bé ja es va decidir tot amb la primera paraula que va sortir d’aquells llavis desconeguts, és cosa que no fa al cas. El que fa al cas és la història per si mateixa, i, si té cap sentit o no, no correspon a la història de dir-ho.

Pel que fa a Quinn, no caldrà pas que ens hi entretinguem massa. Qui era, d’on era i què feia no són coses de gaire importància. Sabem, per exemple, que tenia trenta-cinc anys. Sabem que havia estat casat i que havia tingut un fill, i que tant la dona com el fill se li havien mort. També sabem que escrivia llibres. Per ser més exactes, sabem que escrivia novel·les policíaques. Aquestes obres sortien amb el nom de William Wilson i les produïa a raó d’una per any, cosa que li aportava prou ingressos per viure modestament en un piset de Nova York. Com que no trigava més de cinc o sis mesos a escriure una novel·la, tenia lliure la resta de l’any per fer el que li semblés. Llegia molts llibres, mirava quadros, anava al cine. A l’estiu seguia el beisbol per televisió; a l’hivern anava a l’òpera. De tot, però, el que més li agradava era caminar. Gairebé cada dia, plogués o fes sol, fes fred o fes calor, sortia del seu pis i caminava per la ciutat; no anava mai enlloc en particular: senzillament, es deixava dur on el portessin les cames.

Nova York era un espai inexhaurible, un laberint de passos inacabables, i, per molt que caminés, per molt que en conegués cada carrer i cada barri, sempre es quedava amb la sensació d’estar perdut. I no tan sols perdut dins la ciutat, sinó també a dintre seu. Cada vegada que sortia a passejar li semblava com si ell quedés enrere, i, abandonant-se al moviment dels carrers, limitant-se a ser uns ulls que miraven, aconseguia defugir l’obligació de pensar; i això, més que cap altra cosa, li proporcionava una mesura de pau, un saludable buit interior. El món era a fora seu, al seu entorn, al seu davant, i la velocitat amb què anava canviant li feia impossible de centrar-se en res gaire estona seguida. L’essencial era el desplaçament, l’acció de posar un peu davant de l’altre i deixar-se arrossegar per l’impuls del seu propi cos. A força de vagar sense objectiu, acabava que tot ho veia igual i tant se li’n donava on fos. Els dies més aconseguits s’arribava a sentir com si no fos enlloc. I això era, al capdavall, l’únic que demanava: no ser enlloc. Nova York era l’enlloc que ell s’havia construït al seu voltant, i s’adonava que no tenia intenció d’anar-se’n mai més.

En altres temps, Quinn havia estat més ambiciós. De jove havia publicat uns quants llibres de poesia, havia escrit obres de teatre i assaig crític i havia treballat en diverses i llargues traduccions. Però, de la manera més sobtada, ho havia deixat córrer tot. Una part d’ell s’havia mort, va dir als seus amics, i no volia que tornés i el perseguís. Va ser llavors quan va adoptar el nom de William Wilson. Quinn havia deixat ja de ser aquella part seva capaç d’escriure llibres, i, si bé en molts aspectes continuava existint, ja no existia per ningú més que per ell.

Havia continuat escrivint perquè pensava que era l’única cosa que sabia fer. Les novel·les policíaques semblaven una solució raonable. Li costava poc d’inventar-se els intricats arguments que requerien, i escrivia bé, de vegades a pesar d’ell mateix, com si no hagués de fer cap esforç. Com que no es considerava l’autor d’allò que escrivia, no se’n sentia responsable i, per tant, no es veia obligat a justificar-se a si mateix. A fi de comptes William Wilson era una invenció, i, encara que hagués nascut a dins del mateix Quinn, ara feia una vida independent. El tractava amb deferència, de vegades amb admiració i tot, però no arribava mai al punt de creure que ell i William Wilson fossin el mateix home. Era per això que no sortia mai de darrere la màscara del pseudònim. Tenia un agent, però no s’havien vist mai. Els seus contactes només eren epistolars, per la qual cosa Quinn havia llogat un apartat de correus. El mateix es pot dir de l’editorial, que li pagava tots els honoraris, emoluments i drets d’autor a través de l’agent. Els llibres de William Wilson no incloïen mai cap fotografia de l’autor ni cap nota biogràfica. William Wilson no figurava a cap índex d’escriptors, no concedia entrevistes i totes les cartes que rebia les contestava la secretària del seu agent. Que ell sabés, ningú estava al corrent del seu secret. Al principi, quan els amics van saber que havia deixat d’escriure, li preguntaven com pensava guanyar-se la vida. Ell els deia sempre el mateix: que havia heretat un fideïcomís de la seva dona. Però el cas era que la seva dona no havia tingut mai diners. I el cas era que ell ja no tenia cap amic.

Havien passat més de cinc anys. En el fill ja no hi pensava gaire, i feia poc que havia despenjat la fotografia de la seva dona de la paret. De tant en tant era com si, tot d’un plegat, tornés a tenir a coll aquella criatura de tres anys; però allò no era exactament pensar, ni tan sols recordar. Era una sensació física, una marca del passat que li havia quedat al cos i sobre la qual no tenia cap control. Ara aquests moments sovintejaven menys, i en general semblava com si les coses haguessin començat a canviar. Ja no desitjava ser mort. D’altra banda, no es pot dir tampoc que estigués content de ser viu. Però almenys no el molestava. Era viu, i la tossuderia d’aquest fet, de mica en mica, l’havia començat a fascinar; com si hagués aconseguit de sobreviure’s, com si d’alguna manera visqués una vida pòstuma. Ja no dormia més amb el llum encès, i feia molts mesos que no recordava cap somni.

Era de nit. Quinn era al llit fumant un cigarret, sentint picar la pluja contra la finestra. Es preguntava quan pararia, i si al matí tindria ganes de fer una caminada llarga o una de curta. Sobre el coixí, al seu costat, hi havia un exemplar dels Viatges de Marco Polo obert de cara avall. Des que havia enllestit l’última novel·la de William Wilson, feia quinze dies, Quinn havia estat gandulejant. El seu narrador-detectiu, Max Work, havia resolt una elaborada sèrie de crims, havia rebut més d’una estomacada i de més d’una se n’havia escapat d’un pèl, i Quinn es trobava una mica extenuat de tants esforços. Al cap dels anys, Work i Quinn havien arribat a intimar molt. Si William Wilson continuava resultant-li una figura abstracta, Work, en canvi, havia anat prenent vida gradualment. En la tríada d’identitats en què Quinn s’havia convertit, Wilson hi feia el paper d’una mena de ventríloc, ell era el ninot i Work la veu animada que donava sentit a l’empresa. Si Wilson era una il·lusió, justificava en canvi la vida dels altres dos. Si Wilson no existia, era en canvi el pont que permetia a Quinn d’accedir a Work. I, de mica en mica, Work s’havia convertit en una presència en la vida de Quinn, en el seu germà interior, en el seu company de solitud.

Va agafar el Marco Polo i el va tornar a començar per la primera pàgina. «Constatarem el que hem vist tal com ho hem vist, el que hem sentit tal com ho hem sentit, a fi que el nostre llibre pugui ser una crònica fidel i exempta de qualsevol mena d’invenció. I tothom qui llegeixi o li llegeixin aquest llibre podrà confiar-hi plenament, perquè no conté altra cosa que la veritat». Just al moment en què Quinn començava a ponderar el significat d’aquestes frases, a donar voltes a les taxatives afirmacions que contenien, va sonar el telèfon. Molt més endavant, quan seria capaç de reconstruir els fets d’aquella nit, recordaria que va mirar el rellotge, que va veure que eren més de les dotze i que li va estranyar que li truquessin a aquelles hores. Segur que eren males notícies, va pensar. Va saltar del llit, va anar despullat fins al telèfon i va despenjar després del segon truc.

—Sí?

Hi va haver una llarga pausa, i per un moment es va pensar que havien penjat. Llavors, com si vingués de molt lluny, es va sentir una veu que no s’assemblava a cap altra que mai hagués sentit. Era alhora mecànica i plena de sentiment, i d’un to tan uniforme que no va poder distingir si era d’home o de dona.

—Escolti? —va dir la veu.

—Qui és? —va preguntar Quinn.

—Escolti? —va repetir la veu.

—Sí, digui’m —va dir Quinn—. Qui és?

—Paul Auster? —va preguntar la veu—. Voldria parlar amb el senyor Paul Auster.

—Aquí no hi ha ningú que es digui així.

—Paul Auster, de l’Agència de Detectius Auster.

—Perdoni —va dir Quinn—, però es deu haver equivocat de número.

—És un assumpte de la màxima urgència —va dir la veu.

—Jo no hi puc fer res —va dir Quinn—. Aquí no hi ha cap Paul Auster.

—No ho entén —va dir la veu—. El temps se’m tira a sobre.

—Doncs li aconsello que torni a marcar. Això no és cap agència de detectius.

Quinn va penjar. Es va quedar allà dret sobre la fredor del terra, mirant-se els peus, els genolls, el penis arronsat. Per un instant li va saber greu d’haver estat tan brusc amb aquella persona. Hauria pogut ser interessant seguir una mica el joc, va pensar. Potser hauria descobert algun detall de la història; potser, segons com, hi hauria pogut ajudar i tot. «Has d’aprendre a pensar més de pressa a peu dret», es va dir.

Com la majoria de gent, Quinn no sabia gairebé res de crims. No havia assassinat mai ningú, no havia robat mai res ni coneixia ningú que ho hagués fet. No havia estat mai a cap comissaria, no havia conegut mai cap detectiu privat, no havia parlat mai amb cap criminal. Tot el que sabia d’aquestes coses ho havia après dels llibres, de les pel·lícules i dels diaris. El que no trobava és que això fos cap limitació. De les històries que escrivia, allò que l’interessava no era pas la relació que poguessin tenir amb el món, sinó amb altres històries. Abans i tot de convertir-se en William Wilson, Quinn ja era un lector devot de novel·les policíaques. Sabia que la majoria estaven mal escrites, que la majoria no haurien passat ni l’examen més superficial, però tant era: l’atreien per la forma, i una novel·la policíaca havia de ser excepcionalment dolenta perquè es negués a llegir-la. Així com pels altres llibres tenia un gust molt rigorós, exigent fins a la intolerància, amb aquestes obres no mostrava gairebé cap mena de discriminació. Quan estava de bones se’n llegia deu o dotze de seguides com aquell qui res. Li agafava una espècie de fam, com qui té desig d’un menjar determinat, i no parava fins que no en quedava tip.

El que li agradava d’aquests llibres era el sentit de plenitud i d’economia. En una bona novel·la policíaca no hi ha res perquè sí, no hi ha frase ni paraula que no sigui significativa. O almenys té el potencial per ser-ho, que pel cas és igual. El món de la novel·la pren vida, pletòric de possibilitats, de secrets i de contradiccions. Com que tot el que s’hi veu o s’hi diu, per frívol i trivial que sembli, pot tenir relació amb el desenllaç de la història, no es pot passar res per alt. Tot es converteix en essència: el centre del llibre es desplaça amb cada esdeveniment que l’empeny cap endavant. El centre, aleshores, és a tot arreu, i no es pot traçar cap circumferència fins que el llibre no ha arribat al final.

El detectiu és una persona que mira, que escolta, que avança enmig d’aquest fangar d’objectes i esdeveniments buscant el pensament, la idea que aglutinarà totes aquestes coses i en traurà un sentit. De fet, l’escriptor i el detectiu són intercanviables. El lector veu el món amb els ulls del detectiu, n’experimenta la proliferació de detalls com si fos la primera vegada. Ha pres consciència de les coses que té al voltant, com si li poguessin parlar, com si, per l’atenció que ara els dedica, poguessin adquirir un sentit més enllà del simple fet d’existir. I.P., Investigador Privat. Per Quinn, la lletra «I» tenia un significat triple. No era només la «i» d’investigador: era la xifra romana amb un valor ordinal, la primera persona, el jo minúscul enterrat dins el cos que respira. I al mateix temps era la «i» d’indagador, d’espia, de l’ull físic de l’escriptor; l’ull de l’home que mira a l’exterior i exigeix que el món de fora se li reveli. Quinn vivia, des de feia cinc anys, atrapat en aquest joc de paraules.

Ja feia temps, naturalment, que havia deixat de considerar-se real. Si es podia dir que encara vivia en el món era ben bé pels pèls, a través de la persona imaginària de Max Work. El seu detectiu havia de ser real per força. Ho exigia la naturalesa dels llibres. Si Quinn s’havia volgut eclipsar, si s’havia confinat en una vida estranya i hermètica, Work continuava vivint en el món dels altres; i, com més semblava que Quinn s’eclipsés, més persistent es feia la presència de Work en aquell món. Mentre que Quinn tendia a sentir-se desplaçat dins la seva pròpia pell, Work era agressiu, de llengua fàcil, desimbolt es trobés on es trobés. Les coses que causaven més problemes a Quinn eren les que menys l’immutaven a ell, i es movia enmig dels trencacolls de les seves aventures amb una facilitat i amb una indiferència que no deixaven mai d’impressionar el seu creador. No era precisament que Quinn volgués ser Work, o ni tan sols que volgués ser com ell, però l’animava de creure’s que era Work mentre escrivia els seus llibres, de saber que podia ser Work sempre que volgués, encara que només fos de pensament.

Aquella nit, mentre per fi s’abandonava a la son, Quinn provava d’imaginar-se què li hauria dit Work a la persona del telèfon. En un somni que després oblidaria, es trobava tot sol en una habitació, disparant una pistola contra una paret blanca i nua.

L’endemà a la nit van agafar-lo desprevingut. Havia donat l’incident per acabat i no esperava que aquella persona tornés a trucar. Però resulta que era al vàter assegut, a mig acte d’expulsar un cagarro, quan va sonar el telèfon. Era una mica més tard que la nit abans: potser faltaven deu o dotze minuts per la una. Quinn acabava d’arribar al capítol que descriu el viatge de Marco Polo de Pequín a Amoy, i tenia el llibre obert a la falda mentre s’ocupava de la seva feina en el minúscul lavabo. El timbre del telèfon li va causar una inequívoca irritació. Afanyar-se a contestar voldria dir haver-se d’alçar sense eixugar-se, i detestava caminar pel pis en aquelles condicions. D’altra banda, si enllestia el que estava fent a la velocitat normal no seria a temps d’agafar el telèfon. Fos com fos, va notar que es resistia a moure’s. El telèfon no era el seu objecte preferit, i més d’una vegada havia rumiat de treure-se’l. El que més li desagradava de tot era aquella tirania. No solament tenia el poder d’interrompre’l contra la seva voluntat, sinó que ell cedia inevitablement a les seves ordres. Aquest cop va decidir que s’hi resistiria. Al tercer truc tenia els budells buits. Al quart s’havia eixugat ben eixugat. Al cinquè s’havia apujat els pantalons, havia sortit del lavabo i avançava amb calma pel pis. Va despenjar després del sisè truc, però no hi havia ningú. Havien penjat.

La nit següent estava preparat. Escarxofat al llit, tot fullejant l’«Sporting News», esperava que truqués aquella persona per tercera vegada. De tant en tant, quan els nervis podien més que ell, s’aixecava i es posava a caminar pel pis. Va posar un disc —l’òpera L’home a la lluna, de Haydn— i se’l va escoltar de cap a cap. Va esperar i esperar. A l’últim, a dos quarts de tres, ho deixava córrer i s’adormia.

Es va esperar la nit següent, i l’altra també. Just quan estava a punt d’abandonar la idea veient que les seves presumpcions eren errònies, el telèfon va tornar a sonar. Era el dinou de maig. Recordava la data perquè era l’aniversari del casament dels seus pares —o ho hauria estat, si els seus pares haguessin viscut—, i un dia la seva mare li va dir que l’havien concebut la nit de nuvis. Aquest fet —això de poder assenyalar amb precisió el primer moment de la teva existència— sempre li havia resultat atractiu, i amb el temps havia decidit, privadament, de celebrar els anys aquell dia. Aquesta vegada era una mica més d’hora que les altres dues nits —no eren ni les onze—, i al moment d’agafar el telèfon es pensava que seria algú altre.

—Digui? —va fer.

Hi va tornar a haver un silenci. Quinn va saber de seguida que era aquella persona.

—Digui? —va repetir—. Què se li ofereix?

—Sí —va dir la veu, al final. El mateix murmuri mecànic, el mateix to desesperat—. Sí. Ho he de fer ara. Sens falta.

—Què és el que ha de fer ara?

—Parlar-hi. Ara mateix. Hi he de parlar ara mateix. Sí.

—I amb qui és, que vol parlar?

—Amb el mateix de sempre. Amb Auster. L’home que es diu Paul Auster.

Aquesta vegada Quinn no va dubtar. Sabia el que volia fer i, ara que havia arribat el moment, va fer-ho.

—Jo mateix —va dir—. Paul Auster a l’aparell.

—Per fi. Per fi l’he trobat. —Va poder notar l’alleujament en el to de veu, la calma tangible que de cop semblava apoderar-se’n.

—Exacte —va dir Quinn—: per fi. —Es va aturar un moment perquè arrelessin les paraules, tant en ell mateix com en l’altra persona—. Què se li ofereix?

—Necessito ajuda —va dir la veu—. Hi ha un gran perill. Diuen que vostè és el millor en aquestes coses.

—Depèn de quines coses vulgui dir.

—Vull dir morts. Vull dir morts i assassinats.

—No és exactament la meva especialitat —va dir Quinn—. No vaig pel món matant gent, jo.

—No —va dir la veu, irritada—. Vull dir el contrari.

—Està en perill la seva vida?

—Exacte: em volen matar. Em volen assassinar.

—I em demana protecció?

—Que em protegeixi, sí. I que busqui l’home que ho vol fer.

—No sap qui és?

—Sí que ho sé. És clar que ho sé. Però no sé on és.

—Me’n pot informar una mica?

—No, per telèfon no. Hi ha un gran perill. Cal que vingui.

—Demà, per exemple?

—Molt bé: demà. Demà al matí. A primera hora.

—A les deu?

—Molt bé: a les deu. —La veu li va donar una adreça del carrer 69 Est—. No se’n descuidi, senyor Auster. Sobretot.

—No pateixi —va dir Quinn—. Vindré.





2


L’endemà al matí, Quinn es va despertar més d’hora que no ho havia fet des de feia setmanes. Mentre es prenia el cafè, s’untava la torrada amb mantega i resseguia els resultats del beisbol al diari (els Mets havien tornat a perdre, dos a un per un error a la novena entrada), no s’imaginava acudint a la cita. Inclús el terme —la cita— li semblava estrany. No era pas ell qui estava citat: era Paul Auster. I no tenia ni idea de qui era aquella persona.

Però el cas és que, al cap d’una estona, va notar que estava fent una bona imitació d’un home que es prepara per sortir. Retirava de taula els plats de l’esmorzar, llençava el diari damunt del sofà, entrava al bany, es dutxava, s’afaitava, entrava al dormitori embolicat amb dues tovalloles, obria l’armari i agafava la roba per aquell dia. Va veure que es decidia per americana i corbata. No s’havia posat corbata des de l’enterrament de la dona i el fill, i no recordava ni si encara en conservava cap. Però allà la va trobar, penjada enmig d’aquell femer d’armari. Va descartar, en canvi, una camisa blanca per excessivament formal, i es va decidir per una cosa de quadros grisos i vermells que combinaria amb la corbata grisa. S’ho va posar com en un estat de trànsit.

Fins que no va tenir la mà al pom de la porta no va començar a sospitar el que feia. «Diria que surto», va pensar. «Però, si és que surto, on vaig, exactament?». Una hora més tard, quan baixava de l’autobús número 4 al carrer 70 cantonada Cinquena Avinguda, encara no s’havia contestat la pregunta. A un costat hi tenia el parc, verd sota el sol del matí, amb unes ombres fugisseres i esmolades; a l’altre hi havia el Frick Museum, blanc i auster, com si estigués abandonat als morts. Per un moment va pensar en el Soldat i noia que riu, de Vermeer, provant de recordar l’expressió de la noia, la posició exacta de les seves mans al voltant de la tassa, l’espatlla vermella de l’home sense cara. Va entreveure, mentalment, el mapa blau de la paret i el sol que entrava a raig per la finestra, tan semblant al sol que l’envoltava en aquells moments. Caminava. Travessava el carrer i es dirigia cap a l’est. A Madison Avenue va tombar a la dreta i va anar cap al sud fins a la cantonada següent, llavors va tombar a l’esquerra i va veure on es trobava. «Sembla que ja hi ets», va pensar. Es va quedar un moment aturat davant de l’edifici. De cop i volta va semblar que ja no tingués importància. Estava extraordinàriament tranquil, com si ja li hagués passat tot. Mentre obria la porta que li donava accés al vestíbul, es va donar un últim consell. «Si tot això passa de debò», es va dir, «ja cal que tinguis els ulls ben oberts».

Va ser una dona qui va obrir la porta del pis. Quinn, pel motiu que fos, no s’ho esperava, i això el va desorientar. Les coses ja començaven a anar massa de pressa. Sense deixar-li temps per absorbir la seva presència, per fer-se’n una descripció i formar-se’n una idea, la dona ja se li dirigia i l’obligava a contestar. De manera que des del primer moment ja havia començat a perdre terreny i a quedar-se en fals. Més endavant, quan tindria temps de reflexionar sobre aquests fets, seria capaç de refer peça per peça el seu primer contacte amb la dona. Però allò era obra de la memòria, i ell sabia que recordar coses tendia a subvertir les coses recordades. A conseqüència d’això, no estava mai segur de res.

La dona devia tenir uns trenta o trenta-cinc anys; estatura mitjana a tot estirar; malucs un pèl amples —o voluptuosos: tot depèn dels gustos—; cabells negres, ulls negres i, en aquells ulls, una mirada que era alhora reservada i vagament seductora. Duia un vestit negre i els llavis d’un carmí molt intens.

—El senyor Auster? —Un somriure de tempteig; una inclinació de cap interrogativa.

—Sí, senyora —va dir Quinn—: Paul Auster.

—Sóc Virginia Stillman —va començar ella—. La dona de Peter. Des de les vuit que l’està esperant.

—Havíem quedat a les deu —va dir Quinn, donant una mirada al rellotge. Eren les deu en punt.

—Està frenètic —va explicar la dona—. No l’havia vist mai així. No té espera.

Li va obrir la porta. Tant va ser passar el llindar i entrar en el pis com notar que el cervell se li quedava en blanc, com si l’hi desconnectessin de cop. Hauria volgut assimilar tots els detalls del que veia però, en aquells moments, aquella operació li va semblar fora del seu abast. El pis se li apareixia amenaçador, com una taca borrosa. Es va adonar que era un pis gran, potser de cinc o sis habitacions, i que estava luxosament decorat, amb nombrosos objectes d’art, cendrers de plata i, a les parets, unes pintures amb marcs molt treballats. Però això era tot. Res més que una impressió general, per molt que fos allà mirant aquelles coses amb els seus propis ulls.

Es va trobar assegut en un sofà, tot sol a la sala d’estar. Va recordar que la senyora Stillman li havia dit que s’esperés mentre anava a buscar el seu marit. No sabria dir quanta estona feia. Segur que no pas més d’un parell de minuts. Però, per la manera com entrava la claror per les finestres, semblava que fos gairebé migdia. El que no se li va acudir va ser mirar el rellotge. L’olor del perfum de Virginia Stillman planava al seu voltant, i se la va començar a imaginar sense roba. Llavors va imaginar-se què hauria pensat Max Work si hagués estat en el seu lloc. Va decidir encendre un cigarret. Va anar tirant el fum per la sala. Li agradava veure com li sortia a ratxes de la boca, es dispersava i adquiria una nova definició quan hi tocava la llum.

Darrere seu va sentir el soroll d’algú que entrava a la sala. Es va aixecar del sofà i es va girar, esperant veure la senyora Stillman. Però en comptes d’ella era un jove tot vestit de blanc i amb uns cabells d’un ros blanquinós, com els d’una criatura. Estranyament, la primera reacció de Quinn va ser pensar en el seu fill mort. Llavors, tan de sobte com s’havia presentat, aquell pensament va desaparèixer.

Peter Stillman va entrar a la sala i es va asseure en una butaca de vellut vermell, davant de Quinn. Anant cap a la butaca no va dir ni una paraula ni va advertir la seva presència. L’acció de desplaçar-se d’un lloc a l’altre semblava acaparar-li tota l’atenció, com si no pensar en el que feia l’hagués de reduir a la immobilitat. Quinn no havia vist mai ningú que es mogués d’aquella manera, i de seguida es va adonar que era la mateixa persona amb qui havia parlat per telèfon. El cos actuava exactament igual que ho havia fet la veu: com una màquina, a sotracs, alternant gestos lents i gestos ràpids, rígid però en canvi expressiu, com si l’operació quedés fora del seu control, sense correspondre’s ben bé amb la voluntat que hi havia al darrere. Li va semblar com si Stillman hagués passat molt de temps sense fer servir aquell cos i n’hagués hagut de tornar a aprendre totes les funcions, de tal manera que el fet de moure’s s’havia convertit en un procés conscient i cada moviment es desglossava en tots els submoviments que el componien, amb el resultat que s’havia perdut tota fluïdesa i tota espontaneïtat. Era com veure un titella que prova de caminar sense fils.

Peter Stillman era tot blancor. Camisa blanca, amb el coll obert; pantalons blancs, sabates blanques, mitjons blancs. Contra la pal·lidesa de la pell i la rossa fragilitat dels cabells, l’efecte era gairebé transparent, com si se li traslluïssin les venes blaves de sota la pell de la cara. Aquest blau era gairebé el mateix que el blau dels ulls: un blau lletós que semblava que es dissolgués en una barreja de cel i de núvols. Quinn no s’imaginava dirigint cap paraula a aquella persona. Era com si la presència de Stillman el comminés a guardar silenci.

Es va instal·lar lentament a la butaca i al final li va dirigir l’atenció. En trobar-se les mirades, va ser com si Stillman se li hagués tornat invisible. Quinn el veia assegut a la butaca davant seu, però al mateix temps li semblava com si no hi fos. Se li va acudir que potser era cec. Però no, allò no semblava pas possible. El jove se’l mirava, inclús l’estudiava, i, si bé el seu rostre no mostrava cap parpelleig de reconeixement, contenia almenys alguna cosa més que una mirada buida. Quinn no sabia què fer. Seia allà com un enze, aguantant la mirada de Stillman. Va passar molta estona.

—Res de preguntes, sisplau —va dir el jove, finalment—. Sí. No. Gràcies. —Va fer una pausa—. Sóc Peter Stillman. Dic això per pròpia voluntat. Sí. Aquest no és el meu nom autèntic. No. És clar que el cap no em va com m’hauria d’anar. Però no s’hi pot fer res. No. No res. No, no. Ara ja no.

»Vostè és aquí assegut, i pensa: qui és aquesta persona que parla amb mi? Què són aquestes paraules que li surten de la boca? Ja l’hi diré. O, si no, no: no l’hi diré. Sí i no. El cap no em va com m’hauria d’anar. Dic això per pròpia voluntat. Però ho provaré. Sí i no. Provaré d’explicar-l’hi, encara que el meu cap s’hi resisteixi. Gràcies.

»Em dic Peter Stillman. Pot ser que hagi sentit parlar de mi, però el més fàcil és que no. És igual. Aquest no és el meu nom autèntic. Del meu nom autèntic no me’n recordo. Perdó. Tampoc no serviria de res. Vull dir a hores d’ara.

»Això és el que en diuen enraonar. Em penso que és així, que en diuen. Quan les paraules surten, volen per l’aire, viuen un moment i es moren. Que estrany, oi? El que és jo, no tinc opinió. No i altra vegada no. Però vostè bé deu voler algunes paraules o altres. De paraules n’hi ha moltes. Molts milions, em penso. Potser només tres o quatre. Perdó. Però avui me’n surto prou bé. Força més bé que de costum. Si li puc donar les paraules que necessita, serà una gran victòria. Gràcies. Gràcies un milió de vegades.

»Fa molt de temps hi havia el meu pare i la meva mare. D’això no en recordo res. Ells diuen: la mare es va morir. Qui són ells no l’hi sé dir. Perdó. Però això és el que ells diuen.

»Adéu mare, doncs. Ha, ha. Això és el meu riure d’ara, el meu panxó de riure de per riure. Ha, ha, ha. El gran pare deia: tant és. Tant me fa, a mi. O sigui a ell. El gran pare de la gran musculatura i el pam pam pam. Ara res de preguntes, sisplau.

»Dic el que diuen ells perquè jo no sé res. Jo només sóc el pobre Peter Stillman, el noi que no recorda. Buà buà vulguis o no, liró. Perdó. Ells diuen, ells diuen. Però el pobre Peter, pobre nano, què diu? No res, no res. Ja no diu res.

»Hi havia això. Foscor. Molta foscor. Tan fosc com molta foscor. Ells diuen: això era l’habitació. Com si jo en pogués parlar. De la foscor, vull dir. Gràcies.

»Foscor, foscor. Diuen que durant nou anys. Ni una sola finestra. Pobre Peter Stillman. I el pam pam pam. Les piles de caca. Els llacs de pipí. Els desmais. Perdó. Despullat i mort de fred. Perdó. Ja no.

»Hi ha la foscor, doncs. Ja l’hi dic jo. En la foscor hi havia menjar, sí, farinetes en el quarto fosc i mut. Menjava amb les mans, ell. Perdó. Vull dir Peter. I, si jo sóc Peter, doncs millor. És a dir, pitjor. Perdó. Sóc Peter Stillman. Aquest no és el meu nom autèntic. Gràcies.

»Pobre Peter Stillman. Era un nano, ell. Tenia quatre paraules seves i amb prou feines. I llavors ni paraules ni ningú ni ni ni. I s’ha acabat.

»Perdoni’m, senyor Auster. Ja veig que el poso trist. Res de preguntes, sisplau. Em dic Peter Stillman. Aquest no és el meu nom autèntic. El meu nom autèntic és senyor Trist. I el seu quin és, senyor Auster? Potser vostè és l’autèntic senyor Trist, i jo no sóc ningú.

»Buà buà. Perdó. Això és el meu plorar i gemegar. Buà buà, nif nif. Què hi feia, Peter, en aquella habitació? No ho sap ningú. Hi ha qui diu que res. El que és jo, penso que Peter no pensava. Pinçava? Tensava? Cansava? Ha ha ha. Perdó. Tinc molta gràcia, segons com.

»Bimba clic grunagràs bolló. Clac clac bedrac. Su. Brogit botit flajolit mastegui. Ia ia ia. Perdó. Aquestes paraules només les entenc jo.

»Més endavant i més endavant i més endavant. Això diuen. Va durar massa perquè Peter no rebés del cap. Mai més. No, no, no. Diuen que algú em va trobar. Jo no ho recordo. No, jo no recordo què va passar quan van obrir la porta i va entrar la llum. No, no, no. Jo no en puc dir res, de tot això. Ja no.

»Durant molt de temps vaig portar ulleres fosques. Tenia dotze anys. O això diuen. Vivia en un hospital. De mica en mica em van anar ensenyant a ser Peter Stillman. Em van dir: tu ets Peter Stillman. Gràcies, vaig dir jo. Ia, ia, ia. Gràcies i gràcies. Vaig dir.

»Peter era una criatura. L’hi van haver d’ensenyar tot. Vull dir a caminar. A menjar. A fer pipí i caca al vàter. Allò no estava malament. No hi havia pam pam pam ni quan els mossegava. Més endavant, vaig deixar d’estripar-me la roba i tot.

»Peter era bon minyó. Però el que costava era ensenyar-li paraules. La boca no li funcionava bé. I, és clar, el cap no li anava com li hauria hagut d’anar. Ba ba ba, deia. I da da da. I ua ua ua. Perdó. Van seguir durant anys i anys. I ara li diuen: Peter, ja te’n pots anar, ja no podem fer res més per tu. Peter Stillman, ets una persona, deien. És bo de creure’s el que diuen els metges. Gràcies. Moltíssimes gràcies.

»Sóc Peter Stillman. Aquest no és el meu nom autèntic. El meu nom autèntic és Peter Rabbit. A l’hivern sóc el senyor White, a l’estiu sóc el senyor Green. Pensi’n el que vulgui, d’això. Ho dic per pròpia voluntat. Bimba clic grunagràs bolló. No digui que no és maco. Em passo el dia inventant paraules d’aquestes. No s’hi pot fer res. Em surten de la boca totes soles. No es poden traduir.

»Pregunti i pregunti. No serveix de res. Però jo l’hi diré. No vull que estigui trist, senyor Auster. Fa cara de bona persona. Em recorda un gemec o un daixò, no sé quina de les dues coses. I els seus ulls em miren. Sí, sí, jo els veig. Això està molt bé. Gràcies.

»És per això que l’hi explicaré. Res de preguntes, sisplau. Deu tenir curiositat per tots els altres. És a dir, pel pare. El terrible pare que li feia totes aquelles coses al pobret Peter. Estigui tranquil. El van dur en un lloc fosc. El van tancar i allà el van deixar. Ha ha ha. Perdó. Tinc molta gràcia, segons com.

»Tretze anys, van dir. Això potser és molt de temps. Però jo no en sé res, del temps. Cada dia sóc nou. Neixo al matí quan em desperto, em faig vell durant el dia i em moro a la nit quan m’adormo. No és culpa meva. Avui me’n surto prou bé. Me’n surto molt més bé que mai.

»El pare ha estat tretze anys fora. Ell també es diu Peter Stillman. Que estrany, oi, que dues persones es puguin dir igual? No sé si és el seu nom autèntic. Però no crec que ell sigui jo. Tots dos som Peter Stillman. Però Peter Stillman no és el meu nom autèntic. O sigui que, ben mirat, jo potser no sóc Peter Stillman.

»Tretze anys, dic. O ho diuen ells. Tant se val. Jo, del temps, no en sé res. Però el que em diuen és això. Demà és l’acabament de tretze anys. Mala cosa. Mala cosa, encara que ells diguin que no. Jo representa que no recordo res. Però, diguin el que diguin, de tant en tant recordo.

»Ell vindrà. És a dir, el pare vindrà. I em voldrà matar. Gràcies. Però jo no ho vull, això. No, no. Ara ja no. Ara Peter és viu. Sí. El cap no li va com li hauria d’anar, però almenys és viu. I ja és alguna cosa, no? Com t’ho diria. Ha ha ha.

»Ara, més que res, sóc poeta. Cada dia m’assec a l’habitació i escric un poema. M’invento totes les paraules jo, com quan vivia a les fosques. D’aquesta manera començo a recordar coses, perquè sembli que torno a estar a les fosques. Sóc l’únic que sap què volen dir les paraules. No es poden traduir. Aquests poemes em faran famós. L’encertaran de ple. Ia, ia, ia. Uns poemes preciosos. Tan preciosos que tot el món plorarà.

»Més endavant potser faré alguna altra cosa. Quan ja estigui de ser poeta. Tard o d’hora se m’acabaran les paraules, sap? Tothom hi té moltes paraules, a dins. I llavors on seré? Em sembla que després d’això m’agradaria ser bomber. I després metge. Tant és. L’última cosa que seré és funàmbul. Quan sigui molt gran i per fi hagi après a caminar com l’altra gent. Llavors ballaré sobre la corda fluixa, i la gent es quedarà molt parada. Inclús els nens petits. Això és el que m’agradaria. Ballar a la corda fluixa fins que em mori.

»Però és igual. Tant és. A mi tant m’és. Com pot veure, sóc un home ric. No cal que m’amoïni. No, no. Això rai. Com t’ho diria. El pare era ric, i el nen, Peter, es va quedar amb tots els seus diners després que el van haver tancat a les fosques. Ha ha ha. Perdoni que rigui. Tinc molta gràcia, segons com.

»Sóc l’últim dels Stillman. Era una gran família, o almenys això diuen. De les més antigues de Boston, per si fos cas que n’hagués sentit parlar. Jo sóc l’últim. No n’hi ha cap més. Jo sóc l’últim de tots, l’últim que queda. Val més així, penso. No sap gens de greu que ara tot s’hagi d’acabar. És bo que tothom sigui mort.

»El pare potser no era dolent, en el fons. Almenys això és el que dic ara. Tenia un senyor cap. Un cap tan gros com molt gros, que vol dir que hi cabien massa coses. Moltes idees, en aquell senyor cap. Però pobre Peter, oi? Més malament no ho podia tenir, el pobre Peter. Que no podia dir ni veure, ni pensar ni fer. Que no podia. No. Que no podia res.

»Jo no en sé res, de tot això. Ni hi entenc res. Qui m’explica aquestes coses és la meva dona. Diu que és important que ho sàpiga, encara que no ho entengui. Però jo no entenc ni això. Per poder saber, has d’entendre. O no? Però jo no sé res. Potser sóc Peter Stillman, potser no. El meu nom autèntic és Peter No-ningú. Gràcies. I vostè què en pensa, d’això?

»Li estava parlant del pare. És una història que està bé, encara que jo no l’entengui. L’hi puc explicar perquè em sé les paraules. I ja és alguna cosa, oi? Vull dir que em sàpiga les paraules. Sóc tan pagat de mi mateix, segons com. Perdó. Això és el que diu la meva dona. Diu que el pare parlava de Déu. A mi em fa gràcia, aquesta paraula. Déu: li treus l’accent i queda deu, que rima amb mèu que vol dir gat. I un gat i Déu no és que s’assemblin gaire, oi? El gat fa mèu, el gos fa bup. Mèu és paraula de gat, bup és paraula de gos. Jo les trobo precioses. Boniques i sinceres. Com les paraules que m’invento jo.

»Total, com anava dient. El pare parlava de Déu. Volia saber si Déu tenia un idioma. No em pregunti què vol dir, això. Només l’hi explico perquè em sé les paraules. El pare pensava que un nen que no veiés ningú arribaria a enraonar. Però quin nen hi havia? Ah. Ara ho comença a entendre. No calia comprar-lo, el nen. Peter sabia unes quantes paraules de la gent, és clar. Això no es podia evitar. Però el pare va pensar que potser les oblidaria. Al cap d’un temps. D’aquí ve tot aquell pam pam pam. Cada cop que Peter deia una paraula, el seu pare pam. Al final, Peter va aprendre a no dir res. Ia ia ia. Gràcies.

»Peter es va quedar les paraules a dintre. Tots aquells dies i mesos i anys. El nen allà tot sol a les fosques, i les paraules li sonaven al cap i li feien companyia. Per això la boca no li funciona bé. Pobre Peter. Buà buà. Això són les seves llàgrimes. El nen que no pot créixer mai.

»Ara Peter sap enraonar com la gent. Però encara té les altres paraules al cap. Són l’idioma de Déu, i no les sap ningú més. No es poden traduir. Per això Peter viu tan a la vora de Déu. Per això és un poeta famós.

»Ara sí que estic bé. Puc fer el que vulgui. Quan vulgui i on vulgui. Tinc dona i tot. Ja ho sap. Abans n’he parlat. Potser ja la coneix i tot. És guapa, oi? Es diu Virginia. Aquest no és el seu nom autèntic. Però és igual. A mi m’és igual.

»Sempre que l’hi demano, ella em porta una noia. Són putes. Els fico el cuc a dins i gemeguen. Jo què sé quantes n’han vingut. Ha ha. Pugen aquí i cardem. Dóna gust, cardar. Virginia els dóna cèntims i tothom content. Com t’ho diria. Ha ha.

»Pobra Virginia. A ella no li agrada, cardar. És a dir, amb mi. Potser carda amb algú altre. Qui sap? Jo d’això no en sé res. És igual. Però, si la tracta bé, potser el deixarà cardar amb ella. Jo me n’alegraria. Per vostè. Gràcies.

»Bé vaja, que hi ha moltes coses. Estic provant d’explicar-les-hi. Sé que el cap no em va com m’hauria d’anar. I és veritat, sí, i això ho dic per pròpia voluntat, que de vegades no faig més que cridar i cridar. Sense cap motiu. Com si hi hagués d’haver cap motiu. Però jo almenys no l’hi sé veure. Ni jo ni ningú. No. I llavors hi ha vegades que no dic res. Dies i dies seguits. Res de res de res. No recordo com es fa perquè em surtin les paraules de la boca. Llavors em costa moure’m. Ia ia. I de veure-m’hi i tot. Llavors és quan em converteixo en el senyor Trist.

»Estar a les fosques encara m’agrada. Almenys de tant en tant. Penso que em va bé. A les fosques parlo l’idioma de Déu i no em sent ningú. No s’enfadi, sisplau. No hi puc fer més.

»El més bo de tot és l’aire. Sí. I de mica en mica he après a viure a dins de l’aire. L’aire i la llum, sí, la llum també, la llum que ho il·lumina tot i ho posa davant dels meus ulls perquè els meus ulls ho vegin. Hi ha l’aire i la llum, i això és el millor de tot. Perdó. L’aire i la llum. Sí. Quan fa bo, m’agrada seure arran de la finestra oberta. De vegades miro enfora i observo les coses que hi ha a sota. El carrer i tota la gent, els gossos i els cotxes, els totxos de l’edifici de davant. I llavors hi ha les vegades que tanco els ulls i sec i prou, amb la brisa que em toca a la cara i amb la llum a dins de l’aire, tot al meu voltant i arran mateix dels ulls, i el món tot de color vermell, un vermell preciós en els meus ulls, amb el sol que ens il·lumina a mi i als ulls.

»És veritat que gairebé no surto. Per mi és molt dur, i no sempre sóc de fiar. De vegades crido. No se m’enfadi, sisplau. No hi puc fer més. Virginia diu que haig d’aprendre a comportar-me en públic. Però de vegades no me’n puc estar, i els crits em surten sols.

»Però anar al parc sí que m’agrada. Hi ha els arbres, i l’aire i la llum. Són coses bones, tot això, oi? Sí. De mica en mica vaig millorant per dins. M’ho noto. Ho diu el doctor Wyshnegradsky i tot. Sé que encara sóc el ninot que enraona. Això no es pot evitar. No, no. Ara ja no. Però de vegades penso que al final em faré gran i em tornaré de debò.

»De moment encara sóc Peter Stillman. Aquest no és el meu nom autèntic. Demà no sé qui seré. Cada dia és un dia nou i torno a néixer. Veig esperança pertot arreu, inclús a les fosques, i quan em mori potser em convertiré en Déu.

»Hi ha moltes més paraules per dir. Però em sembla que no les diré. No. No pas avui. Tinc la boca cansada, i em sembla que ha arribat l’hora d’anar-me’n. És clar que, del temps, jo no en sé res. Però és igual. A mi m’és igual. Moltes gràcies. Sé que vostè em salvarà la vida, senyor Auster. Me’n refio. La vida pot ser molt llarga, m’entén? Totes les altres coses són a l’habitació, amb la foscor, amb l’idioma de Déu, amb els crits. Aquí jo sóc de l’aire, sóc una cosa bonica perquè hi toqui la llum. Qui sap si se’n recordarà, d’això. Sóc Peter Stillman. Aquest no és el meu nom autèntic. Moltes gràcies.





3


S’havia acabat el discurs. Quinn no sabria pas dir quant havia durat. Perquè fins ara que havien cessat les paraules no s’adonava que estaven a les fosques. Pel que semblava, havia passat tot un dia. El sol se n’havia anat de la sala en algun moment del monòleg de Stillman, però Quinn no se n’havia adonat. Ara notava la foscor i el silenci, que li brunzien a dins del cap. Van passar uns quants minuts. Va pensar que potser ara li tocava a ell de dir alguna cosa, però no n’estava segur. Sentia el respirar feixuc de Stillman des de la seva posició a l’altra banda de la sala. Tret d’això, no se sentia res més. Quinn no acabava de saber què havia de fer. Se li van acudir diverses possibilitats, però se les va anar traient del cap una per una. Allà assegut, esperava a veure què més passaria.

Al final, unes passes enfundades en mitges travessant la sala van trencar el silenci. Es va sentir el clic d’un interruptor, i tot d’un plegat la sala es va omplir de llum. Els ulls de Quinn en van buscar automàticament la font, i allà, dreta al costat d’un llum de taula a l’esquerra de la butaca de Peter, va veure Virginia Stillman. El jove tenia la mirada perduda cap endavant, com si dormís amb els ulls oberts. La senyora Stillman es va inclinar, va passar el braç per l’espatlla de Peter i li va parlar suaument a cau d’orella.

—Ja és l’hora, Peter —va dir—. La senyora Saavedra t’espera.

Peter se la va mirar i va somriure.

—Estic ple d’esperança —va dir.

Virginia Stillman va besar el seu marit a la galta, tendrament.

—Digues adéu al senyor Auster —li va dir.

Peter es va aixecar. O, més ben dit, va iniciar la trista i lenta aventura de fer maniobrar el cos per abandonar la butaca i bregar per posar-se dret. A cada fase hi havia recaigudes, desplomaments, catapultades enrere alternant amb atacs sobtats d’immobilitat, grunys, paraules el sentit de les quals Quinn no sabia desxifrar.

A l’últim es va acabar d’aixecar. Dret davant de la butaca amb una expressió de triomf, va mirar Quinn als ulls. Llavors va somriure, amb un somriure ample i gens cohibit.

—Adéu —va dir.

—Adéu, Peter —va dir Quinn.

Peter va fer un petit gest espasmòdic amb la mà, i després es va girar lentament i va travessar la sala. Caminava tentinejant, decantant-se ara a la dreta ara a l’esquerra, les cames ajuntant-se-li i corbant-se-li alternativament. A l’altre extrem de la sala, dreta al llindar d’una porta il·luminada, hi havia una dona de mitja edat amb uniforme blanc d’infermera. Quinn va suposar que era la senyora Saavedra. Va seguir Peter Stillman amb els ulls fins que va desaparèixer per la porta.

Virginia Stillman es va asseure davant de Quinn, a la mateixa butaca que havia ocupat el seu marit.

—Tot això l’hi podria haver estalviat —va dir—, però he pensat que valia més que ho pogués veure amb els seus propis ulls.

—Ho entenc —va dir Quinn.

—No, no ho crec pas —va dir la dona, amargament—. No crec pas que ho pugui entendre ningú.

Quinn va somriure ponderadament, i llavors va pensar que havia de llançar-se.

—El que jo entengui o deixi d’entendre —va dir— segurament no fa al cas. M’han llogat per fer una feina, i com més aviat m’hi posi millor. Intueixo que el cas és urgent. No vull fer creure que entenc Peter ni el que vostè pugui haver passat. L’important és que estic disposat a ajudar. Penso que és això el que hauria de valorar.

Començava a animar-se. Intuïa que havia trobat el to adequat, i l’assaltava de cop una sensació de plaer, com si acabés de travessar alguna frontera del seu interior.

—És clar —va dir Virginia Stillman—. Té tota la raó.

La dona va fer una pausa, va respirar fondo i va fer una altra pausa, com si assagés mentalment les coses que anava a dir. Quinn es va adonar que tenia les mans aferrades als braços de la butaca.

—Ja sé —va dir ella— que la majoria de les coses que diu Peter són molt confuses, sobretot la primera vegada que el sents. Jo era a l’habitació del costat escoltant el que li deia. No es pensi que Peter sempre diu la veritat. Però, d’altra banda, seria erroni de pensar que diu mentides.

—Vol dir que algunes de les coses que diu me les he de creure i d’altres no.

—Això és exactament el que vull dir.

—Els costums sexuals que tinguin o deixin de tenir no són cosa meva, senyora Stillman —va dir Quinn—. Encara que el que Peter ha dit fos veritat, pel cas seria igual. En aquest ofici meu veus una mica de tot, i si no aprens a guardar-te les opinions no arribes mai enlloc. Estic acostumat a sentir secrets de la gent i a tenir la boca tancada. Si un fet no té relació directa amb un cas, no em serveix de res.

La senyora Stillman es va tornar vermella.

—Només volia que sabés que el que Peter ha dit no és veritat.

Quinn es va arronsar d’espatlles, va treure un cigarret i el va encendre.

—Ho sigui o no ho sigui —va dir—, això no té importància. El que a mi m’interessa són les altres coses que ha dit. Suposo que són veritat, i, si ho són, m’agradaria saber què en pensa vostè.

—Sí, són veritat. —Virginia Stillman va alliberar el braç de la butaca i es va posar la mà dreta sota el mentó. Pensativa. Com si busqués un posat d’honestedat insubornable—. Peter té una manera molt infantil d’explicar-ho, però el que ha dit és veritat.

—Expliqui’m alguna cosa del pare. Alguna cosa que li sembli pertinent.

—El pare de Peter és dels Stillman de Boston. Segur que n’ha sentit parlar, d’aquesta família. En el segle dinou hi va haver diversos governadors, uns quants bisbes, ambaixadors, un president de Harvard. Al mateix temps, la família va fer molts diners en indústries tèxtils, navals i jo què sé què més. Els detalls no tenen importància. El cas és que es faci una idea dels antecedents.

»El pare de Peter va anar a Harvard com tots els de la família. Va estudiar filosofia i religió, i, segons diuen, amb resultats brillants. Va fer la tesi sobre les interpretacions teològiques del Nou Món en els segles setze i disset, i després va entrar al departament de religió de Columbia. Poc temps després es va casar amb la mare de Peter. D’ella no en sé gran cosa. Per les fotografies que n’he vist, era molt atractiva. Però delicada: una mica com Peter, amb aquests ulls blau pàl·lid i aquesta pell blanca. Quan, al cap d’uns anys, va néixer Peter, vivien en un pis molt gran de Riverside Drive. La carrera acadèmica de Stillman anava progressant. Va reescriure la tesi i la va convertir en un llibre —que va fer molta sort—, i el van nomenar professor titular als trenta-quatre o trenta-cinc anys. Llavors la mare de Peter es va morir. Tot el que fa referència a la seva mort és molt confús. Stillman afirmava que s’havia mort mentre dormia, però les proves semblaven apuntar cap a un suïcidi, una sobredosi d’alguna cosa. Però, naturalment, no es va poder demostrar res. Inclús es va arribar a dir que l’havia morta ell. Però no eren més que rumors, i no es va treure l’entrellat de res. Es va portar tot enmig d’un gran secret.

»Aleshores Peter només tenia dos anys, i era una criatura perfectament normal. Stillman, morta la seva dona, sembla que se’n va desentendre bastant. Va llogar una mainadera, que es va ocupar completament de Peter durant mig any. Llavors, sense més ni més, Stillman la va despatxar. No recordo com es deia —senyoreta Barber, em penso—, però el cas és que va declarar en el judici. Es veu que un dia Stillman va arribar a casa i li va dir que s’ocuparia personalment de l’educació de Peter. Va presentar la dimissió a Columbia i els va dir que deixava la universitat per dedicar-se exclusivament al seu fill. Els diners, naturalment, no eren obstacle, i ningú podia fer res per evitar-ho.

»Després d’això, va més o menys desaparèixer del mapa. Continuava vivint al mateix pis però no sortia gairebé mai. Ningú no sap del cert què va passar. A mi em sembla que és probable que comencés a creure en alguna d’aquelles idees religioses estrambòtiques que havia estudiat. I això el va tornar boig, boig rematat. No es pot definir de cap altra manera. Va tancar Peter en una habitació del pis, va tapar les finestres i el va tenir nou anys allà dins. Provi d’imaginar-s’ho, senyor Auster. Nou anys. Tota la infància viscuda a les fosques, aïllat del món, sense cap contacte humà tret d’alguna pallissa de tant en tant. Jo visc amb el resultat d’aquell experiment i, cregui’m, el dany ocasionat va ser monstruós. El Peter que vostè ha vist avui és glòria. Ha costat tretze anys fer-lo arribar fins aquí, i si mai algú li vol tornar a fer mal se les haurà d’haver amb mi.

La senyora Stillman va fer una pausa per agafar aire. Quinn va notar que estava a punt de fer una escena, i que una sola paraula més seria suficient per provocar-la. Ara calia que parlés si no volia que la conversa se li escapés dels dits.

—Com van descobrir Peter, al final? —va preguntar.

La dona es va alliberar una mica de la tensió. Va agafar aire sonorament i va mirar Quinn als ulls.

—Hi va haver un incendi —va dir.

—Accidental o provocat?

—No se sap.

—Vostè què creu?

—Jo penso que Stillman era al seu despatx. Hi guardava les notes del seu experiment, i em sembla que al final es va adonar que l’empresa havia estat un fracàs. No dic que es penedís de res del que havia fet, però, inclús des del seu punt de vista, ell sabia que havia fracassat. Em penso que va arribar a un punt en què sentia repugnància de si mateix i va decidir cremar els papers. Però el foc se li va descontrolar, i es va cremar la major part del pis. Per sort l’habitació de Peter era a l’altra punta d’un passadís molt llarg, i els bombers hi van ser a temps.

—I llavors?

—Fins al cap d’uns mesos no es va aclarir la situació. Els papers de Stillman s’havien destruït, cosa que volia dir que no hi havia cap prova concreta. D’altra banda hi havia l’estat en què es trobava Peter, l’habitació on havia estat tancat i aquells horribles travessers a les finestres, i al final la policia va anar lligant caps. Finalment van portar Stillman a judici.

—I què va passar, al judici?

—Van declarar-lo boig i el van internar.

—I Peter?

—També el van dur a un hospital. S’hi va estar fins fa dos anys.

—I es van conèixer allà?

—Sí. A l’hospital.

—Com?

—Jo era la seva logoterapeuta. El vaig portar diàriament durant cinc anys.

—No és per ficar-me on no em demanen, però com és, exactament, que van acabar casant-se?

—És molt complicat.

—Li faria res d’explicar-m’ho una mica?

—No, però és que dubto que ho entengui.

—Només hi ha una manera de sortir de dubtes.

—Doncs parlant clar: era l’única forma de treure Peter de l’hospital i donar-li l’oportunitat de fer una vida més normal.

—No n’hauria pogut obtenir la custòdia legal?

—Els tràmits eren molt complicats. I a més a més, Peter ja noera menor d’edat.

—No li va representar un sacrifici enorme?

—La veritat és que no. Ja havia estat casada un cop, i va ser un desastre. No vull que em torni a passar mai més cap cosa semblant. Amb Peter, almenys, la meva vida té un objectiu.

—És cert que deixen Stillman en llibertat?

—Demà. Arriba al vespre a l’estació central.

—I vostè pensa que vindrà a buscar Peter. És una intuïció i prou, o és que en té alguna prova?

—Una mica de cada. Fa dos anys van estar a punt de deixar-lo anar, però ell va escriure una carta a Peter i jo la vaig ensenyar a les autoritats. Van decidir que, ben mirat, no estava en condicions de sortir.

—Quina mena de carta era?

—Una carta demencial. Li deia a Peter que era un dimoniet, i que ja arribaria el dia de passar comptes.

—La conserva, la carta?

—No. La vaig donar a la policia fa dos anys.

—Ni cap còpia?

—No, ho sento. Creu que és important?

—Podria ser-ho.

—Puc mirar de fer-ne una, si vol.

—Entenc que no hi va haver cap més carta després d’aquella.

—Cap més. I ara troben que Stillman ja està en condicions de donar-lo d’alta. Aquesta almenys és l’opinió oficial, i jo no puc fer res per impedir-ho. Ara, el que penso és que almenys devia quedar escarmentat. Devia entendre que les cartes i les amenaces no l’ajudarien a sortir.

—Vol dir que encara no està tranquil·la.

—Exacte.

—Però no s’acaba d’imaginar quines poden ser les intencions de Stillman.

—Això mateix.

—I jo què vol que faci, exactament?

—Vull que el vigili de prop. Que aclareixi què es proposa. Que me’l tingui allunyat de Peter.

—Una espècie de rastreig dissimulat, vaja.

—Sí, suposo.

—S’haurà de fer càrrec que jo no puc impedir a Stillman que vingui a aquesta casa. El que sí que puc fer és avisar-la. I m’ho puc fer anar bé per venir amb ell.

—Ho entenc. Mentre hi hagi algun tipus de protecció.

—Molt bé. Cada quan vol que li doni novetats?

—Li agrairia que m’informés diàriament. Posem una trucada al vespre, entre deu i onze.

—Cap problema.

—Hi ha res més?

—Un parell de preguntes i prou. Per exemple, m’agradaria saber com s’ho ha fet per descobrir que Stillman arriba a l’estació central demà al vespre.

—Tot és proposar-s’ho, senyor Auster. El que està en joc m’importa massa per deixar-ho a l’atzar. I, si Stillman no té algú que el segueixi des del moment que arribi, podria desaparèixer fàcilment sense deixar rastre. I això no vull que passi.

—Amb quin tren arriba?

—Amb el de Poughkeepsie de les sis quaranta-u.

—Deu tenir alguna fotografia de Stillman, suposo.

—Sí, és clar.

—I una altra cosa, referent a Peter. M’agradaria saber per què li ha explicat tot això. No valdria més haver-l’hi amagat?

—Això pensava fer. Però resulta que escoltava per l’altre telèfon quan em van comunicar que deixaven anar el seu pare. No hi vaig poder fer res. De vegades és molt tossut, i he après que és millor no enganyar-lo.

—Una última pregunta: qui li va recomanar els meus serveis?

—Michael, el marit de la senyora Saavedra. Havia estat policia i es va informar una mica. Va descobrir que vostè era el millor de la ciutat per aquest tipus de coses.

—Molt amable.

—Per la impressió que m’ha fet fins ara, senyor Auster, estic segura que hem trobat la persona indicada.

Quinn va interpretar això com una indicació perquè s’aixequés. Va ser un descans poder estirar les cames, al final. Les coses havien anat bé, molt més bé del que esperava, però ara tenia mal de cap i el cos adolorit d’un cansament que feia anys que no sentia. Si la cosa s’allargava gaire més, segur que es delataria.

—Els honoraris són cent dòlars al dia més despeses —va dir—. Si me’n pogués avançar una part seria la confirmació que treballo per vostè, cosa que ens garantiria una relació privilegiada investigador-client. Això vol dir que tot el que ens intercanviem serà estrictament confidencial.

Virginia Stillman va somriure, com si hagués recordat alguna cosa que li fes gràcia. O potser, senzillament, responia al possible doble sentit d’aquella última frase. Com tantes de les coses que li van passar durant els dies i setmanes següents, Quinn no ho va poder aclarir.

—Què li haig de donar? —va preguntar ella.

—És igual. Vostè mateixa.

—Cinc-cents?

—Serà més que suficient.

—Molt bé. Vaig a buscar el talonari. —Virginia Stillman es va aixecar i va tornar a somriure a Quinn—. Li portaré una foto del pare de Peter, també. Em sembla que ja sé on és.

Quinn li va donar les gràcies i va dir que s’esperaria. La va mirar com sortia de la sala i, una vegada més, es va adonar que se la imaginava sense roba. Se li estava insinuant —va pensar—, o bé era la seva imaginació que li volia tornar a fer sabotatge? Va decidir ajornar aquelles meditacions i reprendre el tema més endavant.

Virginia Stillman va tornar a entrar a la sala i va dir:

—Aquí té el xec. Espero haver-lo omplert correctament.

Sí, sí, va pensar Quinn mentre examinava el xec, tot va sobre rodes. Se sentia satisfet de la seva intel·ligència. El xec, naturalment, anava a nom de Paul Auster, cosa que volia dir que no el podrien acusar d’haver-se fet passar per detectiu privat sense llicència. El tranquil·litzava de pensar que, en certa manera, s’havia cobert les espatlles. El fet que no pogués arribar a cobrar mai el xec no el preocupava. Tenia clar, ja aleshores, que tot allò no ho feia pels diners. Es va ficar el xec a la butxaca de dins de l’americana.

—Em sap greu no tenir cap fotografia més recent —va dir Virginia Stillman—. Aquesta és de fa més de vint anys. Però ho sento: això és tot el que hi ha.

Quinn va observar la fesomia de Stillman, esperant de cop i volta una revelació, un brot de saviesa subterrània que l’ajudés a entendre aquell home. Però la fotografia no li deia res. No era més que la fotografia d’un home. El va observar una mica més i va arribar a la conclusió que podia haver estat fàcilment qualsevol altra persona.

—Me la miraré amb més deteniment quan arribi a casa —va dir, posant-se-la a la mateixa butxaca on hi havia el xec—. Tenint en compte el pas del temps, estic segur que el sabré reconèixer quan el vegi demà a l’estació.

—Això espero —va dir Virginia Stillman—. És importantíssim, i compto amb vostè.

—No pateixi —va dir Quinn—. No he fallat mai a ningú.

El va acompanyar fins a la porta. Es van quedar uns segons allà en silenci, sense saber si hi havien d’afegir res o si havia arribat el moment de dir-se adéu. En aquell brevíssim interval, Virginia Stillman va posar sobtadament els braços al coll de Quinn, li va buscar els llavis i el va besar apassionadament, ficant-li la llengua ben endins de la boca. L’agafava tan desprevingut que gairebé no hi va trobar gust.

A l’últim, quan el va deixar tornar a respirar, la senyora Stillman es va tirar enrere sense deixar-lo anar i li va dir:

—Això era per demostrar que Peter no li ha dit la veritat. És molt important que em cregui.

—Me la crec —va dir Quinn—. I, encara que no me la cregués, seria igual.

—Només volia que sabés de què sóc capaç.

—Em sembla que me n’he fet una idea.

Ella li va agafar la mà dreta entre les seves i l’hi va besar.

—Gràcies, senyor Auster. Estic convençuda que vostè és la solució.

Ell li va prometre que trucaria l’endemà al vespre, i després es va adonar que travessava la porta, baixava amb l’ascensor i sortia de l’edifici. Quan arribava al carrer era més de mitjanit.





4


Quinn sabia d’altres casos com el de Peter Stillman. En els dies de l’altra vida, al cap de poc de néixer el seu fill, havia fet la crítica d’un llibre sobre el nen salvatge d’Aveyron, i arran d’allò havia investigat una mica sobre el tema. Que ell recordés, la primera ressenya d’aquest tipus d’experiment apareixia en els escrits d’Heròdot: el segle VII a.d.C., el faraó egipci Psamtik va aïllar dos nens petits i va ordenar al criat encarregat de vigilar-los que no pronunciés mai una sola paraula davant d’ells. Segons Heròdot, cronista notori per la seva poca fiabilitat, els nens van aprendre a parlar i la seva primera paraula va ser «pa» en llengua frígia. A l’Edat Mitjana, el Sacre Emperador Romà Frederic II va repetir l’experiment amb l’esperança de trobar el «llenguatge natural» de l’home, fent servir mètodes semblants, però els nens es van morir abans d’arribar a dir cap paraula. Finalment, en el que sens dubte es pot qualificar de broma de mal gust, el rei d’Escòcia Jaume IV, a principis del segle XVI, afirmava que nens escocesos aïllats de la mateixa manera acabaven parlant «un hebreu correctíssim».

Però no eren només ideòlegs i llunàtics els que s’interessaven pel tema. Un home tan assenyat com Montaigne també havia considerat detingudament la qüestió, i, en el seu assaig més important, l’Apologia de Ramon Sibiuda, va escriure: «Penso que una criatura que s’hagués criat en solitud absoluta, allunyada de qualsevol associació (experiment que costaria de portar a terme), posseiria algun tipus de parla per expressar les seves idees. I no és creïble que la Natura ens hagi negat aquest recurs que ha donat a molts altres animals… Però el que no se sap encara és quin llenguatge parlaria aquesta criatura; i el que s’ha dit sobre això per pura conjectura no té gaire aparença d’autenticitat».

A part d’aquests experiments també hi havia els casos d’aïllament accidental —nens perduts al bosc, mariners abandonats en illes desertes, nens criats per llobes—, així com els de pares cruels i sàdics que havien tingut els fills tancats i encadenats a un llit, que els havien pegat ficats a dins d’armaris i els havien torturat sense cap altre motiu que els impulsos de la seva pròpia bogeria; i Quinn s’havia llegit tota l’extensa literatura dedicada a aquestes històries. Hi havia el mariner escocès Alexander Selkirk (en qui, segons alguns, s’inspira la figura de Robinson Crusoe), un home que va viure quatre anys tot sol en una illa de la costa de Xile i que, segons el capità del barco que el va rescatar l’any 1708, «havia oblidat tant el seu idioma, de no fer-lo servir, que a penes l’enteníem». Menys de vint anys després, Peter de Hannover, un nen salvatge d’uns catorze anys que havien trobat nu i sense parla en un bosc dels afores de la població alemanya de Hamelin, el van portar a la cort anglesa sota l’especial protecció de Jordi I. Tant a Swift com a Defoe se’ls va permetre de veure’l, i aquella experiència va desembocar, el 1726, en l’opuscle de Defoe Mere Nature Delineated. Però Peter no aprenia a enraonar i al cap d’uns mesos el van enviar al camp, on va viure fins als disset anys sense cap interès pel sexe, pels diners ni per cap altra qüestió mundana. Després hi havia el cas de Víctor, el nen salvatge d’Aveyron, que van trobar l’any 1800. Sota la cura pacient i meticulosa del doctor Itard, Víctor va aprendre alguns dels rudiments de la parla però no va passar mai del nivell d’un nen petit. Més conegut encara que el de Víctor és el cas de Kaspar Hauser, que va aparèixer a Nuremberg una tarda de 1828 estranyament vestit i gairebé incapaç d’emetre cap so intel·ligible. Sabia escriure el seu nom, però en totes les altres coses es comportava com una criatura. La ciutat el va adoptar i, confiat a la cura d’un mestre local, va passar els seus dies assegut a terra, entretenint-se amb cavalls de joguina i alimentant-se només de pa i aigua. Amb tot, Kaspar va evolucionar. Va convertir-se en un genet excel·lent, va adquirir una obsessió per la pulcritud i una passió pels colors vermell i blanc i segons tots els testimonis posseïa una memòria extraordinària, sobretot pels noms i per les fesomies. Però malgrat tot preferia no sortir, defugia la claror massa intensa i, com Peter de Hannover, no va demostrar mai cap interès pel sexe ni pels diners. A mesura que li anava retornant la memòria, va poder recordar que s’havia passat molts anys a terra, en una habitació a les fosques, on un home li donava menjar però no li enraonava mai ni es deixava veure. Poc després d’aquestes revelacions, Kaspar moria apunyalat per un desconegut en un parc públic.

Feia anys que Quinn s’havia negat a pensar en aquestes històries. El tema dels nens petits li resultava massa dolorós, sobretot si eren nens que haguessin sofert, que els haguessin maltractat o que s’haguessin mort abans de fer-se grans. Si Stillman era l’home del punyal i tornava per venjar-se del noi a qui ell havia esguerrat la vida, Quinn volia ser-hi per impedir-ho. Sabia que el seu fill no el podia fer reviure, però almenys podia evitar que en morís un altre. De cop i volta això se li feia possible, i ara, allà al carrer, la idea del que l’esperava se li apareixia amenaçadora com un somni terrible. Va pensar en la caixeta on havien tancat el seu fill mort i en el moment en què la van posar sota terra, el dia del funeral. Allò sí que és aïllament, va pensar. Allò sí que és silenci. I el fet que el seu fill també s’hagués dit Peter segurament no hi ajudava gaire.





5


Al carrer 72 cantonada Madison Avenue va agafar un taxi. Mentre el cotxe travessava el parc, Quinn mirava per la finestra i pensava si aquells devien ser els mateixos arbres que veia Peter Stillman quan s’endinsava en l’aire i en la claror. Pensava si Peter devia veure les mateixes coses que veia ell, o bé si el món, per ell, era un lloc diferent. I, si un arbre no era un arbre, no sabia pas què podia ser.

Després que el taxi el va haver deixat davant de casa, Quinn es va adonar que tenia gana. No havia menjat res d’ençà que havia esmorzat, a primera hora d’aquell matí. Era estrany, va pensar, com havia volat el temps al pis de Stillman. Si els seus càlculs eren correctes s’hi havia estat més de catorze hores. En el seu interior, en canvi, semblava com si l’estada n’hagués durat tres o quatre com a màxim. Va dedicar un arronsament d’espatlles a aquest desajust i va pensar: «T’has d’acostumar a mirar el rellotge més sovint».

Va refer el camí pel carrer 107, va tombar a l’esquerra a Broadway i va enfilar a peu cap a la part alta de Manhattan, buscant un lloc que estigués bé per menjar. Avui, un bar —menjar a les fosques, soroll de xerrameca etílica— no l’atreia massa, i això que normalment hi hauria entrat de bona gana. Quan travessava el carrer 112 va veure que a la Heights Luncheonette encara era obert i va decidir d’entrar-hi. Era un local molt ben il·luminat però insípid, amb un llarg prestatge de revistes de dones en una paret, una zona amb articles de papereria, una altra amb diaris, unes quantes taules pels clients i una llarga barra de fòrmica amb tamborets giratoris. Darrere la barra hi havia un porto-riqueny alt i amb un barret de cuiner de cartró. Era l’encarregat de fer el menjar, que consistia més que res en hamburgueses plenes de tendrums, fofos sandvitxos amb tomàquets pàl·lids i enciam pansit, batuts de llet, ou remenat i pastissos. A la seva dreta, arrepapat sota la caixa registradora, hi havia l’amo, un homenet de cabell arrissat amb entrades i un número de camp de concentració tatuat a l’avantbraç, senyorejant els seus dominis de paquets de tabac, pipes i puros. Seia allà impassible, llegint l’edició de matinada del «Daily News».

El local, a aquella hora, era gairebé buit. A la taula del fons hi havia dos vells esparracats, l’un molt gras i l’altre molt prim, que estudiaven detingudament la quiniela hípica. Entre ells dos, damunt la taula, hi havia dues tasses de cafè buides. A primer terme, dret davant del prestatge de les revistes, un estudiant tenia una revista oberta a les mans i els ulls fixos en la foto d’una dona despullada. Quinn es va asseure a la barra i va demanar una hamburguesa i un cafè. El bàrman, passant a l’acció, se li va dirigir per sobre l’espatlla.

—Ha vist el partit o què, aquest vespre?

—Me l’he perdut. Res que valgués la pena?

—Pot comptar.

Feia anys que Quinn mantenia la mateixa conversa amb aquell home, que no sabia ni com es deia. Un dia que hi havia entrat a menjar havien parlat de beisbol, i ara, cada vegada que Quinn hi tornava, continuaven parlant-ne. A l’hivern la conversa anava de fitxatges, de prediccions, de rècords. Durant la lliga sempre anava de l’últim partit. Tots dos eren del Mets, i la inutilitat d’aquella passió havia creat una mena de lligam entre ells.

El bàrman va moure el cap.

—Als dos primers temps Kingman es marca uns quants solitaris —va dir—. Bum, bum. Li fot castanya i me l’envia a la lluna. Per una vegada, Jones les torna bé i la cosa no pinta malament. Al final de la novena estan dos a un. Pittsburg fa canvis a la segona i a la tercera, els Mets treuen Allen i fan pinya a la seva àrea amb els laterals, o potser miren d’atacar el centre i anar pel doble joc. Puja Pena i li endinya una pilota rasa al primer contrari, i el malparit passa entremig de les cames de Kingman. Marquen dos homes i s’ha acabat, adéu Nova York.

—Dave Kingman és un paquet —va dir Quinn, clavant queixalada a l’hamburguesa.

—Però alerta amb el Foster.

—Son de la llarga, el Foster. Allò és un sòmines. Està acabat. —Quinn mastegava a poc a poc, buscant trossets d’os amb la llengua—. L’haurien de tornar a facturar cap a Cincinnati, per correu exprés.

—Sí —va dir el bàrman—, però els ho faran suar. Més que l’any passat, almenys.

—No ho sé —va dir Quinn, tornant a mossegar—. Sobre el paper no està malament, però, ben mirat, què tenen? Stearns sempre es lesiona. Hi ha un fotimer de segones figures, i Brooks no se sap concentrar en el joc. Mookie és bo, però massa brut, i en el seu lloc no saben mai qui posar-hi. Sempre queda Rusty, és clar, però s’ha engreixat massa per poder córrer. I dels batedors no en parlem: si ens hi presentàvem demà vostè i jo, ens llogaven de primeres figures.

—I amb una mica de sort jo el feia mànager a vostè —va dir el bàrman—, veiam si posa a rotllo aquests cabrons d’una vegada.

—Com t’ho diria —va dir Quinn.

Quan va haver acabat de menjar es va arribar als prestatges de papereria. Havia arribat un carregament de blocs nous i la pila era impressionant: un desplegament preciós de blaus i verds i vermells i grocs. En va agafar un i va veure que les pàgines tenien el ratllat estret, com a ell li agradava. Quinn escrivia sempre a mà i la màquina d’escriure només la feia servir per l’última versió, i sempre mirava de trobar bons blocs espirals. Ara que s’havia embarcat en el cas Stillman, li semblava que la cosa mereixia estrenar bloc. Seria útil consignar en un lloc a part els pensaments, observacions i preguntes que se li acudissin. Així potser la cosa no se li escaparia de les mans.

Va mirar la pila de dalt a baix, rumiant quin agafaria. Per raons que mai no va acabar d’entendre, va sentir un desig sobtat i irresistible per un bloc de color vermell que hi havia a sota de tot. El va estirar i se’l va mirar, passant els fulls cautelosament amb el dit gros. Era incapaç d’explicar-se per què el trobava tan atractiu. Era un bloc normal de sis i mig per onze, de cent pàgines. Però tenia un no sé què que li cridava l’atenció, com si el seu únic destí en el món fos rebre les paraules que sortissin de la seva ploma. Gairebé avergonyit per la intensitat dels seus sentiments, Quinn es va ficar el bloc vermell sota el braç, va anar cap a la caixa registradora i va pagar.

Al cap d’un quart, quan tornava a ser al pis, es va treure la fotografia de Stillman i el xec de la butxaca de l’americana i ho va deixar amb molt de compte sobre l’escriptori. Va enretirar el femer que hi havia a la superfície —mistos fets servir, burilles, remolins de cendra, cartutxos de tinta buits, unes monedes, resguards d’entrades, paperots, un mocador brut— i va posar el bloc vermell al centre. Llavors va abaixar les persianes de l’habitació, es va treure tota la roba i es va asseure darrere l’escriptori. Era una cosa que no havia fet mai, però en certa manera li semblava oportú anar despullat en aquells moments. Es va estar allà assegut durant vint o trenta segons, provant de no moure’s, provant de no fer res més que respirar. Llavors va obrir el bloc vermell. Va agafar la ploma i va escriure les seves inicials, D.Q. (Daniel Quinn), a la primera pàgina. Era la primera vegada des de feia més de cinc anys que posava el nom autèntic en un dels seus blocs. Es va aturar un moment a reflexionar sobre aquest fet, però va decidir que no feia al cas. Va girar full. Va dedicar uns moments a estudiar la pàgina en blanc, pensant si no era un imbècil rematat. Llavors va fer pressió amb la ploma sobre la primera línia i va anotar la primera entrada en el bloc.


La cara de Stillman. O més ben dit: la cara de Stillman tal com era fa vint anys. Impossible saber si la cara de demà s’hi assemblarà. El que és cert és que no és la cara d’un boig. És una declaració legítima, això? A mi, almenys, em sembla una persona benigna, per no dir francament agradable. Amb un toc de tendresa i tot al voltant de la boca. Ulls blaus gairebé segur, amb tendència a humitejar-se. Cabells esclarissats ja llavors, per tant potser calb a hores d’ara i amb els cabells que li queden de color gris, o potser blancs i tot. Desprèn una estranya familiaritat: el típic home meditatiu, que potser quequeja, que potser lluita amb si mateix per contenir el torrent de paraules que li brollen de la boca.

El petit Peter. És necessari que m’ho imagini, o ho puc acceptar com a acte de fe? La foscor. M’imagino jo en aquella habitació, cridant. M’hi resisteixo. No penso ni tan sols que ho vulgui entendre. Amb quin propòsit? Això no és inventat, al capdavall. És un fet, una cosa que passa en el món, i jo representa que he de fer una feina, una cosa de no res, i he dit que sí. Si tot va bé pot ser ben fàcil i tot. No m’han llogat perquè comprengui: simplement perquè actuï. Això és nou. Tenir-ho present, costi el que costi.

Però com és allò que diu el Dupin d’Edgar Allan Poe? «Identificar l’intel·lecte del raonador amb el del seu adversari». Només que això, aquí, seria aplicable a Stillman pare. Cosa que segurament encara és pitjor.

Quant a Virginia, estic en un dilema. No solament pel petó, que es podria atribuir a una sèrie de raons; ni pel que Peter ha dit d’ella, perquè no té importància. Pel seu matrimoni? Potser sí. Per l’absoluta incongruència que representa. Podria ser que s’hi hagués casat pels diners? O que estigués d’alguna manera en combinació amb Stillman? Això canviaria radicalment les coses. Però, al mateix temps, no té sentit: per què m’hauria llogat a mi, aleshores? Per tenir un testimoni de les seves aparentment bones intencions? Potser sí. Però això sembla massa complicat. I en canvi, per què tinc la sensació que no me’n puc refiar?

Altra vegada la cara de Stillman. Fa estona que penso que l’havia vista abans. Potser fa anys, pel barri. Abans no el tanquessin.

Recordar la sensació que es té quan es porta roba d’un altre. Començar per aquí, penso. Suposant que ho hagi de fer. Recordar vells temps, fa divuit o vint anys, quan no tenia diners i els amics em donaven roba. Per exemple l’abric vell de J., a la universitat. I l’estranya sensació que tenia de ficar-me dins la seva pell. Això pot ser el començament.

I llavors, el més important de tot: recordar qui sóc. Recordar qui representa que sóc. No penso que això sigui cap joc. En canvi no hi ha res clar. Per exemple: qui ets? I, si et penses que ho saps, per què no dius la veritat? No tinc resposta. L’únic que puc dir és això: Escolteu-me. Em dic Paul Auster. Aquest no és el meu nom autèntic.





6


Quinn es va passar tot l’endemà al matí a la biblioteca de Columbia, amb el llibre de Stillman. Hi va arribar d’hora —va ser el primer d’entrar quan obrien—, i el silenci de les sales de marbre el reconfortava, com si l’haguessin deixat entrar en una mena de cripta de l’oblit. Després de mostrar ostensiblement la targeta d’alumini al conserge endormiscat de darrere el taulell, va agafar el llibre del prestatge, va pujar al segon pis i es va instal·lar en una butaca verda de pell, en una de les sales de fumadors. El matí lluminós de maig el sotjava des de fora com una temptació, com una invitació a vagarejar a l’aire lliure, però Quinn s’hi va resistir. Va girar la butaca per situar-se d’esquena a la finestra i va obrir el llibre.

El jardí i la torre: primeres impressions del Nou Món es dividia en dues parts de més o menys la mateixa llargada, «El mite del Paradís» i «El mite de Babel». La primera se centrava en els descobriments dels exploradors, de Colom fins a Raleigh. Stillman sostenia l’opinió que els primers que havien visitat Amèrica creien que havien descobert accidentalment el paradís, un segon Jardí d’Edèn. En la relació del seu tercer viatge, per exemple, Colom va escriure: «Perquè crec que allò és el Paradís Terrenal, on ningú no pot entrar si no és per voluntat divina». Quant a la gent d’aquelles terres, el 1505 ja escrivia Pietro Martire di Anghiera: «Sembla que visquin en aquella edat d’or de què parlen tant els autors antics, en què els homes vivien de manera innocent i senzilla, sense lleis que els constrenyissin, ni disputes, ni jutges ni querelles, i s’acontentaven simplement de satisfer la natura». O, com va escriure el sempre vigent Montaigne al cap de més de mig segle: «Penso que allò que veiem per pròpia experiència en aquelles nacions supera, no solament totes les descripcions amb què la poesia ha il·lustrat l’Edat d’Or i les invencions amb què ha representat l’aleshores feliç condició humana, sinó també la concepció i el desig mateix de la filosofia». Des del primer moment, segons Stillman, el descobriment del Nou Món va ser l’impuls accelerador del pensament utòpic, la guspira que infonia esperances en la perfectibilitat de la vida humana —des de Thomas More, el 1516, fins a Jerónimo de Mendieta, que uns anys després va profetitzar que Amèrica es convertiria en l’Estat teocràtic ideal, en una veritable Ciutat de Déu.

Però també hi havia un punt de vista contrari. Si, segons uns, els indis vivien en la innocència d’abans del pecat original, segons altres eren animals salvatges, diables amb forma humana. I el descobriment de caníbals al Carib no va contribuir a mitigar aquesta opinió. Els espanyols se’n servien per justificar l’explotació despietada dels indígenes amb finalitats mercantils. Perquè, si no considerem humà l’home que tenim al davant, poques restriccions de consciència afectaran el tracte que hi tinguem. No és fins al 1537, amb la butlla papal de Pau III, que els indis són declarats homes autèntics i dotats d’una ànima. Amb tot, el debat va continuar durant uns quants centenars d’anys fins a desembocar, d’una banda, en el «noble salvatge» de Locke i Rousseau —que assentaria els fonaments teòrics de la democràcia en una Amèrica independent—, i de l’altra en la campanya per exterminar els indis, sota la inextingible creença que l’únic indi bo era un indi mort.

La segona part del llibre començava amb una nova anàlisi de la caiguda dels primers pares. Basant-se molt de prop en Milton i en la crònica que en fa al Paradís Perdut —representativa de l’ortodòxia puritana—, Stillman sostenia que la vida humana, tal com la coneixem, no s’havia originat fins després del pecat original. Perquè, si bé el mal era absent del Paradís, també ho era el bé. Com deia el mateix Milton a l’Aeropagetica, «va ser arran d’haver tastat la pell d’una poma que el bé i el mal van irrompre en el món, com dos bessons impossibles de dividir». La glossa que Stillman feia d’aquesta frase era exageradament extensa. Sempre atent a la possibilitat de jocs de paraules, demostrava que el terme «tastar» era en realitat una al·lusió a la paraula llatina «sapere», que associem amb «sabor» però també amb «saber», i que per tant conté una referència subliminar a l’arbre de la saviesa: l’origen de la poma el sabor de la qual va introduir el coneixement en el món, és a dir, el bé i el mal. Stillman també feia notar la paradoxa de la paraula «dividir», que significa alhora «compartir» i «separar», englobant així dos significants iguals i contraris, cosa que al seu torn engloba un punt de vista sobre la llengua que segons Stillman era present en tota l’obra de Milton. Al Paradís Perdut, per exemple, cada paraula clau té dos sentits, el d’abans del pecat original i el de després. Per il·lustrar això va aïllar unes quantes d’aquestes paraules —sinistre, serpentí, deliciós— i va demostrar que l’ús que se’n feia abans de la caiguda era lliure de connotacions morals, mentre que després es va passar a fer-ne un ús obscur, ambigu, informat pel coneixement del mal. L’única tasca d’Adam al Paradís havia estat la d’inventar el llenguatge, de donar un nom a cada cosa i a cada criatura. En aquell estat d’innocència, la llengua d’Adam havia anat directa al moll de l’os del món. Les seves paraules no eren simplement etiquetes que posava a allò que veia: revelaven l’essència de les coses, els donaven vida en el sentit més literal. Les coses i els seus noms eren intercanviables. Després de la caiguda va deixar de ser així. Els noms es van desvincular de les coses; les paraules van esdevenir un conjunt de signes arbitraris; el llenguatge s’havia separat de Déu. La història del Paradís, per tant, no relata només la caiguda de l’home sinó també la caiguda del llenguatge.

En el Gènesi, més endavant, hi ha una altra història sobre el llenguatge. Segons Stillman, l’episodi de la Torre de Babel era una recapitulació exacta del que havia passat al Paradís, sinó que ampliant-ne el sentit i fent-lo extensiu a tota la humanitat. La història pren un significat especial si es té en compte el seu emplaçament en el llibre: capítol 11 del Gènesi, versicles 1-9. Es tracta de l’últim incident prehistòric que figura a la Bíblia. Després d’això, l’Antic Testament és exclusivament una crònica dels hebreus. Dit d’una altra manera: la Torre de Babel representa l’última imatge prèvia al veritable començament del món.

Els comentaris de Stillman continuaven al llarg de moltes pàgines. Començava amb un repàs històric de les diverses tradicions exegètiques relacionades amb l’episodi, donava compte de les moltes lectures errònies que havien anat sorgint al seu voltant i acabava amb un extens catàleg de llegendes de l’Aggadah (un compendi d’interpretacions rabíniques no relacionades amb qüestions legals). Era generalment acceptat, deia Stillman, que la Torre s’havia construït l’any 1996 després de la creació, uns escassos 340 anys després del Diluvi, «a fi que no ens dispersem per tota la terra». El càstig de Déu va ser una resposta a aquest desig, que contradeia una ordre que apareix més al principi del Gènesi: «Sigueu fecunds i multipliqueu-vos, pobleu la terra i domineu-la». Destruint la Torre, doncs, Déu condemnava l’home a obeir aquest mandat. Però una altra lectura veia la Torre com un repte fet a Déu. Van nomenar arquitecte de la Torre el primer cabdill del món, Nemrod: Babel havia de ser un santuari que simbolitzés la universalitat del seu poder. Això era el punt de vista prometeic de l’episodi, que se centrava en les frases «el cim de la qual arribi fins al cel» i «fem-nos un nom». La construcció de la Torre es va convertir en la passió primordial i obsessiva de la humanitat, més important i tot, al final, que la mateixa vida. Van arribar a ser més importants els maons que les persones. Les obreres no paraven ni per anar de part; es penjaven el nadó al davantal i reprenien la feina. Sembla que en la construcció hi participaven tres grups diferents: els que volien viure en el cel, els que volien declarar la guerra a Déu i els que volien retre culte a ídols. Al mateix temps els unia un esforç comú —«Tota la terra se servia d’una mateixa llengua i d’unes mateixes paraules»— i el poder latent d’una humanitat unida ultratjava Déu. «I Jahvè digué: “Tots ells formen un sol poble i parlen una mateixa llengua. Si comencen amb aquesta empresa, cap projecte ja no els serà impossible”». Aquestes paraules són un ressò conscient de les que Déu va pronunciar en expulsar Adam i Eva del Paradís: «“L’home s’ha fet com un de nosaltres, pel coneixement del bé i el mal. Si la seva mà pren també de l’arbre de la vida i en menja, viurà per sempre”. I Jahvè Déu el va treure del jardí d’Edèn…». Hi havia encara una altra lectura, que sostenia que la intenció de l’episodi era simplement explicar la diversitat dels pobles i de les llengües. Perquè, si tots els homes descendien de Noè i dels seus fills, com es podia donar compte de les enormes diferències entre cultures? Una altra de bastant semblant afirmava que es tractava d’una explicació de l’existència del paganisme i de la idolatria, donat que abans d’aquest episodi tots els homes eren presentats com a monoteistes en les seves creences. Quant a la mateixa Torre, deia la llegenda que una tercera part de l’estructura va quedar colgada sota terra, una altra la va destruir el foc i una altra va quedar dreta. Déu la va atacar de dues maneres per convèncer l’home que la destrucció era un càstig diví i no producte de l’atzar. Amb tot, la part que havia quedat dreta era tan alta que, de dalt estant, una palmera no es veia pas més grossa que una llagosta. També es deia que una persona podia caminar durant tres dies sota l’ombra de la Torre sense arribar-ne a sortir. I finalment —i Stillman, en això, s’hi estenia de manera especial—, es creia que qualsevol que mirés les ruïnes de la Torre oblidaria tot el que sabia.

El que no veia Quinn era què tenia a veure tot allò amb el Nou Món. Però llavors començava un altre capítol, i tot d’un plegat Stillman passava a comentar la vida de Henry Dark, un clergue de Boston que va néixer a Londres el 1649 (el dia de l’execució de Carles I), va arribar a Amèrica el 1675 i va morir en un incendi a Cambridge, Massachusetts, el 1691.

Segons Stillman, Henry Dark, de jove, havia estat secretari privat de John Milton —des del 1669 fins a la mort del poeta, cinc anys després—. Això a Quinn li va venir de nou, perquè recordava haver llegit no sé on que Milton, havent-se quedat cec, havia dictat la seva obra a una de les seves filles. Va saber que Dark era un abrandat purità, estudiant de teologia i devot seguidor de l’obra de Milton. Havent conegut el seu heroi un vespre, en una reunió íntima, va ser convidat a fer-li una visita la setmana següent. Això va anar seguit de més visites, fins que al final Milton va començar a confiar petites tasques a Dark: prendre dictats, guiar-lo pels carrers de Londres, llegir-li passatges de les obres dels antics. En una carta de 1672 que va escriure a la seva germana que vivia a Boston, Dark parlava de llargues disquisicions amb Milton sobre els matisos més subtils de l’exegesi bíblica. Llavors Milton va morir, i Dark va quedar desconsolat. Mig any després, trobant que Anglaterra era un desert, una terra que no li oferia res, va decidir emigrar a Amèrica. Arribava a Boston l’estiu del 1675.

Dels seus primers anys a Nova York se’n sabia poca cosa. Stillman suggeria la hipòtesi que hagués viatjat a l’oest i hagués escodrinyat territoris encara no explorats, però no podia trobar cap prova concreta per corroborar-ho. En canvi, algunes referències en els escrits de Dark indicaven que coneixia de prop els costums indis, cosa que induïa Stillman a teoritzar que potser havia conviscut un temps amb alguna de les tribus. Sigui com sigui, Dark no era esmentat públicament fins al 1682, en què el seu nom figurava al registre civil de Boston per haver contret matrimoni amb una tal Lucy Fitts. Dos anys després encapçalava la llista d’una petita congregació puritana als afores de la ciutat. La parella va tenir diversos fills, però van morir tots al cap de poc de néixer. Un dels fills —un tal John—, nascut el 1686, sí que va sobreviure, però el 1691 es ressenyava que la criatura havia caigut accidentalment per la finestra d’un segon pis i s’havia mort. Al cap d’un mes just, s’incendiava tota la casa i hi perdien la vida Dark i la seva dona.

Henry Dark s’hauria perdut en la foscor de la vida dels primers nord-americans si no hagués estat per una sola cosa: la publicació, l’any 1690, d’un pamflet titulat La nova Babel. Segons Stillman, aquesta obreta de seixanta-quatre pàgines era la crònica més visionària del nou continent que s’havia escrit fins aleshores. Si el seu autor no s’hagués mort tan poc temps després d’haver entrat en escena, no hi ha dubte que hauria tingut molt més ressò. Perquè resulta que la majoria d’exemplars del pamflet es van destruir en l’incendi en què va morir Dark. El mateix Stillman només n’havia pogut descobrir un, i encara per accident, a les golfes del seu domicili familiar, a Cambridge. Després d’un treball d’anys de recerca diligent, havia arribat a la conclusió que aquest era l’únic exemplar que se’n conservava.

La nova Babel, escrit en una prosa enèrgica i miltoniana, presentava els arguments per edificar un paradís a Amèrica. A diferència dels altres autors que havien escrit sobre el tema, Dark no considerava que el paradís fos un lloc que es pogués descobrir. No hi havia cap mapa que pogués indicar als homes com anar-hi, ni cap instrument de navegació que els pogués guiar cap a les seves costes. La seva existència, més aviat, era immanent a l’interior del mateix home: la idea d’un més enllà que podia ser que algun dia creés en l’ara i l’aquí. Perquè la utopia no era enlloc: ni tan sols, com explicava Dark, en la seva «verbalitat». I, si l’home havia d’arribar a engendrar la terra somiada, només podia ser construint-la amb les seves pròpies mans.

Dark basava les seves conclusions en una lectura de l’episodi de Babel com a llibre profètic. Inspirant-se àmpliament en la interpretació miltoniana de la caiguda, seguia el seu mestre en la mesura en què donava una importància desmesurada al paper del llenguatge. Però ell encara duia les idees del poeta una mica més enllà. Si la caiguda de l’home implicava també una caiguda del llenguatge, no era lògic suposar que seria possible reparar la caiguda, invertir-ne els efectes a base de reparar la caiguda del llenguatge esforçant-se per recrear la llengua que es parlava a l’Edèn? Si l’home podia aprendre a parlar aquesta llengua original de la innocència, no se’n derivava, per tant, que recuperaria un estat d’innocència en el seu interior? Només calia fixar-se en l’exemple de Crist, argüia Dark, per entendre que així era: no era un home, Crist?, no era un ésser de carn i ossos?; i no parlava aquesta llengua anterior a la caiguda? En el Paradís Recuperat, de Milton, Satanàs parla amb «enganyós doble sentit», mentre que, en el cas de Crist, les «accions s’adiuen amb les seves paraules / i atorguen expressió al seu gran cor, / l’omplen de bondat, seny i justícia / i li donen la forma perfecta». I, no havia enviat Déu «el seu Oracle vivent / al Món per ensenyar la seva voluntat final, / i envia el seu Esperit de la Veritat per habitar d’ara endavant / en els Cors pietosos, un Oracle interior / i requisit per conèixer tota la Veritat»? I, a causa de Crist, no va tenir la caiguda una feliç seqüela, no va ser una felix culpa, com instrueix la doctrina? Per tant, sostenia Dark, era evident que seria possible que l’home arribés a parlar la llengua original de la innocència i recuperés, sencera i intacta, la veritat del seu interior.

Tornant a l’episodi de Babel, aleshores Dark elaborava el seu projecte i anunciava el seu parer sobre el futur. Citant el segon versicle del capítol 11 del Gènesi —«Quan partiren de l’orient, trobaren una plana a la terra de Senaar i s’hi establiren»—, Dark afirmava que aquest passatge demostrava el desplaçament cap a l’oest de la vida humana i de la civilització. Perquè la ciutat de Babel —o Babilònia— estava situada a Mesopotàmia, a l’extrem oriental de la terra dels hebreus. Si alguna cosa hi havia a l’oest de Babel era l’Edèn, l’emplaçament original de la humanitat. El deure de l’home d’escampar-se per tota la terra —responent a l’ordre divina de «multipliqueu-vos… i pobleu la terra»— seguiria inevitablement una trajectòria occidental. I, quina terra hi havia, en tota la Cristiandat, més occidental que Amèrica? El moviment dels colonitzadors anglesos cap al Nou Món, per tant, es podia interpretar com la satisfacció de l’antic manament. Amèrica era l’últim estadi del procés. Una vegada s’hagués omplert el continent, hauria arribat l’hora d’un canvi en els destins de la humanitat. L’impediment a la construcció de Babel —que cal que l’home ompli la terra— quedaria eliminat. Aleshores tornaria a ser possible que tota la terra tingués una sola llengua i una sola parla. I, quan això passés, el paradís ja no podria ser gaire lluny. Així com Babel havia estat construïda 340 anys després del Diluvi, seria, segons la predicció de Dark, exactament 340 anys després de l’arribada del Mayflower a Plymouth que es compliria el manament. Perquè sens dubte eren els Puritans, el nou poble escollit de Déu, qui tenia a les mans el destí de la humanitat. A diferència dels hebreus, que havien defraudat Déu negant-se a acceptar el seu fill, aquests anglesos trasplantats escriurien el capítol final de la història abans que el cel i la terra no es tornessin finalment a ajuntar. Com Noè a l’arca, havien travessat els immensos corrents oceànics per dur a terme la seva sagrada missió.

Tres-cents quaranta anys, segons els càlculs de Dark, volia dir que l’any 1960 s’hauria enllestit la primera part de l’obra dels colonitzadors. S’haurien acabat d’assentar els fonaments de l’autèntica obra que havia de venir a continuació: la construcció de la nova Babel. Ja se’n veien, deia Dark, indicis esperançadors a la ciutat de Boston, perquè allà, més que enlloc més del món, el principal material de construcció era el maó —el qual, com especificava el versicle tercer del capítol 11 del Gènesi, era el material utilitzat en la construcció de Babel. L’any 1960, afirmava convençut, començaria a aixecar-se la nova Babel, que ja en la seva forma mateixa apuntava cap al cel, símbol de la resurrecció de l’esperit humà. Es reescriuria la història a la inversa. Allò que havia caigut seria redreçat; allò que s’havia destruït seria reconstruït. Una vegada enllestida, la Torre seria prou gran perquè hi cabessin tots els habitants del Nou Món. Cada persona tindria una habitació, i, així que entrés en aquella habitació, oblidaria tot el que sabés. Al cap de quaranta dies i quaranta nits en sortiria convertit en un home nou, parlant la llengua de Déu i en condicions d’habitar el segon i definitiu paradís.

Així acabava Stillman la sinopsi del pamflet de Henry Dark, datat el 20 de desembre de 1690, setantè aniversari de l’arribada del Mayflower.

Quinn va sospirar lleugerament i va tancar el llibre. La sala de lectura era buida. Es va inclinar cap endavant, va posar el cap entre les mans i va tancar els ulls. «Mil nou-cents seixanta», va dir en veu alta. Va provar de fer-se una imatge de Henry Dark, però no se’n sortia. No li venia al cap res més que foc, una resplendor de llibres que cremaven. Llavors, perdent el fil dels seus pensaments i d’on l’havien portat, va recordar de cop i volta que el 1960 era l’any en què Stillman havia tancat el seu fill.

Va obrir el bloc vermell i se’l va posar a la falda. Just quan s’anava a posar a escriure, però, va decidir que ja en tenia prou. Va tancar el bloc vermell, es va aixecar de la butaca i va tornar el llibre de Stillman al taulell de l’entrada. Quan va ser al peu de l’escala va encendre un cigarret, i va abandonar la biblioteca per sortir a l’aire lliure d’una tarda de maig.





7


Quinn va arribar a l’estació central amb temps de sobres. El tren de Stillman no arribava fins a les sis quaranta-u, però volia tenir temps per estudiar-se la geografia d’aquell lloc, per assegurar-se que Stillman no se li pogués escapar. Quan sortia del metro i entrava en aquell gran vestíbul, va veure que el rellotge acabava de marcar les quatre. L’estació ja s’havia començat a omplir amb la gentada de les hores punta. Obrint-se pas entre la pressió dels cossos que venien de cara, Quinn va recórrer totes les portes numerades, buscant escales ocultes, sortides no indicades, forats foscos. Va arribar a la conclusió que algú que decidís esfumar-se ho podria fer sense gaire dificultat. Només quedava esperar que ningú hagués advertit a Stillman que ell hi seria. Si l’havien avisat i aconseguia eludir-lo, això voldria dir que Virginia Stillman n’era la responsable. No hi havia ningú més. El consolava de saber que tenia un pla alternatiu per si la cosa sortia malament. Si Stillman no apareixia, Quinn aniria de dret al carrer 69 i exposaria clarament el que sabia a Virginia Stillman.

Amunt i avall de l’estació, s’anava fent memòria de la seva suposada identitat. La sensació de ser Paul Auster, com ja havia començat a observar, no era del tot desagradable. Si bé encara tenia el mateix cos, el mateix cap, els mateixos pensaments, li semblava com si d’alguna manera l’haguessin separat de si mateix, com si ja no hagués d’anar pel món amb la càrrega de la seva pròpia consciència. Gràcies a un simple truc de la intel·ligència, a un enginyós canvi de nom, se sentia incomparablement més lleuger i més lliure. Al mateix temps sabia que tot era una il·lusió; però això, segons com, reconfortava. En realitat no s’havia perdut a si mateix: només ho feia veure, i podia tornar a ser Quinn sempre que volgués. El fet que, ara, ser Paul Auster tingués un objectiu —un objectiu que cada cop se li feia més important—, li servia com una mena de justificació moral del joc i l’absolia d’haver de defensar aquella mentida. Perquè imaginar-se a si mateix com a Paul Auster se li havia convertit, interiorment, en sinònim de fer un bé a la humanitat.

Anava, doncs, amunt i avall de l’estació com ficat a dins del cos de Paul Auster, esperant que Stillman aparegués. Va mirar el sostre de volta del gran vestíbul i en va resseguir el fresc de constel·lacions. Hi havia bombetes que representaven les estrelles i dibuixos lineals de les figures celestials. Quinn no havia sabut veure mai la relació entre les constel·lacions i els seus noms. De petit s’havia passat moltes hores sota el cel nocturn, provant de relacionar els eixams d’agulles lluminoses amb la forma d’un ós, d’un toro, d’un arquer o d’un aiguader. Però no n’havia tret mai res, i se sentia estúpid com si tingués un punt en blanc al centre del cervell. Es preguntava si Auster, de petit, se’n devia sortir gaire més bé que ell.

A l’altra banda, ocupant la major part de la paret oest de l’estació, hi havia la foto publicitària de la Kodak, amb els seus colors brillants i inversemblants. L’escena, aquell mes, era un carrer d’algun poble de pescadors de Nova Anglaterra, potser Nantucket. Il·luminava l’empedrat una preciosa claror de primavera, hi havia testos amb flors de molts colors al llarg de les façanes de les cases i al fons de tot del carrer hi havia l’oceà, amb aquelles ones blanques i aquella aigua blavíssima. Quinn va recordar la vegada que havia anat a Nantucket amb la seva dona feia molt de temps, durant el primer mes de l’embaràs, quan el seu fill no era més que una ametlla diminuta a la panxa d’ella. Pensar en allò en aquells moments li resultava dolorós, i provava d’esborrar les imatges que se li formaven a dins del cap. «Mira-t’ho amb ulls d’Auster», es va dir, «i no pensis en res més». Va tornar a fixar l’atenció en la fotografia i es va sentir alleugerit de veure que el pensament li divagava cap al tema de les balenes, cap a les expedicions que havien sortit de Nantucket el segle passat, cap a Melville i les primeres pàgines de Moby Dick. Després, el pensament se li va desviar cap a les cròniques que havia llegit dels darrers anys de Melville, del vell taciturn que treballava a la duana de Nova York, sense lectors i oblidat de tothom. Llavors, de cop i volta, amb una gran claredat i precisió, va veure la finestra de Bartleby i, al seu davant, la paret nua de totxo.

Li van donar un copet al braç i, quan feia mitja volta per defensar-se, va veure un home menut i silenciós que li allargava un bolígraf verd i vermell. Clavada amb grapes al bolígraf hi havia una bandereta de paper blanc, que duia escrit en una cara: «Aquest article selecte és cortesia d’un sordmut. És la voluntat. Gràcies per la col·laboració». A l’altra cara de la bandereta hi havia un alfabet manual —aprengui a parlar amb els seus amics— que ensenyava les posicions de les mans per cada una de les vint-i-sis lletres. Quinn es va ficar la mà a la butxaca i li va donar un dòlar. El sordmut va fer un breu moviment de cap, se’n va anar i va deixar Quinn amb el bolígraf a la mà.

Ja eren més de les cinc. Quinn va decidir que resultaria menys vulnerable en un altre lloc, i es va traslladar a la sala d’espera. Era habitualment un lloc sinistre, ple de pols i de gent que no tenia on anar, però ara, al fort de l’hora punta, l’havien envaït homes i dones amb maletins, llibres i diaris. Li va costar de trobar un lloc per seure. Al cap de dos o tres minuts de buscar, va trobar un lloc en un dels bancs i es va encabir entre un home vestit de blau i una noia rabassuda. L’home llegia la secció d’esports del «Times», i Quinn va guipar per si podia llegir la crònica de la derrota dels Mets la nit abans. Era al tercer o quart paràgraf quan l’home se li va girar lentament, li va dedicar una mirada furibunda i, d’una estrebada, li va apartar el diari de la vista.

Després va passar una cosa estranya. Quinn va dirigir l’atenció a la noia de la seva dreta, per veure si hi havia res per llegir en aquella direcció. Li va calcular uns vint anys. Tenia uns quants grans a la galta esquerra, enfosquits amb una taca rosada de maquillatge barat, i a dins de la boca li espetegava una bola de xiclet. Però llegia un llibre, un llibre de butxaca amb tapes estridents, i Quinn es va inclinar lleugeríssimament cap a la dreta per si podia veure el títol. Era, contra totes les expectatives, un llibre que havia escrit ell: Abraçada suïcida, de William Wilson, la primera novel·la de Max Work. Aquesta situació se l’havia imaginada sovint: el plaer imprevist i sobtat d’ensopegar amb un dels seus lectors. S’havia imaginat la conversa i tot: primer es mostrava afablement confós mentre el desconegut elogiava el llibre, i després, a contracor i amb gran modèstia («ja que insisteix…»), accedia a dedicar-l’hi. Però ara que tenia lloc l’escena se sentia força decebut, inclús indignat. La noia que tenia al costat no li agradava, i l’ofenia la inèrcia amb què anava passant aquells fulls que li havien costat tant d’escriure. Va estar temptat d’arrencar-li el llibre de les mans i travessar corrent l’estació.

Li va tornar a mirar la cara, com per poder sentir les paraules que pronunciava mentalment, mirant-li els ulls com anaven corrent de banda a banda de la pàgina. La devia observar massa fixament, perquè un instant després es va girar amb una expressió irritada i li va dir:

—Algun problema, senyor?

Quinn va somriure dèbilment.

—No, cap —va dir—. Només pensava si et deu agradar el llibre.

La noia es va arronsar d’espatlles:

—N’he llegit de millors i de pitjors.

Quinn hauria volgut tallar la conversa aquí, però alguna cosa a dintre seu s’hi resistia. Abans no es pogués aixecar per anar-se’n, les paraules ja li havien sortit de la boca.

—El trobes emocionant?

La noia es va tornar a arronsar d’espatlles i va fer petar el xiclet sorollosament.

—Home. Hi ha un tros que el detectiu es perd que fa bastant por.

—I és llest, el detectiu?

—Sí, llest sí. Però xerra massa.

—Voldries que hi hagués més acció?

—Sí, suposo.

—Si no t’agrada, per què el llegeixes?

—No ho sé —la noia es va arronsar d’espatlles una vegada més—. Per passar l’estona, suposo. I a part, total és una novel·la.

Estava a punt de dir-li qui era però va pensar que no valia la pena. Aquella noia era un cas perdut. Si durant cinc anys havia mantingut en secret la identitat de William Wilson, ves si l’havia de revelar ara, i justament a una desconeguda mig imbècil. Però no per això deixava de ser desagradable, i va haver de fer esforços desesperats per empassar-se l’orgull. En comptes de clavar-li un cop de puny, es va aixecar bruscament i se’n va anar.

A dos quarts de set es va apostar davant de la porta vint-i-quatre. El tren estava previst que arribés a l’hora, i, tenint en compte que s’havia situat al centre de la sortida, Quinn va pensar que les possibilitats que tenia de veure Stillman eren considerables. Es va treure la fotografia de la butxaca i se la va tornar a estudiar, fixant-se sobretot en els ulls. Recordava haver llegit en algun lloc que els ulls eren l’única cosa de la fesomia que no canviava mai. Eren iguals des de la infància fins a la vellesa, i qualsevol que fos mínimament espavilat podia, teòricament, mirar els ulls d’una criatura en una fotografia i reconèixer la mateixa persona de vella. Quinn no sabia si creure-s’ho, però allò era tot el que tenia per tirar endavant, el seu únic pont amb el present. Però, una vegada més, la cara de Stillman no li deia res.

El tren va entrar a l’estació, amb un soroll que a Quinn li va recórrer tot el cos: un estrèpit desbaratat i febril que semblava que se li acoblés al pols i li bombés la sang a ratxes enrogallades. Llavors el cap se li va omplir amb la veu de Peter Stillman, com un bombardeig d’incongruències que se li estavellessin contra les parets del crani. Es va recomanar tranquil·litat però de poca cosa va servir. Contràriament a com s’havia imaginat que estaria en aquell moment, es notava excitat.

El tren anava ple, i tant va ser començar els passatgers a omplir l’andana i caminar en direcció a ell com formar-se una turba. Quinn s’anava donant copets nerviosos amb el bloc vermell a la cuixa esquerra, es posava de puntetes i escrutava la multitud. La gent aviat es va anar aglomerant al voltant seu. Hi havia homes i dones, nens i gent gran, adolescents i criatures, gent rica i gent pobra, homes negres i dones blanques, homes blancs i dones negres, orientals i àrabs, homes vestits de marró, de gris, de blau i de verd, dones vestides de vermell, de blanc, de groc i de rosa, nens amb vambes, nens amb sabates, nens amb botes de cowboy, gent grassa i gent prima, gent alta i gent baixa, cada persona diferent de totes les altres, cada persona irreductiblement singular. Quinn observava a tothom, ancorat en el seu lloc, com si tot l’ésser se li hagués exiliat en els ulls. Cada cop que s’acostava un home gran, ell es preparava per si era Stillman. Anaven i venien tan de pressa que no li vagava de desanimar-se, però en cada cara de persona gran li semblava descobrir-hi un pronòstic de com seria l’autèntic Stillman, i anava desplaçant ràpidament les esperances d’una cara a l’altra com si l’acumulació d’homes grans anunciés la imminent arribada de Stillman en persona. Per un breu instant, Quinn va pensar: «Ara veus què és, realment, fer de detectiu». Però, tret d’això, no pensava res. Vigilava. Allà plantat, entre la gentada que es movia, ell anava vigilant.

Quan van ser fora més o menys la meitat dels passatgers, Quinn va veure Stillman per primera vegada. La semblança amb la fotografia era inequívoca. No, no s’havia quedat calb, com Quinn s’imaginava. Tenia el cap blanc i el duia despentinat, amb flocs de cabells que se li enlairaven aquí i allà. Era un home alt i prim, sens dubte de més de seixanta anys i una mica carregat d’espatlles. En contradicció amb l’època de l’any, duia un abric marró, llarg i tronat, i caminava arrossegant una mica els peus. La fesomia semblava plàcida, amb una expressió entre pensativa i estupefacta. No es mirava el que hi havia al seu voltant ni semblava que l’interessés. Duia una sola maleta, una maleta de pell en altre temps esplèndida però ara molt atrotinada, lligada amb una corretja. Un parell de vegades, mentre avançava per l’andana, va deixar la maleta a terra per reposar un moment. Semblava que es mogués sense esforç, una mica arrossegat per la gent, sense saber si anar al mateix pas que els altres o deixar que l’avancessin.

Quinn va recular unes quantes passes i es va situar de manera que pogués desplaçar-se ràpidament a dreta o a esquerra, segons el que passés. Al mateix temps, li convenia mantenir-se prou lluny de Stillman perquè no notés que el seguien.

Quan va arribar al llindar de l’estació, Stillman va tornar a deixar la maleta a terra i es va aturar. En aquell moment Quinn es va permetre de donar un cop d’ull a la dreta de Stillman, per inspeccionar la resta de la gent i confirmar per partida doble que no s’equivocava. El que va passar llavors no té explicació possible. Darrere mateix de Stillman, visible a penes uns centímetres per sobre la seva espatlla dreta, un altre home es va aturar, es va treure un encenedor de la butxaca i va encendre un cigarret. La seva fesomia era clavada a la de Stillman. Per un moment, Quinn va pensar que era una il·lusió, una espècie d’aura que exhalaven els corrents electromagnètics del cos de Stillman. Però no: aquest altre Stillman es movia, respirava, parpellejava; les seves accions eren clarament independents de les del primer Stillman. El segon Stillman tenia tot un aire de prosperitat. Portava un trajo blau de qualitat, les sabates enllustrades i els cabells blancs ben pentinats, i els seus ulls posseïen la mirada perspicaç d’un home de món. També portava una maleta i prou: una elegant maleta negra, més o menys de la mateixa mida que la de l’altre Stillman.

Quinn es va quedar immòbil. No podia fer res sense risc d’equivocar-se. Qualsevol decisió que prengués —i alguna n’hauria de prendre— seria arbitrària, seria abandonar-se a l’atzar. La incertesa l’havia de perseguir fins al final. En aquell moment, tots dos Stillman es van tornar a posar en marxa. El primer va tirar cap a la dreta, el segon cap a l’esquerra. Quinn hauria volgut tenir un cos d’ameba, poder-se partir pel mig i arrencar a córrer en dues direccions alhora. «Fes alguna cosa», es va dir; «fes una cosa o altra, idiota».

Sense saber per què va tirar cap a l’esquerra, darrere el segon Stillman. Al cap de nou o deu passes es va aturar. Alguna cosa li deia que es penediria tota la vida del que estava fent. L’impulsava el despit, les ganes de castigar el segon Stillman per haver-lo desorientat. Es va girar i va veure el primer Stillman carranquejant en l’altra direcció. Segur que era aquell. Un personatge tan atrotinat, tan decrèpit i desconnectat del seu entorn… segur que el boig de Stillman era aquell. Quinn va respirar fondo, va deixar anar l’aire amb un cert tremolor al pit i en va tornar a agafar. No hi havia manera d’estar-ne segur: ni d’allò ni de res. Va anar al darrere del primer Stillman, afluixant el pas per compassar-lo amb el del vell, i el va seguir cap al metro.

Eren gairebé les set i les aglomeracions havien començat a disminuir. Per molt que semblés com atabalat, Stillman sabia molt bé on anava. El professor va anar de dret cap a l’escala del metro, va comprar el bitllet a la taquilla de baix i es va esperar, tranquillament, a l’andana de la línia de Times Square. Quinn va començar a perdre la por de ser descobert. No havia vist mai ningú tan absort en les seves cavil·lacions. Dubtava que arribés a advertir la seva presència ni plantant-se-li davant mateix.

Van anar amb metro fins al West Side, van travessar a peu els passadissos resclosits de l’estació del carrer 42 i van baixar unes altres escales fins als trens IRT. Mig quart més tard pujaven a l’exprés de Broadway, enfilaven ciutat amunt en un llarg trajecte de dues estacions i baixaven al carrer 96. Després de pujar lentament l’última escala, fent una pausa cada cop que Stillman deixava la maleta a terra i agafava aire, penetraven en el vespre blau-lila per la sortida de la cantonada. Stillman no va dubtar. Sense la menor pausa per situar-se, va tirar Broadway amunt pel cantó est del carrer. Quinn es va recrear, durant uns minuts, en la convicció irracional que Stillman es dirigia cap al seu domicili del carrer 107. Però, abans no tingués temps d’abandonar-se a un pànic absolut, Stillman s’aturava a la cantonada del carrer 99, s’esperava que el semàfor passés de vermell a verd i travessava a l’altre costat de Broadway. A mig camí de l’altra cantonada hi havia un petit antre de descamisats, l’hotel Harmony. Quinn hi havia passat moltes nits, i ja coneixia els borratxos i perdularis que s’hi arrossegaven. Es va estranyar de veure que Stillman obria la porta i entrava al vestíbul. S’havia imaginat que el vell triaria un allotjament més còmode. Però quan va veure, de fora estant i a través de la porta de vidre, que el professor es dirigia al taulell de recepció, escrivia el que sens dubte era el seu nom en el llibre de registre, agafava la maleta de terra i es ficava a l’ascensor, es va adonar que era allà on Stillman havia decidit d’estar-se.

Quinn es va esperar a fora dues hores, caminant amunt i avall d’una cantonada a l’altra, pensant que potser Stillman apareixeria per anar a sopar en alguna cafeteria de la zona. Però el vell no va aparèixer, i al final va pensar que se’n devia haver anat a dormir. Va trucar a Virginia Stillman des d’una cabina de la cantonada, li va fer un informe detallat dels fets i en acabat se’n va anar cap a casa, al carrer 107.





8


L’endemà al matí, i durant molts més matins consecutius, Quinn es va apostar en un banc de l’illa de vianants de la cruïlla carrer 99-Broadway. Hi arribava d’hora —mai després de les set— i s’asseia allà amb un cafè acabat de comprar, un panet amb mantega i un diari obert a la falda, observant la porta de vidre de l’hotel. Cap a les vuit sortia Stillman, sempre amb el seu abric llarg de color marró i amb una bossa de lona voluminosa i antiquada. Allò es va repetir idènticament durant quinze dies. El vell rondava pels carrers del barri, caminant a poc a poc, segons com fent uns avanços mínims, aturant-se, reprenent el pas, tornant-se a aturar, com si cada pas s’hagués de sospesar i de mesurar abans d’afegir-se a la suma total de passos. A Quinn, aquesta manera de desplaçar-se li resultava difícil. Ell estava acostumat a caminar enèrgicament, i tot aquell parar i engegar i arrossegar els peus se li començava a fer carregós, com si li destarotessin el ritme del cos. Era la llebre que empaita una tortuga, i s’havia d’esforçar constantment per anar frenant.

El que Stillman feia durant aquelles caminades no deixava de ser un misteri. Quinn, naturalment, podia veure amb els seus propis ulls el que passava, i s’ho apuntava tot al bloc vermell. Però el significat de tot allò se li escapava. Stillman no semblava mai que anés enlloc en particular, ni semblava tampoc que sabés on era. I en canvi, com si ho fes expressament, es mantenia sempre dins una àrea molt restringida, limitada al nord pel carrer 110, al sud pel carrer 72, a l’oest per Riverside Park i a l’est per Amsterdam Avenue. Per atzarosos que semblessin els seus itineraris —i el recorregut era diferent cada dia—, Stillman no traspassava mai aquells límits. Aquesta precisió desconcertava Quinn, perquè, en els altres aspectes, no semblava pas que Stillman tingués cap objectiu.

Quan caminava, Stillman no aixecava mai la vista. Tenia els ulls constantment fixos en la vorera, com si busqués alguna cosa. I efectivament, de tant en tant s’ajupia, recollia algun objecte de terra i l’escodrinyava detingudament, del dret i del revés, mentre el tenia a la mà. A Quinn li feia pensar en un arqueòleg que inspecciona trossos de terrissa en unes ruïnes prehistòriques. A vegades, després d’aquesta detallada inspecció, tornava a llençar l’objecte a la vorera. Però el més habitual era que obrís la bossa i l’hi diposités amb molt de compte. Llavors, ficant la mà en una butxaca de l’abric, en treia un bloc vermell —semblant al de Quinn però més petit— i hi escrivia amb gran concentració durant un o dos minuts. Enllestida aquesta operació, restituïa el bloc a la butxaca, agafava la bossa i reprenia la marxa.

A primera vista no semblava pas que els objectes que Stillman recollia tinguessin cap valor. No eren més que desferres, coses fetes malbé, trastos vells i desaparellats. En el transcurs d’aquells dies, Quinn va inventariar un paraigua plegable sense la tela, el cap d’una nina de goma, un guant negre, el cul d’una bombeta esclafada, diversos tipus de matèria impresa (revistes molles, diaris esmicolats), una fotografia estripada, peces anònimes de maquinària i tota una altra sèrie de deixalles que no va poder identificar. El fet que Stillman es prengués seriosament aquell rastreig d’escombriaire el tenia intrigat, però no podia fer res més que observar, apuntar el que veia en el bloc vermell, planar estúpidament sobre la superfície de les coses. Li agradava, d’altra banda, saber que Stillman també tenia un bloc vermell, com si això constituís un lligam secret entre ells dos. Sospitava que el bloc vermell de Stillman contenia respostes a les preguntes que se li havien anat acumulant al cap, i va començar a maquinar diverses estratagemes per robar-l’hi. Però l’hora de fer un pas com aquell encara no havia arribat.

Tret de recollir objectes pel carrer, no semblava pas que Stillman fes res més. De tant en tant s’aturava a menjar en algun lloc. Alguna vegada topava amb algú i mussitava una disculpa. Un dia va estar a punt d’atropellar-lo un cotxe travessant el carrer. Stillman no enraonava amb ningú, no entrava a cap botiga, no somreia. No se’l veia ni content ni trist. En dues ocasions en què la recapta havia estat excepcionalment abundant, va tornar a l’hotel al migdia i en tornava a sortir al cap d’uns minuts amb la bossa buida. La major part dels dies es passava més d’una hora o més de dues a Riverside Park, resseguint metòdicament els camins encimentats o forfollant els arbustos amb un bastó. El seu afany de trobar coses no disminuïa enmig de la vegetació. Pedres, fulles i branquillons anaven a parar de dret a la bossa. Una vegada, Quinn va observar que s’ajupia inclús per un cagalló sec de gos, l’ensumava a consciència i se’l guardava. I Stillman també hi reposava, en el parc. A la tarda, sovint després de dinar, seia en un banc amb la mirada perduda en el Hudson. Un dia que feia més calor que de costum el va veure ajaçat a l’herba, dormint. Quan es feia fosc, Stillman sopava a l’Apollo Coffee Shop del carrer 97 cantonada Broadway i després ja se’n tornava a l’hotel fins l’endemà. No va fer ni un sol intent d’entrar en contacte amb el seu fill. Això ho va confirmar Virginia Stillman, a qui Quinn trucava cada vespre quan arribava a casa.

L’essencial era no perdre el contacte. De mica en mica, Quinn va començar a sentir-se allunyat de les seves intencions inicials, i ara pensava si no s’hauria embarcat en un projecte sense cap ni peus. Era possible, naturalment, que Stillman es limités a esperar el moment propici i anés sumint el món en un estat letàrgic abans d’atacar. Però això implicaria que era conscient que el vigilaven, i Quinn ho considerava molt improbable. Fins ara havia fet bé la seva feina, mantenint-se a una distància prudent del vell, barrejant-se amb el trànsit del carrer, sense cridar l’atenció però tampoc prenent mesures dràstiques per amagar-se. En canvi, podia ser que Stillman hagués sabut des del principi que l’espiarien —o que ho hagués sabut per endavant i tot—, i que, per tant, no s’hagués pres la molèstia de descobrir qui era l’espia en qüestió. Què més tenia, si estava segur que el vigilaven? Un espia, una vegada descobert, sempre es podia substituir per un altre.

Quinn trobava reconfortant aquesta manera d’enfocar-ho, i va decidir de creure-se-la encara que no recolzés en cap base sòlida. Una de dues: o Stillman sabia el que es feia, o no ho sabia. I, si no ho sabia, aleshores Quinn no anava enlloc, perdia el temps. Era molt millor creure’s que tots aquells passos tenien realment algun propòsit. Si aquesta interpretació implicava acceptar que Stillman n’estava al corrent, aleshores Quinn ho acceptava com un article de fe, almenys ara com ara.

Quedava el problema de com ocupar el pensament mentre seguia el vell. Quinn estava acostumat a vagarejar. Les seves excursions per la ciutat li havien ensenyat a entendre les connexions entre l’interior i l’exterior. Fent servir el desplaçament sense rumb com a tècnica d’inversió, els dies més aconseguits arribava a fer entrar l’exterior a dins i, d’aquesta manera, usurpava la sobirania de la interioritat. Inundant-se d’exteriors, ofegant-se a si mateix en l’exterioritat, havia aconseguit un cert grau de control sobre els seus rampells de desesperació. Però seguir Stillman no era vagarejar. Stillman sí, que ho podia fer: Stillman podia anar tentinejant com un cec d’un lloc a l’altre, però això era un privilegi que a Quinn li era negat. Perquè ara ell estava obligat a concentrar-se en tot el que feia, per insignificant que fos. Una vegada i una altra el pensament se li posava a divagar, i poc després els passos li seguien el mateix camí. Això volia dir que estava constantment en perill d’accelerar el pas i de topar amb Stillman per darrere. Per prevenir-se contra aquest incident, va idear diversos mètodes d’afluixar el pas. El primer era dir-se a si mateix que ja no era Daniel Quinn. Ara era Paul Auster, i amb cada pas que feia mirava d’adaptar-se més còmodament als imperatius d’aquella transformació. Per ell Auster no era més que un nom, una closca sense contingut. Ser Auster volia dir ser un home sense interior, un home sense pensaments. I si no hi havia pensaments a la seva disposició, si la seva pròpia vida interior s’havia tornat inaccessible, aleshores no tenia enlloc on retirar-se. Com a Paul Auster no podia invocar cap record ni cap por, cap somni ni cap alegria, perquè totes aquelles coses, donat que pertanyien a Auster, a ell li eren una incògnita.

Per tant, s’havia de quedar únicament en la seva pròpia superfície, buscant sustentació a l’exterior. Tenir sempre la vista sobre Stillman no era, doncs, simplement una manera d’evadir-se del corrent dels seus propis pensaments: era l’únic pensament que es permetia de tenir.

La tàctica va funcionar relativament bé un parell de dies, però al final el mateix Auster començava a pansir-se amb aquella monotonia. Quinn veia que necessitava tenir alguna cosa més entre mans, alguna petita activitat que l’acompanyés mentre duia a terme la seva feina. Al final va ser el bloc vermell el que li va oferir la salvació. En lloc de limitar-se a apuntar uns quants comentaris informals com havia fet els primers dies, va decidir de consignar-ho tot amb el màxim detall possible. Fent servir el bolígraf que li havia venut el sordmut, va posar mans a l’obra amb diligència. No solament prenia nota dels gestos de Stillman, descrivia cada objecte que seleccionava o rebutjava i registrava l’hora exacta de cada fet, sinó que també anotava meticulosament l’itinerari dels vagabundeigs de Stillman, apuntant cada carrer per on passava, cada canvi de direcció i cada pausa que feia. A més a més de tenir-lo ocupat, el bloc vermell li feia afluixar el pas. Ara ja no hi havia perill d’ensopegar amb Stillman. El problema era més aviat no perdre’l de vista, procurar que no desaparegués. Perquè caminar i escriure no eren activitats fàcilment compatibles. Si des de feia cinc anys Quinn s’havia passat els dies fent una cosa i l’altra, ara provava de fer-les totes dues alhora. Al començament s’equivocava molt. Era especialment difícil escriure sense mirar la pàgina, i sovint descobria que havia escrit dues ratlles —o a vegades tres i tot— una sobre l’altra, amb el resultat d’un confús i il·legible palimpsest. Però mirar la pàgina volia dir parar-se, i allò augmentava les possibilitats de perdre Stillman de vista. Al cap d’un temps va decidir que tot depenia, bàsicament, de la posició. Va experimentar amb el bloc fent un angle de quaranta-cinc graus al seu davant, però va veure que aviat se li cansava el canell esquerre. Després va provar de posar-se el bloc davant mateix de la cara, guipant per sobre com un tafaner rematat, però era molt poc pràctic. A continuació va provar d’apuntalar-se el bloc al braç dret uns quants centímetres més amunt del colze, aguantant el darrere del bloc amb el palmell de la mà esquerra. Però li agafava rampa a la mà que escrivia i era impossible escriure a la meitat inferior de la pàgina. Finalment va decidir apuntalar-se el bloc al maluc esquerre, com ara la paleta d’un artista. Això ja estava més bé. La posició no era cansada, i la mà dreta podia aguantar el bolígraf sense la trava de cap altra obligació. Si bé aquest mètode també tenia els seus inconvenients, a la llarga semblava la combinació més còmoda. Perquè ara Quinn podia repartir l’atenció, a parts gairebé iguals, entre Stillman i el que escrivia, ara alçant la vista cap al tema, ara abaixant-la cap al text, mirant i prenent nota amb la fluïdesa d’un mateix gest. Amb el bolígraf del sordmut a la mà dreta i el bloc vermell al maluc esquerre, va continuar seguint Stillman durant nou dies més.

Les seves converses nocturnes amb Virginia Stillman eren breus. Tot i que el record del petó encara era fresc en la seva memòria, no hi havia hagut cap més expansió romàntica. Al principi es pensava que passaria alguna cosa. Amb un començament tan prometedor, estava segur que acabaria amb la senyora Stillman entre els braços. Però la part contractant s’havia afanyat a retirar-se darrere la màscara del contracte, i no s’havia referit ni un sol cop a aquell moment aïllat de passió. Potser Quinn s’havia malfixat en les seves esperances, pensant-se per un moment que era Max Work, un home que no deixava mai d’aprofitar-se d’aquell tipus de situacions. O potser era senzillament que Quinn començava a acusar la solitud amb més intensitat. Feia molt de temps que no havia tingut al costat l’escalfor de cap cos. Perquè la veritat era que havia començat a desitjar Virginia Stillman des del moment que la va veure, molt abans que tingués lloc el petó. I no era pas que l’actual manca d’incitació per part d’ella el privés de continuar imaginant-se-la despullada. Cada nit li desfilaven pel cap imatges lascives, i, per remotes que semblessin les possibilitats de fer-se realitat, no deixaven de constituir una agradable diversió. Molt més endavant, quan ja feia molt de temps que havia fet tard, es va adonar que en el fons havia alimentat la cavalleresca esperança de resoldre el cas de manera tan brillant, de deixar Peter Stillman fora de perill de manera tan ràpida i tan irrevocable, que conqueriria el desig de la senyora Stillman per tant de temps com volgués. Allò, naturalment, era un error. Però, de tots els errors que Quinn va cometre del principi fins al final, aquell no era pas pitjor que els altres.

Era el dia que feia tretze des que Quinn havia començat la investigació. Aquell vespre va arribar a casa seva molt espès. Se sentia desanimat, disposat a abandonar. Per més jocs que hagués estat jugant amb si mateix, per més històries que s’hagués inventat per poder anar tirant, no semblava que aquell cas pogués tenir cap substància. Stillman era un vell trastocat que havia oblidat el seu fill. Ni que el seguís fins a la fi del món no arribaria mai a passar res. Quinn va agafar el telèfon i va marcar el número dels Stillman.

—Estic a punt de deixar-ho córrer —va dir—. Pel que he pogut anar veient, Peter no corre cap perill.

—Això és precisament el que ell ens vol fer creure —va contestar la senyora Stillman—. No es pot arribar a fer una idea de la seva astúcia. Ni de la seva paciència.

—Ell pot ser que en tingui molta, però jo no. Llença els diners, senyora. I jo estic perdent el temps.

—N’està segur, que no l’ha vist? Això ho canviaria tot.

—No m’hi jugaria el coll, però vaja: n’estic segur.

—Doncs així què vol dir?

—Vull dir que no té per què preocupar-se. Almenys de moment. Si passés res més endavant, posi’s en contacte amb mi. Al primer senyal d’alarma em tindrà aquí de seguida.

Després d’una pausa, Virginia Stillman va dir:

—Pot ser que tingui raó. —Llavors, després d’una altra pausa—: Però, ni que sigui per tranquil·litzar-me una mica, penso si no podríem fer un tracte.

—Depèn de quin.

—Doncs això i prou: que ho allargui uns dies més. Per assegurar-se’n del tot.

—Amb una condició —va dir Quinn—. M’ho ha de deixar fer a la meva manera. Sense més traves. He de tenir llibertat per parlar-hi, per interrogar-lo, per poder arribar al fons d’una vegada.

—No seria arriscat, això?

—Vostè no cal que pateixi. No ficaré el rem. No s’ensumarà ni qui sóc ni què pretenc.

—I com s’ho farà?

—Això és problema meu. Tinc molts trumfos a la màniga. L’únic que ha de fer és confiar en mi.

—Bé, doncs: endavant. Suposo que no s’hi perd res.

—D’acord. Ho allargaré uns quants dies i veurem què passa.

—Senyor Auster.

—Sí?

—No sap com l’hi agraeixo. Aquests últims quinze dies, Peter ha estat més bé que mai; i sé que és gràcies a vostè. En parla contínuament. És com… no sé… com un heroi, per ell.

—I la senyora Stillman com ho veu?

—Doncs diguem que de la mateixa manera.

—És bo saber-ho. Potser algun dia ella me’n donarà motius a mi, per estar-li agraït.

—Tot és possible, senyor Auster. Recordi-ho.

—Ho recordaré. Fóra idiota, si no.

Quinn es va preparar un sopar lleuger a base d’ous remenats i torrades, es va beure una cervesa i es va asseure a l’escriptori amb el bloc vermell. Ja feia molts dies que hi anava escrivint coses, omplint pàgines i pàgines amb la seva lletra irregular i convulsa, però encara no havia gosat rellegir el que havia escrit. Ara que per fi ja li semblava entreveure un acabament, es va aventurar a donar-hi un cop d’ull.

Molt del que hi havia era difícil d’entendre, sobretot al principi. I, encara que pogués desxifrar les paraules, no semblava que valgués gaire la pena. «Cull llapis de terra a mig carrer, se’l mira, dubta, el posa a la bossa… Compra sandvitx en una xarcuteria… Seu en un banc del parc i rellegeix bloc vermell». Aquestes frases li semblaven sense el més mínim valor.

Tot era una qüestió de mètode. Si l’objectiu era entendre Stillman, arribar-lo a conèixer prou bé per poder anticipar el que faria, Quinn havia fracassat. Havia començat amb una informació limitada: els antecedents i la professió de Stillman, l’empresonament del seu fill, la seva pròpia detenció i hospitalització, un estrafolari treball d’erudició escrit quan teòricament encara estava bé del cap, i sobretot la certesa, per part de Virginia Stillman, que intentaria alguna cosa contra el seu fill. Però els fets del passat no semblava que tinguessin cap connexió amb els del present. Quinn estava profundament desil·lusionat. Sempre s’havia imaginat que el secret d’un bon detectiu era observar de prop els detalls. Com més precís era l’escrutini, més bons resultats donava. Això implicava que el comportament humà no es podia entendre; que, sota la infinita façana de gestos, de tics i de silencis, hi havia en realitat una coherència, un ordre, una font de motivacions. Però, després d’haver-se escarrassat a recollir tots aquests efectes superficials, Quinn no es trobava gens més a prop de Stillman que quan havia començat a seguir-lo. Havia viscut la vida de Stillman, havia caminat al seu pas, havia vist tot el que havia vist ell, i l’únic que ara podia percebre era la impenetrabilitat d’aquell home. En comptes d’escurçar la distància que hi havia entre ell i Stillman, havia vist com el vell se li anava escapant dels dits per molt que encara no l’hagués perdut de vista.

Sense cap motiu concret de què ell fos conscient, Quinn va buscar una pàgina en blanc del bloc vermell i va esbossar un petit mapa de la zona per on Stillman havia estat rondant.



Llavors, repassant atentament les notes, va començar a traçar amb el bolígraf els moviments que Stillman havia fet durant un dia determinat, el dia que havia començat a registrar exhaustivament tots els recorreguts del vell. El resultat va ser el següent:



Va quedar sorprès de veure com Stillman havia vorejat el contorn del territori, sense acostar-se al centre ni una sola vegada. El diagrama semblava una mica un mapa d’un estat imaginari del Midwest. Tret de les onze cantonades Broadway amunt, al principi, i de la sèrie de giragonses que il·lustraven les divagacions de Stillman per Riverside Park, el dibuix també s’assemblava a un rectangle. Però d’altra banda, donada l’estructura quadrangular dels carrers de Nova York, també podria ser un zero o bé la lletra «O».

Va passar a l’endemà per veure què descobria. Els resultats no s’assemblaven de res als del dia abans.



Aquest dibuix li recordava un ocell, potser un ocell de presa, amb les ales esteses i planant a una certa altura. Al cap d’un moment, aquesta interpretació li semblava massa rebuscada. L’ocell es va esvair i en el seu lloc hi quedaven només dues formes abstractes, unides pel pont diminut que Stillman havia format en dirigir-se a l’oest, cap al carrer 83. Quinn es va aturar un moment a sospesar el que feia. Eren gargots sense sentit? Era una manera poca-solta de malgastar el vespre o bé un intent de descobrir alguna cosa? Fos quina fos la resposta, s’adonava que era inacceptable. Si no era altra cosa que passar l’estona, per què havia triat una manera tan laboriosa? O és que estava tan confús que ja no es veia amb cor ni de pensar? Però d’altra banda, si el que feia no era simplement passar l’estona, què era exactament el que pretenia? Tenia la impressió que buscava algun senyal. Escorcollava el caos dels moviments de Stillman per trobar-hi algun indici de lògica. Això només volia dir una cosa: que es resistia a considerar arbitraris els actes de Stillman. Hi volia descobrir un sentit, per enigmàtic que fos. Això era, per si sol, inacceptable. Perquè volia dir que es permetia de negar els fets, i això, com sabia perfectament, era el pitjor que podia fer un detectiu.

Fos com fos, va decidir continuar. Encara era d’hora —no eren ni les onze—, i ben mirat no li podia fer cap mal. El resultat del tercer mapa no mostrava cap semblança amb el dels altres dos.



Ja no semblava que pogués tenir cap dubte del que passava. Deixant de banda les giragonses pel parc, estava segur que el que tenia al davant era la lletra «E». Suposant que el que representava el primer diagrama fos la lletra «O», aleshores semblava legítim de suposar que les ales d’ocell del segon eren la lletra «W». Era cert que les lletres O-W-E formaven una paraula,* però Quinn encara no volia aventurar cap conclusió. Aquest inventari no l’havia començat fins al cinquè dia dels recorreguts de Stillman, i la identitat de les quatre primeres lletres podia ser qualsevol. Es penedia de no haver començat abans, conscient que el misteri d’aquelles quatre lletres era irrecuperable. Però potser, si tirava endavant, podria compensar el temps perdut. Si arribava al final potser podria intuir el principi.

El diagrama del dia següent suggeria una forma que semblava la lletra «R». Igual que les altres, es complicava amb nombroses irregularitats, aproximacions i floritures en el tros del parc. Quinn continuava aferrant-se a una aparença d’objectivitat, i s’esforçava a mirar-s’ho com si d’entrada no esperés trobar-hi una lletra de l’alfabet. Havia de reconèixer que no hi havia res segur: podia ser perfectament que no tingués cap sentit. Potser el que feia era buscar figures en els núvols, com quan era petit. Però, realment, les coincidències eren impressionants. Si fos només un mapa el que recordés una lletra —o ni que fossin dos—, ho hauria descartat considerant-ho un caprici de l’atzar. Però quatre de seguides ja resultava excessiu.

El dia següent li oferia una tortuosa «O», un dònut aixafat d’un cantó amb tres o quatre línies dentades que sortien per l’altre. Llavors venia una pulcra «F», amb els terbolins abarrocats de costum en un costat. Després hi havia una «B» que semblaven dues capses posades una sobre l’altra a la bona de Déu, amb serradures d’embalar sobresortint per les vores. A continuació venia una «A» tota vacil·lant i amb una certa retirada a una escala de mà amb graons a cada costat. I finalment hi havia una altra «B», precàriament decantada sobre un punt únic i pervers, com una piràmide de cap per avall.

Llavors va copiar les lletres per ordre: owerofbab. Quan es va haver passat un quart jugant-hi, canviant-ne la col·locació, separant-les, refent la seqüència, va tornar a l’ordre inicial i les va escriure de la manera següent: ower of bab. La solució semblava tan grotesca que de poc si no es desmaia. Tot i tenint en compte que li faltaven els quatre primers dies i que Stillman encara no havia acabat, la solució semblava inqüestionable: the tower of babel.

Per un moment, els pensaments de Quinn van volar cap a les últimes pàgines d’Arthur Gordon Pym i el descobriment dels estranys jeroglífics de la paret interior de l’avenc: unes lletres inscrites sobre la mateixa terra, com si volguessin dir alguna cosa que ja no podia entendre ningú. Però això, rumiant-ho bé, no semblava apropiat: Stillman no havia deixat cap missatge enlloc. És cert que havia creat unes lletres amb el moviment dels seus passos, però no havien estat escrites. Era com quan fas un dibuix a l’aire amb el dit: la imatge s’esvaeix al mateix temps de dibuixar-la. No queda cap resultat, cap rastre ni senyal del que has fet.

I tanmateix, els dibuixos existien; no en els carrers on havien estat traçats, però sí en el bloc vermell de Quinn. Qui sap si Stillman s’havia assegut cada nit a la seva habitació a planificar el trajecte de l’endemà, o bé els havia improvisat sobre la marxa. Era impossible de saber-ho. Tampoc sabia quines intencions podien haver guiat Stillman a traçar aquells dibuixos. Eren senzillament alguna espècie de notes personals, o bé un missatge destinat als altres? Si més no, va pensar Quinn al final, allò volia dir que Stillman no havia oblidat Henry Dark.

Quinn no es volia deixar endur pel pànic. En un esforç per mantenir la calma, va provar d’imaginar-se les coses pel cantó més negatiu. Si s’ho pintava al més negre possible, sempre podia ser que la realitat no ho fos tant. Va desglossar les coses de la manera següent: Primer: Stillman, efectivament, tramava alguna cosa contra Peter. Resposta: aquesta premissa ja existia d’entrada. Segon: Stillman sabia que el seguirien, que li controlarien els moviments i que el missatge seria desxifrat. Resposta: això no alterava gens el fet essencial, que era que calia protegir Peter. Tercer: Stillman era molt més perillós del que semblava en un principi. Resposta: això no volia dir que s’hagués de sortir amb la seva.

Això, en certa manera, el va ajudar. Però les lletres continuaven horroritzant-lo. Tot plegat era tan oblicu, tan diabòlic en les seves circumlocucions, que es resistia a acceptar-ho. Llavors van venir els dubtes, i, com obeint unes ordres, li van omplir el cap de veus burletes i reiterades. Tot plegat eren imaginacions seves. Les lletres no eren lletres en absolut. Les havia vistes simplement perquè les volia veure. I, encara suposant que fossin lletres el que els diagrames formaven, no era més que una coincidència. Stillman no hi tenia res a veure. Tot era un accident, una broma que s’havia fet a si mateix.

Va decidir anar-se’n al llit, va dormir a batzegades, es va despertar, es va passar mitja hora escrivint en el bloc vermell, se’n va tornar al llit. El seu últim pensament, abans d’adormir-se, va ser que probablement encara li quedaven dos dies, ja que Stillman no havia completat el missatge. Quedaven les dues últimes lletres, la «E» i la «L». Se li van dispersar els pensaments. Va arribar en una mena de llimbs plens de fragments, un lloc de coses sense nom i noms sense significat. Llavors, lluitant contra el sopor per última vegada, es va dir a si mateix que la paraula El significava Déu en hebreu antic.

En el somni que va tenir —i que després oblidaria— es trobava a l’abocador del poble de la seva infància, furgant enmig d’una muntanya d’escombraries.





9


La primera trobada amb Stillman va tenir lloc a Riverside Park. Era mitja tarda d’un dissabte ple de bicicletes, de gent que passejava el gos i de criatures. Stillman seia tot sol en un banc, sense fixar la vista en res determinat i amb el petit bloc vermell a la falda. Hi havia llum pertot arreu, una llum immensa que era com radiacions que es desprenguessin de cada cosa en què es posaven els ulls, i allà dalt, a les branques dels arbres, bufava constantment una brisa que movia les fulles amb un zumzeig apassionat, un pujar i baixar que alenava amb la regularitat de l’escuma.

Quinn havia programat amb detall tots els seus moviments. Fingint ignorar Stillman, es va asseure en el banc al seu costat i, amb els braços plegats sobre el pit, es va posar a mirar en la mateixa direcció que ell. Cap dels dos no deia res. En reflexions posteriors, Quinn calcularia que s’havien estat d’aquella manera uns quinze o vint minuts. Llavors, sense avisar, es va girar cap al vell i se’l va mirar fit a fit, clavant la mirada obstinadament sobre aquell perfil arrugat. Quinn concentrava tota la força en els ulls, com si poguessin arribar a perforar el crani de Stillman. Aquest mirar fixament va durar cinc minuts.

Al final, Stillman es va girar cap a ell. Amb una veu de tenor sorprenentment cadenciosa, va dir:

—Ho sento, però no m’és possible d’enraonar amb vostè.

—Jo no he dit res —va dir Quinn.

—És veritat —va dir Stillman—. Però ha d’entendre que no tinc costum de parlar amb desconeguts.

—Li repeteixo —va dir Quinn— que jo no he dit res.

—Sí, ja ho he sentit la primera vegada. Però, no l’interessa saber per què?

—Doncs la veritat és que no.

—Ben dit. Veig que és un home de seny.

Quinn es va arronsar d’espatlles, negant-se a contestar. Tota la seva persona emanava indiferència.

Stillman va reaccionar amb un somriure radiant, es va inclinar cap a Quinn i li va dir, amb un to conspirador:

—Em fa l’efecte que ens podem avenir.

—Ja en parlarem —va dir Quinn, després d’una llarga pausa.

Stillman va riure —un ha! breu i sonor—, i després va continuar:

—No és que em desagradin els desconeguts en si. L’únic és que prefereixo no parlar amb la gent si no s’han presentat. Abans que res he de saber com se diuen.

—Però quan has dit com te dius ja has deixat de ser un desconegut.

—Exacte. Per això no parlo mai amb desconeguts.

Quinn anava preparat i sabia què contestar. No l’agafaria desprevingut. Com que tècnicament era Paul Auster, el nom que havia d’amagar era aquell. Qualsevol altra cosa, ni que fos la veritat, seria un invent, una màscara per amagar-se i estar segur.

—En aquest cas —va dir—, el complauré amb molt de gust. Em dic Quinn.

—Ah —va dir Stillman, movent el cap pensativament—. Quinn.

—Sí, Quinn. Q, U, I, N, N.

—Està bé. Vaja, vaja. Quinn. Mmmm. Sí. Molt interessant. Quinn. Un nom amb molta ressonància. Rima amb vint, oi?

—Justa. Sí senyor.

—I amb sovint, també, si no m’equivoco.

—No, no s’equivoca.

—I també amb Dublín, i amb Pequín. O no?

—Sí.

—Mmmm. Molt interessant. Li veig moltes possibilitats, a aquesta paraula: Quinn… la quinta essència… de la quiditat. Quin, quina, quinina, quinidina, quinqué… Mmmm. I rima amb tint. I amb instint, per descomptat. Mmmm. Molt interessant. I amb esplín. I amb laberint i tot, rima. Mmmm. Sí, molt interessant. Senyor Quinn, el seu nom m’atrau enormement. Es dispara en moltes direccions alhora.

—Sí, jo també ho he notat sovint.

—La majoria de gent no s’hi fixa, en aquestes coses. Pensen que les paraules són com pedres, com grans objectes inamovibles sense vida, com mònades que no canvien mai.

—Les pedres poden canviar. Les pot desgastar el vent o l’aigua. Es poden erosionar. Es poden triturar. Les podem transformar en terrissa, o en grava, o en pols.

—Exacte. Ja he vist de seguida que era un home assenyat, senyor Quinn. Hi ha molta gent que no m’ha sabut interpretar, i això ha perjudicat la meva obra. L’ha perjudicada enormement.

—La seva obra?

—Sí, la meva obra. Els meus projectes, les meves investigacions, els meus experiments.

—Ah.

—Sí. Però, amb tot i els contratemps, no he arribat mai a desanimar-me del tot. Actualment, per exemple, treballo en una de les coses més importants que hagi fet mai. Si surt bé, em sembla que em donarà la clau cap a una sèrie de descobriments decisius.

—La clau?

—Sí, la clau. Una cosa per obrir portes tancades.

—Ah.

—Naturalment, ara com ara em limito a recollir dades; a recopilar proves, per dir-ho així. Després hauré de coordinar tot el que hagi trobat. És una feina que exigeix moltíssim, una cosa feixuga com no se’n pot fer una idea. Sobretot per un home de la meva edat.

—M’ho imagino.

—Exacte. Hi ha tanta feina per fer, i tan poc temps per fer-la… Cada matí em llevo a punta de dia. He de sortir faci el temps que faci, no puc parar mai, sempre caminant, anant d’un lloc cap a l’altre. És esgotador, cregui’m.

—Però val la pena.

—Tot sigui per la Veritat. Qualsevol sacrifici és poc.

—Sens dubte.

—El que jo he entès no ho ha entès ningú més, senyor Quinn. Sóc el primer. Sóc l’únic. I això em carrega d’una gran responsabilitat.

—El món damunt les espatlles.

—Sí, per entendre’ns. El món, o el que en queda.

—No m’ho imaginava tan feixuc.

—Doncs ho és. I potser més i tot.

—Ah.

—És que el món està desintegrat, sap? I la meva feina és recompondre’l.

—Doncs Déu n’hi do.

—Ja ho sé. Però l’únic que jo busco és el principi. Això ho pot fer perfectament un home sol. Si aconsegueixo posar els fonaments, el que és la feina de reconstrucció ja la podran fer unes altres mans. L’important és la premissa, el teòric primer pas. I això, per desgràcia, no hi ha ningú més que ho pugui fer.

—I ha fet gaires progressos?

—Uns progressos enormes. De fet, em sembla que sóc a les portes d’un descobriment decisiu.

—Em tranquil·litza de saber-ho.

—És una idea reconfortant, sí. I tot es deu a la meva intel·ligència, a la claredat enlluernadora del meu cervell.

—No en dubto gens.

—He comprès la necessitat de limitar-me, sap? De treballar en un terreny prou restringit perquè tots els resultats puguin ser definitius.

—La premissa de la premissa, com si diguéssim.

—Això mateix: el principi del principi, el mètode operatiu. El món està desintegrat, senyor Quinn. No solament hem perdut el sentit de la finalitat, sinó el llenguatge per parlar-ne. Això, sens dubte, són qüestions espirituals, però tenen els seus equivalents en el món material. El meu pas més brillant ha estat limitar-me a les coses físiques, a allò que és immediat i tangible. Els motius són elevats, però la meva feina actual té lloc en el reialme del quotidià. Per això és tan habitual que m’interpretin malament. Però és igual. Ara ja he après a no donar-hi importància, a aquestes coses.

—Una reacció admirable.

—L’única possible. L’única digna d’un home de la meva talla. Vaig en camí d’inventar un nou llenguatge, senyor Quinn. Amb una feina així entre mans, l’estupidesa dels altres no m’afecta. I, a més a més, tot és part de la malaltia que vull curar.

—Un nou llenguatge?

—Sí senyor. Un llenguatge que per fi expressarà el que necessitem expressar. Perquè les nostres paraules ja no es corresponen amb el món. Quan les coses eren íntegres, teníem la confiança que les nostres paraules les podien expressar. Però de mica en mica aquestes coses han anat trossejant-se, esmicolant-se, abismant-se en el caos. I, en canvi, les nostres paraules encara són les mateixes. No s’han adaptat a la nova realitat. Per això cada vegada que volem parlar del que veiem ho fem d’una manera falsa, distorsionant allò mateix que volem representar. Tot plegat és un desgavell. Però les paraules, com vostè mateix diu, són capaces de canviar. El problema és com demostrar-ho. Per això ara treballo amb els mitjans més senzills possibles; tan senzills que ho pot entendre una criatura i tot. Agafem una paraula que designi una cosa: «paraigua», per exemple. Quan jo dic la paraula «paraigua» vostè veu l’objecte mentalment. Veu una espècie de bastó, amb unes barnilles articulades a la punta que formen l’armadura d’una tela impermeable que, quan s’obre, el protegeix de la pluja. Aquest últim detall és important. Un paraigua no és simplement una cosa, sinó una cosa que realitza una funció. Dit d’una altra manera: expressa la voluntat de l’home. Si ens parem a rumiar-ho, tots els objectes són semblants al paraigua en tant que realitzen una funció. Un llapis és per escriure, una sabata és per posar-se-la, un cotxe és per conduir-lo. Però ara jo pregunto: què passa si una cosa deixa de realitzar la seva funció? És encara la mateixa cosa, o ha passat a ser-ne una altra? Si al paraigua li estripem la tela, continua sent un paraigua? Obrim les barnilles, ens el posem sobre el cap, caminem sota la pluja i quedem xops. Se’n pot continuar dient un paraigua, d’aquest objecte? En general, la gent bé ho fa. A tot estirar diran que és un paraigua espatllat. Per mi això és un greu error, i la font de tots els nostres problemes. Si ja no pot realitzar la seva funció, el paraigua ha deixat de ser un paraigua. Pot ser que recordi un paraigua, pot ser que abans hagués estat un paraigua, però ara s’ha convertit en una altra cosa. En canvi la paraula continua sent la mateixa. Per tant, ja no pot expressar la cosa. És imprecisa; és falsa; amaga la cosa que hauria de revelar. I, si no podem ni designar un objecte quotidià i corrent que portem a la mà, com podem pretendre de parlar de les coses que ens incumbeixen de debò? Fins que no puguem començar a incorporar la noció de canvi a les paraules que fem servir, continuarem perduts.

—I la seva obra?

—La meva obra és molt senzilla. He vingut a Nova York perquè és el lloc més desolat de tots, el més abjecte. El desmembrament és pertot arreu, el desgavell és general. Només s’han d’obrir els ulls per veure-ho. Gent desmembrada, coses desmembrades, pensaments desmembrats. Tota la ciutat és un femer. Serveix admirablement els meus propòsits. Els carrers em resulten una font inacabable de material, un magatzem inexhaurible de coses fetes malbé. Cada dia surto amb la meva bossa i recullo objectes que em semblin dignes d’investigació. Les mostres que tinc es compten per centenars: de l’objecte estellat a l’esmicolat, de l’abonyegat a l’esclafat, del polvoritzat al podrit.

—I què en fa, d’aquestes coses?

—Els poso noms.

—Noms?

—Invento paraules noves que es corresponguin amb les coses.

—Ah. Ara ho entenc. Però, com ho decideix? Com sap si la paraula que ha trobat és l’adequada?

—No m’equivoco mai. És una funció del meu geni.

—Me’n podria donar un exemple?

—D’una de les meves paraules?

—Sí.

—Ho sento, però no és possible. És el meu secret, comprengui-ho. Quan hauré publicat el llibre ho sabran vostè i la resta del món. Però ara com ara m’ho he de reservar.

—Informació confidencial.

—Exacte. Ultrasecreta.

—Llàstima.

—No hi pateixi massa. Ja falta poc perquè acabi d’ordenar els meus descobriments. I aleshores començaran a passar grans coses. Serà el fet més important de la història de la humanitat.

La segona trobada va tenir lloc l’endemà al matí, poc després de les nou. Era diumenge i Stillman havia sortit de l’hotel una hora més tard que de costum. Va caminar dues cantonades fins al lloc on esmorzava habitualment, el Mayflower Cafe, i es va asseure en una taula del fons, en un racó. Quinn, ara ja més atrevit, va seguir el vell fins a dins de la cafeteria i es va asseure a la mateixa taula, davant seu mateix. Durant un o dos minuts no va semblar que Stillman advertís la seva presència. Després, alçant la vista de la carta, va estudiar la cara de Quinn amb actitud abstreta. Era evident que no recordava la trobada del dia abans.

—Ens coneixem? —va preguntar.

—No ho crec —va dir Quinn—. Em dic Henry Dark.

—Ah —va dir Stillman, movent el cap amb aprovació—. Un home que comença pel més essencial. Així m’agrada.

—Sóc dels que van al gra, jo —va dir Quinn.

—A quin gra es refereix?

—Al de mostassa, naturalment.

—Ah, sí. El gra de mostassa, és clar —Stillman va mirar Quinn a la cara, aquesta vegada amb més deteniment però també, pel que semblava, amb una certa confusió—. Perdoni —va afegir—, però no recordo com es diu. Sé que m’ho ha dit no fa gaire, però m’ha marxat del cap.

—Henry Dark —va dir Quinn.

—Justa. Sí, ara em ve a la memòria. Henry Dark. —Stillman va fer una llarga pausa i després va moure el cap negativament—. Ho sento, senyor, però això no és possible.

—Per què?

—Perquè Henry Dark no existeix.

—Potser és que jo sóc un altre Henry Dark. Un de diferent del que no existeix.

—Mmmm. Ja veig per on va. És veritat que a vegades hi ha dues persones que es diuen igual. És molt possible que vostè es digui Henry Dark. Però no és l’autèntic.

—És un amic seu?

Stillman es va posar a riure, com si allò fos un acudit.

—No exactament —va dir—. La veritat és que Henry Dark no ha existit mai. Me’l vaig inventar. És fictici.

—Apa —va dir Quinn, fingint incredulitat.

—Com ho sent. És un personatge d’un llibre que vaig escriure. Una invenció.

—Em costa molt de creure.

—És el que tothom deia. Els vaig enganyar a tots.

—Increïble. I es pot saber per què ho va fer?

—Doncs perquè el necessitava. En aquell temps jo tenia certes idees que eren massa perilloses i polèmiques, i vaig fer veure que provenien d’una altra persona. Era una manera de protegir-me.

—I per què va triar el nom de Henry Dark?

—És un nom que està bé, no troba? A mi m’agrada molt. Un nom ple de misteri, i al mateix temps molt apropiat. M’anava com l’anell al dit. I, a més a més, tenia un significat secret.

—L’al·lusió a l’obscuritat?

—No, no. Això és massa evident. Eren les inicials, H.D. Això era més important.

—Per què?

—No vol provar d’endevinar-ho?

—No ho crec.

—Sí home, provi-ho. Digui tres coses: si no ho endevina, llavors l’hi diré.

Quinn va estar un moment en silenci, esforçant-se per trobar una bona resposta.

—Henry David? Com Henry David Thoreau?

—Fred, fred.

—I simplement H.D., com a al·lusió a la poetessa Hilda Dolittle?

—Més fred encara.

—Doncs a veure: va l’última. H.D. H…D… Un moment… no serà pas… un moment… Ah. Sí, ja ho tinc. La H és l’inicial d’Heràclit, el filòsof ploraner, i la D és la de Demòcrit, el filòsof rialler. Heràclit i Demòcrit… els dos pols de la dialèctica.

—Una resposta prou intel·ligent.

—I ho he encertat?

—No, és clar que no. Però no deixa de ser una resposta intel·ligent.

—No podrà dir que no m’hi hagi esforçat.

—Té raó. Per això el recompensaré amb la resposta correcta, perquè s’hi ha esforçat. Preparat?

—Preparat.

—Les inicials H.D. de Henry Dark fan referència a Humpty Dumpty.

—A qui?

—A Humpty Dumpty. Sí, home: l’ou Humpty Dumpty. —El de «Humpty Dumpty seia a la paret»?

—Exacte.

—No ho entenc.

—Humpty Dumpty: l’encarnació més pura de la condició humana. Fixi-s’hi bé. Què és un ou? Un ou és allò que encara no ha nascut. Una paradoxa, no troba? Com pot ser viu Humpty Dumpty si encara no ha nascut? I en canvi és viu, d’això no n’hi ha dubte. Sabem que és viu perquè enraona. I més encara: és un filòsof del llenguatge. «—Quan jo faig servir una paraula —va dir Humpty Dumpty, en un to més aviat desdenyós— significa només el que jo vull que signifiqui: ni més ni menys. —El que no veig —va dir Alícia— és com pots fer que les paraules signifiquin coses diferents. —Doncs molt senzill —va dir Humpty Dumpty—: perquè qui mana, mana».

—Lewis Carroll.

—A través del mirall, capítol sisè.

—Interessant.

—Més que interessant, senyor meu: decisiu. Fixi-s’hi bé, i potser aprendrà alguna cosa. En el petit discurs que dirigeix a Alícia, Humpty Dumpty esbossa el futur de les esperances humanes i ens dóna la clau de la salvació: fer-nos amos de les paraules que utilitzem, fer que el llenguatge respongui a les nostres necessitats. Humpty Dumpty era un profeta, un home que deia veritats a un món que encara no hi estava preparat.

—Un home?

—Perdó: ha estat un lapsus. Vull dir un ou. Però el lapsus és instructiu, i encara em dóna més la raó. Perquè tots els homes som ous, per dir-ho així. Existim, però encara no hem assolit la forma a què estem destinats. Som un pur potencial, un exemple d’allò que encara ha de venir. L’home és un ésser caigut —això ens ho diu el Gènesi—, i Humpty Dumpty també ho és. Cau de la paret i no el pot recompondre ningú: ni el rei, ni els seus cavalls, ni els seus homes. Però això és el que ara tots nosaltres hem de lluitar per aconseguir. És el nostre deure com a persones: recompondre l’ou. Perquè cadascun de nosaltres, senyor meu, és Humpty Dumpty. I ajudar-lo a ell és ajudar-nos a nosaltres mateixos.

—Un argument prou convincent.

—És impossible de trobar-hi cap esquerda.

—Un ou sense esquerdes.

—Exacte.

—I, al mateix temps, l’origen de Henry Dark.

—Sí. Però no s’acaba aquí. Hi ha un altre ou, de fet.

—N’hi ha més d’un?

—Més d’un, diu? Milions, n’hi ha. Però el que jo tinc al cap és especialment famós. És, segurament, l’ou més cèlebre de tots.

—Ara sí que ja em perdo.

—Em refereixo a l’ou de Colom.

—Ah, és clar.

—Sap la història?

—La sap tothom.

—És encantadora, no troba? Davant del repte de fer aguantar dret un ou, tot el que va fer va ser donar un copet a la part de baix, trencar lleugerament la closca i crear la base suficient per aguantar l’ou quan ell enretirés la mà.

—I ho va aconseguir.

—Naturalment. Colom era un geni. Buscava el paradís i va descobrir el Nou Món. Encara hi és a temps, de convertir-se en un paradís.

—Ja és fàcil.

—Reconec que fins ara les coses no han sortit massa bé. Però encara hi ha esperances. Els americans no han perdut mai el desig de descobrir nous mons. Recorda el que va passar l’any 1969?

—Van passar moltes coses. A què es refereix?

—L’home va arribar a la lluna. Pari’s a pensar-ho, amic meu: l’home va arribar a la lluna!

—Sí, ja me’n recordo. Segons el president, va ser el fet més important des de la creació del món.

—I tenia raó. És l’única cosa intel·ligent que va arribar a dir mai aquell home. I a què diria que s’assembla, la lluna?

—No en tinc ni idea.

—Sí home sí, rumiï.

—Ah, és clar. Ja veig per on va.

—D’acord que la semblança no és perfecta. Però no es pot negar que en determinades fases, sobretot si fa una nit clara, la lluna s’assembla molt a un ou.

—Sí noi.

En aquell moment va aparèixer una cambrera amb l’esmorzar de Stillman i el va deixar a la taula, davant seu. El vell es va mirar el menjar amb avidesa. Aixecant educadament un ganivet amb la mà dreta, va trencar la closca de l’ou passat per aigua i va dir:

—Com pot veure, senyor meu, no perdo passada.

La tercera trobada va tenir lloc aquell dia mateix, ja ben entrada la tarda: la llum era com una gasa sobre els edificis i les fulles, les ombres s’allargassaven. Com de costum, Stillman es va retirar a Riverside Park —aquesta vegada a un dels extrems— i es va aturar a reposar en un aflorament rocós del carrer 84 anomenat Mount Tom. Allà mateix, els estius de 1843 i 1844, Edgar Allan Poe s’havia estat llargues hores contemplant el Hudson. Quinn ho sabia per què sempre li havia agradat estar al cas d’aquestes coses. I la veritat era que, en aquell lloc, ell mateix s’hi havia assegut sovint.

Ja havia perdut molt la por al que havia de fer. Va donar dues o tres voltes a la roca, però no va arribar a atreure l’atenció de Stillman. Llavors es va asseure al costat del vell i li va dir hola. Increïblement, Stillman no el va reconèixer. Era la tercera vegada que se li presentava, i en cada ocasió era com si Quinn fos una persona diferent. No veia clar si allò era bon senyal o mal senyal. Si Stillman feia comèdia, aleshores era el millor actor del món: cada vegada que Quinn havia aparegut ho havia fet de sorpresa, i Stillman ni tan sols havia parpellejat. En canvi, si era veritat que Stillman no el reconeixia, què volia dir això? Era possible que hi hagués ningú tan impermeable a allò que veia?

El vell li va preguntar qui era.

—Em dic Peter Stillman —va dir Quinn.

—Aquest sóc jo —va contestar Stillman—. Peter Stillman sóc jo.

—Jo sóc l’altre Peter Stillman —va dir Quinn.

—Ah. Vol dir el meu fill. Sí, és possible. És clavat. És clar que Peter és ros i vostè és fosc. Vull dir fosc de cabells, no de nom. Però la gent canvia, oi? Avui som així, demà som aixà.

—Exacte.

—Hi he pensat sovint, en tu, Peter. Moltes vegades he pensat: «No saps pas què deu fer».

—Ara estic molt més bé, gràcies.

—Me n’alegro. Una vegada em van dir que eres mort i em va entristir molt.

—Doncs no, m’he recuperat del tot.

—Ja ho veig. Estàs en plena forma. I parles molt bé, a més.

—Ara puc disposar de totes les paraules. Inclús de les que són un problema per la majoria de gent. Les sé dir totes.

—Em fas sentir orgullós, Peter.

—T’ho dec tot a tu.

—Els fills són una gran benedicció. Sempre ho he dit. Una benedicció incomparable.

—N’estic convençut.

—I, el que és jo, tinc dies bons i dies dolents. Quan vénen dies dolents penso en els bons que he viscut. La memòria és una gran benedicció. Després de la mort, és la millor cosa que hi ha.

—Sense cap dubte.

—És clar que hem de viure el present, també. Per exemple, jo ara sóc a Nova York. Demà pot ser que sigui en un altre lloc. Viatjo molt, saps? Avui aquí, demà allà. És part de la feina.

—Deu ser estimulant.

—Sí, m’estimula molt. El cap no em para mai.

—M’alegro de saber-ho.

—Els anys pesen, això sí. Però tenim molts motius per estar agraïts. El temps ens fa vells però també ens dóna el dia i la nit. I, quan ens morim, sempre hi ha algú que ocupa el nostre lloc.

—Tots ens en fem, de vells.

—Quan tu ho siguis, potser tindràs un fill per fer-te costat.

—Estaria bé.

—I, si és així, estaràs tan de sort com ho he estat jo. Recorda-ho, Peter: els fills són una gran benedicció.

—No ho oblidaré.

—I també recorda que masses ous trenquen el cove. O, a la inversa: no comptis els polls fins que no els hagin covats.

—No, miro d’agafar-me les coses tal com vénen.

—I finalment: no diguis mai res si el cor et diu que no és veritat.

—No ho faré.

—Dir mentides és molt mal fet. Et fa arribar a penedir d’haver nascut. I no haver nascut és una maledicció. Estàs condemnat a viure fora del temps. I quan vius fora del temps no hi ha dies ni nits. No tens ni l’oportunitat de morir-te.

—Ho comprenc.

—Una mentida no es pot reparar mai. Ni tan sols la veritat no és suficient. Jo sóc pare i sé com van aquestes coses. Recorda el que li va passar al pare del nostre país. Va tallar el cirerer, i en acabat li va dir al seu pare: «Jo no puc dir mentides». Poc després va llençar la moneda al riu. Aquestes dues històries són fets decisius en la història d’Amèrica. George Washington va tallar l’arbre i després va llençar els diners. Ho entens? Amb això ens deia una veritat essencial, a saber: que els diners no es fan als arbres. Això és el que ha fet gran aquest país, Peter. I ara, el retrat de George Washington és a tots els bitllets de dòlar. De tot això se’n pot treure una lliçó molt important.

—Hi estic d’acord.

—Naturalment, sap greu que hagués de tallar l’arbre. Aquell arbre era l’Arbre de la Vida, i ens hauria fet immunes a la mort. Ara rebem la mort amb els braços oberts, sobretot quan som vells. Però el pare d’aquest país coneixia el seu deure. No podia fer altra cosa. Això és el que vol dir la frase «La vida és un bol de cireres». Si no hagués tallat l’arbre posseiríem la vida eterna.

—Sí, ja entenc què vols dir.

—Tinc moltes idees d’aquestes al cap. El meu cervell no para mai. Sempre has estat un noi intel·ligent, Peter, i m’alegro que ho entenguis.

—Et segueixo perfectament.

—Un pare sempre ha d’ensenyar al seu fill les lliçons que ell ha après. D’aquesta manera, els coneixements passen de generació a generació i ens anem fent més savis.

—No oblidaré el que m’has dit.

—Ara ja em puc morir feliç, Peter.

—Me n’alegro.

—Però no has d’oblidar res.

—No, pare. T’ho prometo.

L’endemà al matí, Quinn era davant de l’hotel a l’hora de costum. Finalment havia canviat el temps. Després de quinze dies d’un cel resplendent, ara plovisquejava sobre Nova York i els carrers s’omplien del soroll de pneumàtics xops en moviment. Quinn va seure al banc durant una hora, protegint-se amb un paraigua negre i pensant que Stillman apareixeria d’un moment a l’altre. Es va anar prenent a poc a poc el seu panet i el seu cafè, va llegir la crònica de la derrota dels Mets en el partit del diumenge, i el vell continuava sense donar senyals de vida. Paciència, es va dir, i va envestir la resta del diari. Van passar quaranta minuts. Va arribar a les pàgines d’economia, i estava a punt de llegir una anàlisi d’una fusió empresarial quan, de cop, la pluja es va fer més intensa. De mala gana, es va aixecar del banc i es va traslladar a un portal de la vorera oposada a l’hotel. Es va estar allà dret, amb les sabates humides, durant una hora i mitja. Potser està malalt, va pensar. Va provar d’imaginar-se Stillman ajagut al llit, enfebrat i suant. Qui sap si el vell s’havia mort durant la nit i encara no havien descobert el cadàver. De vegades passa, es va dir.

Avui hauria hagut de ser el dia decisiu. Quinn l’havia planificat de manera elaborada i meticulosa, i ara tots els seus càlculs se n’anaven en fum. L’inquietava el fet que no hagués tingut en compte aquella eventualitat.

Però dubtava. Es va quedar allà dret sota el paraigua, mirant com en regalimaven unes gotes de pluja petites i afinades. A les onze havia començat a formular una decisió. Mitja hora més tard travessava el carrer, caminava quaranta passes i entrava a l’hotel de Stillman. Se sentia tuf d’insecticida i de burilles. Alguns dels dispesers, sense poder anar enlloc per la pluja, seien al vestíbul, escarxofats en cadires de plàstic color carbassa. Tot tenia un aire de vacuïtat, era com un infern de pensaments eixuts.

Un negre corpulent seia darrere el taulell de l’entrada, amb les mànigues arremangades. Tenia un colze damunt del taulell i s’aguantava el cap amb la mà oberta. Amb l’altra mà girava els fulls d’un diari sensacionalista, sense aturar-se a penes a llegir el que hi deia. Feia un posat d’avorrit que semblava que s’hi hagués passat tota la vida.

—Voldria deixar un missatge per un dels seus clients —va dir Quinn.

L’home va aixecar la vista lentament, com si el volgués fer desaparèixer.

—Voldria deixar un missatge per un dels seus clients —va repetir Quinn.

—Res de clients, aquí —va dir l’home—. Aquí en diem residents.

—Doncs per un dels seus residents. Voldria deixar un missatge.

—A nom de qui, si es pot saber, mestre?

—Stillman, Peter Stillman.

L’home va fer veure que s’ho rumiava un moment, i després va moure el cap.

—No, no recordo ningú que es digui així.

—No tenen llibre de registre?

—Sí, que en tenim. Però és a la caixa forta.

—A la caixa forta? Però de què parla?

—Parlo del llibre de registre, mestre. A l’amo li agrada tenir-lo tancat a la caixa forta.

—I vostè no deu saber pas la combinació, és clar.

—Ho sento. L’únic que la sap és l’amo.

Quinn va sospirar, es va ficar la mà a la butxaca i en va treure un bitllet de cinc dòlars. El va deixar sobre el taulell d’una manotada, sense treure’n la mà del damunt.

—I del registre no en deu tenir pas cap còpia, oi? —va preguntar.

—Podria ser —va dir l’home—. Ho hauré de mirar al despatx.

L’home va aixecar el diari, que era obert sobre el taulell. A sota hi havia un llibre de registre.

—Veu, home? —va dir Quinn, retirant la mà del bitllet.

—Sí, deu ser que avui és el meu dia —va contestar l’altre, fent lliscar el bitllet per la superfície del taulell i fent-se’l desaparèixer cap a una butxaca—. Com ha dit que es deia, el seu amic?

—Stillman. Un home gran amb cabells blancs.

—El senyor de l’abric?

—Exacte.

—Li diem el professor.

—Doncs és aquest. Té el número de l’habitació? Va arribar fa uns quinze dies.

L’empleat va obrir el registre, va girar els fulls i va recórrer amb el dit la columna de noms i números.

—Stillman —va dir—. Habitació 303. Ja no hi és.

—Com?

—Que ha deixat l’hotel.

—Però què diu?

—Escolti, mestre: jo només li dic el que posa aquí. Stillman va liquidar ahir al vespre. Se n’ha anat.

—És la cosa més absurda que he sentit mai.

—Se me’n fot. Això és el que hi ha escrit aquí.

—Va deixar cap adreça?

—Està de broma.

—A quina hora se’n va anar?

—L’hi haurà de preguntar a Louie, el del torn de nit. Arriba a les vuit.

—Puc veure l’habitació?

—Ho sento. Aquest matí mateix l’he llogada a un altre individu. És a dalt, que dorm.

—Quin aspecte tenia?

—Fa moltes preguntes, per un bitllet de cinc.

—Deixem-ho estar —va dir Quinn, amb un moviment de mà desesperat—. No té importància.

Se’n va anar caminant sota el xàfec i va quedar moll tot i el paraigua. Funcions m’has dit, va pensar; paraules, significats… Va llençar el paraigua al terra de la sala d’estar, fastiguejat. Llavors es va treure la jaqueta i la va rebotre contra la paret. L’aigua ho va esquitxar tot.

Va trucar a Virginia Stillman, massa alterat per poder pensar ni fer res més. Al moment que ella va contestar, va estar a punt de penjar el telèfon.

—L’he perdut —va dir.

—N’està segur?

—Va deixar l’hotel ahir al vespre. No sé on és.

—Tinc por, Paul.

—N’ha sabut res?

—No ho sé. Em sembla que sí, però no n’estic segura.

—Què vol dir això?

—Aquest matí, Peter ha agafat el telèfon mentre jo m’estava banyant. No m’ha volgut dir qui era. Ha entrat a la seva habitació, ha tancat els porticons i es nega a parlar.

—Però això ho ha fet altres vegades.

—Sí. Per això no n’estic segura. Però feia molt de temps que no passava.

—No fa cap gràcia.

—Això és el que m’espanta.

—No es preocupi. Tinc pensades un parell de coses. Ara mateix m’hi poso a treballar.

—Com el puc localitzar?

—Li telefonaré cada dues hores, em trobi on em trobi.

—M’ho promet?

—Sí, l’hi prometo.

—Tinc tanta por que no ho puc resistir.

—És tot culpa meva. He comès una equivocació estúpida, i em sap greu.

—No, no el culpo pas a vostè. Ningú pot vigilar una persona vint-i-quatre hores al dia. És impossible. Hauria de ser a dins de la seva pell.

—D’això em queixo. Que em pensava que hi era.

—Però encara no hem fet tard, oi?

—No. Hi ha temps de sobres. No vull que estigui preocupada.

—Ho procuraré.

—Així m’agrada. Aniré trucant.

—Cada dues hores?

—Cada dues hores.

Havia trampejat la conversa força bé. A pesar de tot havia aconseguit tranquil·litzar Virginia Stillman. Li costava de creure, però ella semblava tenir-li confiança. No és que allò hagués de servir de res. Perquè el cas era que l’havia enganyada. No tenia pensat res, ni un parell de coses ni cap.





10


Stillman havia desaparegut. S’havia convertit en part de la ciutat. Era una partícula, un signe de puntuació, un maó en una paret inacabable. Quinn podia recórrer els carrers diàriament la resta de la seva vida, i ni així no el trobaria. Tot havia quedat reduït a l’atzar, a un malson de xifres i de probabilitats. No hi havia ni un indici, ni una pista, ni un pas a fer.

Quinn, mentalment, va retrocedir fins al començament del cas. La seva feina era protegir Peter, no seguir Stillman. Allò havia estat simplement un mètode, un intent de predir el que passaria. La teoria era que, vigilant Stillman, descobriria quines intencions tenia respecte a Peter. Havia seguit el vell durant quinze dies. Quines conclusions en podia treure, aleshores? Ben poques. El comportament de Stillman havia estat massa enigmàtic per poder suggerir res.

Sempre podien, naturalment, adoptar algunes mesures extremes. Podia suggerir a Virginia Stillman que es procurés un número de telèfon que no constés a la guia. Allò eliminaria les trucades inquietants, almenys durant un temps. Si allò fallava, ella i Peter podien canviar de casa. Se’n podien anar d’aquell barri, potser de la ciutat i tot. En el pitjor dels casos podien adoptar una altra identitat, viure amb noms diferents.

Aquesta última idea li va fer recordar una cosa important. Es va adonar que fins ara no s’havia plantejat seriosament les circumstàncies en què se l’havia contractat. Les coses havien passat massa de pressa, i havia donat per descomptat que podria ocupar el lloc de Paul Auster. Tan aviat com s’havia immergit en aquell nom havia deixat de pensar en l’Auster de debò. Si aquest home era tan bon detectiu com els Stillman pensaven que era, potser el podria ajudar a resoldre el cas. Quinn ho confessaria tot, Auster el perdonaria i entre tots dos salvarien Peter Stillman.

Va buscar l’Agència de Detectius Auster a les pàgines grogues. No hi figurava. A la guia alfabètica, en canvi, hi va trobar el nom. A Manhattan hi havia un Paul Auster que vivia a Riverside Drive, no gaire lluny d’on vivia ell mateix. No deia res de cap agència de detectius, però allò no necessàriament volia dir res. Podia ser que Auster tingués tanta feina que no li calgués anunciar-se. Quinn va agafar el telèfon, i estava a punt de marcar el número quan s’hi va repensar. Era una conversa massa important per tenir-la telefònicament. No volia córrer el risc que li clavessin un moc. Com que Auster no tenia oficina, allò volia dir que treballava a casa. Quinn va decidir d’anar-hi i parlar-hi cara a cara.

Havia parat de ploure, i, si bé el cel encara era gris, Quinn va poder veure, cap a l’oest, un minúscul raig de llum que es filtrava entre els núvols. Tot caminant Riverside Drive amunt, va adquirir consciència del fet que havia deixat de seguir Stillman. Li semblava com si hagués perdut una meitat d’ell mateix. Havia estat quinze dies lligat al vell amb un fil invisible. Fes el que fes Stillman, ell també ho havia fet; anés on anés Stillman, ell també hi havia anat. El seu cos no estava fet a aquesta nova llibertat, i a les primeres cantonades encara va anar al pas arrossegat d’abans. S’havia trencat l’encanteri, però el seu cos encara no ho sabia.

L’edifici on vivia Auster era al mig de la llarga mansana que anava del carrer 116 fins al 119, just al sud de l’església de Riverside i la tomba de Grant. Estava molt ben cuidat, amb els poms de les portes abrillantats i els vidres nets, i tenia un aire de sobrietat burgesa que a Quinn, en aquells moments, li va resultar atractiu. Auster vivia a l’onzè pis, i Quinn va tocar el timbre esperant sentir una veu a través de l’intèrfon. Però li va respondre el brunzit de la porta, sense cap conversa prèvia. Va empènyer la porta, va travessar el vestíbul i va pujar amb ascensor fins a l’onzè pis.

La porta del pis la va obrir un home. Era un tipus alt i moreno d’uns trenta-cinc anys, amb la roba arrugada i una barba de dos dies. A la mà dreta, entre el dit gros, l’índex i el del mig, hi duia una ploma destapada, encara en posició d’escriure. L’home va semblar sorprès de trobar un desconegut allà plantat al seu davant.

—Sí? —va preguntar, vacil·lant.

Quinn va parlar amb el to més educat de què era capaç.

—Que esperava algú altre?

—Doncs sí: la meva dona. Per això he obert la porta sense demanar qui era.

—Em sap greu molestar-lo —es va disculpar Quinn—, però és que busco el senyor Paul Auster.

—Sóc jo —va dir l’home.

—Que podríem parlar? És bastant important.

—Abans m’haurà de dir de què es tracta.

—Amb prou feines ho sé jo —va dir Quinn, mirant-lo amb expressió greu—. Em temo que és complicat. Molt complicat.

—Té nom, vostè?

—Perdoni. És clar que en tinc. Quinn.

—Quinn què més?

—Daniel Quinn.

El nom li suggeria alguna cosa i va callar un moment amb posat abstret, com escorcollant-se la memòria.

—Quinn —va murmurar—. Aquest nom em sona. —Es va tornar a quedar en silenci, fent un altre esforç perquè li sortís la resposta—. No és pas poeta?

—Ho havia estat —va dir Quinn—. Però ja fa molt temps que no n’escric, de poemes.

—Va treure un llibre fa uns quants anys, oi? Em sembla que es deia Empresa inacabada. Un llibret amb tapes blaves.

—Sí, sóc jo.

—Em va agradar molt. Vaig quedar-me amb les ganes de veure més obra seva. La veritat és que em vaig arribar a preguntar què se’n devia haver fet.

—Encara vaig tirant. D’aquella manera.

Auster va obrir més la porta i li va indicar amb un gest que entrés al pis. De dins era un lloc prou agradable: tenia una forma estranya, amb llargs passadissos, llibres apilotats pertot arreu, quadros a les parets fets per artistes que Quinn no coneixia i unes quantes joguines escampades per terra: un camió vermell, un ós marró, un extraterrestre verd. Auster el va fer passar a la sala d’estar, li va acostar un silló amb la tapisseria tota gastada i se’n va anar a la cuina a buscar cervesa. Va tornar amb dues ampolles, les va posar sobre una caixa d’embalar que servia de tauleta i es va asseure al sofà, davant de Quinn.

—És d’alguna cosa de literatura, que vol parlar? —va començar Auster.

—No —va dir Quinn—. Tant de bo. Però això no té res a veure amb la literatura.

—Doncs amb què?

Quinn va fer una pausa, va recórrer la sala amb la mirada sense veure res i va provar de començar.

—Tinc la impressió que hi ha hagut un terrible malentès. Jo busco Paul Auster, el detectiu privat.

—El què? —va dir Auster, rient; i amb aquella rialla, de cop i volta, tot es va fer a miques. Quinn es va adonar que deia bestieses. Si hagués demanat per Sitting Bull hauria fet el mateix efecte.

—El detectiu privat —va repetir suaument.

—Em sembla molt que és un altre Paul Auster.

—Vostè és l’únic que hi ha a la guia.

—Ja pot ser —va dir Auster—; però jo no sóc detectiu.

—Què és, doncs? A què es dedica?

—Sóc escriptor.

—Escriptor? —Quinn va pronunciar aquella paraula com si fos un lament.

—Ho sento —va dir Auster—, però això és el que sóc.

—Si això és veritat, aleshores no hi ha cap esperança. Tot plegat és un malson.

—No tinc ni idea del que m’està dient.

Quinn l’hi va explicar. Va començar pel principi i va resseguir tota la història, pas per pas. La tensió se li havia anat acumulant des del matí, amb la desaparició de Stillman, i ara li sortia en forma de torrent de paraules. Li va parlar de les trucades demanant per Paul Auster, de la seva inexplicable acceptació del cas, de la trobada amb Peter Stillman, de la conversa amb Virginia Stillman, de la lectura del llibre de Stillman, del seguiment de Stillman fins a l’estació central, de les caminades diàries de Stillman, de la bossa de lona i dels objectes fets malbé, dels mapes inquietants que formaven lletres de l’alfabet, de les seves converses amb Stillman, de la desaparició de Stillman de l’hotel. Quan va haver arribat al final, va dir:

—Pensa que sóc boig?

—No —va dir Auster, que s’havia escoltat atentament el monòleg de Quinn—. Si hagués estat en el seu lloc, segurament hauria fet el mateix.

Aquestes paraules el van tranquil·litzar molt, com si, per fi, la càrrega ja no l’hagués de dur ell sol. Li van venir ganes d’abraçar Auster i declarar-li la seva amistat per tota la vida.

—Pensi —va dir Quinn— que no m’invento res. En tinc proves i tot. —Va agafar la cartera i en va treure el xec de cinc-cents dòlars que Virginia Stillman havia fet quinze dies enrere. L’hi va donar a Auster—. Veu? —va dir—. És a nom seu i tot.

Auster va examinar el xec amb atenció i va moure el cap afirmativament.

—Sembla un xec perfectament normal.

—Doncs és seu —va dir Quinn—. Vull que se’l quedi.

—No el puc acceptar de cap manera.

—A mi no em serveix de res. —Quinn va recórrer el pis amb la mirada i va fer un gest imprecís—. Compri’s uns quants llibres. O joguines per al seu fill.

—Això són diners que ha guanyat vostè. És a vostè a qui li corresponen. —Auster va fer una pausa—. Però hi ha una cosa que sí que puc fer: ja que el xec és a nom meu, jo l’hi aniré a cobrar. Demà al matí aniré al banc, l’ingressaré en el meu compte i li donaré els diners quan me l’hagin abonat.

Quinn no va dir res.

—D’acord? —va preguntar Auster—. Li sembla bé?

—D’acord —va dir Quinn al final—. Ja veurem què passa.

Auster va posar el xec a la tauleta, com per indicar que el tracte quedava tancat. Llavors es va reclinar en el sofà i va mirar Quinn als ulls.

—Hi ha una cosa molt més important que el xec —va dir—: el fet que s’hagi involucrat el meu nom en tot això. Aquí sí que no entenc res.

—No ha tingut pas problemes amb el telèfon, últimament? De vegades s’acoblen les línies. Vols trucar a un número determinat i, tot i haver-lo marcat bé, te’n surt un altre.

—Sí, m’ha passat alguna vegada. Però, encara que tingués el telèfon espatllat, això no explica l’autèntic problema. Explicaria que la trucada la rebés vostè, però no el fet que d’entrada ells volguessin parlar amb mi.

—Pot ser que les conegui, les persones implicades?

—No he sentit parlar mai de cap Stillman.

—Potser era algú que li va voler gastar una broma.

—No m’hi faig, amb gent així.

—No se sap mai.

—Però el cas és que no es tracta de cap broma. És un cas real, amb persones reals.

—Sí —va dir Quinn, després d’un silenci—. En sóc conscient.

Havien esgotat tot el que es podien dir. Més enllà d’aquell punt no hi havia res: les divagacions de dos homes que no sabien res. Quinn va veure que ja era el moment d’anar-se’n. Feia gairebé una hora que era allà, i s’acostava l’hora de trucar a Virginia Stillman. En canvi, li recava de moure’s. El silló era còmode i la cervesa li havia pujat lleugerament al cap. Aquest Auster era la primera persona intel·ligent amb qui havia parlat des de feia molt de temps. Havia llegit l’obra antiga de Quinn, l’havia admirada, li havien quedat ganes de llegir-ne més. A pesar de tot, a Quinn li era impossible no alegrar-se d’aquell fet.

Es van estar una estona allà asseguts sense dir res. Al final, Auster va fer un lleu arronsament d’espatlles, com reconeixent que havien arribat a un punt mort. Es va aixecar i va dir:

—Estava a punt de fer-me alguna cosa per dinar. En puc fer per dos tranquil·lament.

Quinn va dubtar. Era com si Auster li hagués llegit el pensament i hagués endevinat allò que més desitjava: menjar, tenir una excusa per quedar-se una estona més.

—De fet me n’hauria d’anar —va dir—, però sí, gràcies. Menjar una mica no em farà cap mal.

—Què li sembla una truita amb pernil?

—Em sembla molt bé.

Auster es va retirar cap a la cuina per preparar el menjar. Quinn s’hauria ofert per ajudar-lo, però no es podia bellugar. Se sentia tot el cos com si fos una pedra. No acudint-se-li res més, va tancar els ulls. Abans, de tant en tant, fer desaparèixer el món el reconfortava. Però aquest cop no es va trobar res d’interessant a dins del cap. Semblava com si les coses s’haguessin embarrancat allà. Llavors, des de la foscor, va començar a sentir una veu que, amb una cantarella idiota, anava repetint la mateixa frase: «No es pot fer cap truita sense trencar un ou». Va obrir els ulls i va fer aturar les paraules.

Hi havia pa amb mantega, més cervesa, coberts, sal i pebre, tovallons i truites, dues truites que omplien a vessar uns plats de color blanc. Quinn va menjar amb crua intensitat, i va semblar que deixava el plat net en qüestió de segons. Després va fer un gran esforç per conservar la calma. Darrere els ulls se li apostaven misteriosament unes llàgrimes i semblava que la veu li tremolés quan enraonava, però poc o molt va aconseguir de guardar les formes. Per demostrar que no era cap ingrat egocèntric, es va interessar per l’obra d’Auster. Aquest era una mica reticent a parlar-ne, però al final va admetre que estava treballant en un llibre d’assaigs. El que escrivia ara era sobre el Quixot.

—Un dels meus llibres predilectes —va dir Quinn.

—Sí, i també un dels meus. No hi ha res que s’hi pugui comparar.

Quinn es va interessar per l’assaig.

—Suposo que es podria anomenar especulatiu, perquè en realitat no pretenc demostrar res. De fet, tot plegat té un cert distanciament irònic. Suposo que en podríem dir una lectura imaginativa.

—Quina és l’essència?

—Més que res, tracta de la paternitat del llibre. De qui el va escriure i de com va ser escrit.

—Que n’hi ha cap dubte?

—No, és clar que no. Però al que em refereixo és al llibre que hi ha a dins del que Cervantes va escriure, al que ell va imaginar que escrivia.

—Ah.

—És molt senzill. Cervantes, com deu recordar, s’escarrassa per convèncer el lector que ell no l’ha escrit. El llibre, diu, va ser escrit en àrab per Cid Hamet Benengeli. Cervantes explica com va descobrir el manuscrit un dia per casualitat, al mercat de Toledo. Lloga una persona perquè l’hi tradueixi a l’espanyol, i després ell es presenta simplement com a editor de la traducció. De fet, ell no en pot ni garantir la fiabilitat.

—Però, en canvi, llavors diu —va afegir Quinn— que la versió de Cid Hamet Benengeli és l’única versió autèntica de la història de don Quixot. Totes les altres versions són fraus, escrites per impostors. Insisteix molt que tot el que passa en el llibre va passar a la vida real.

—Exacte. Perquè el llibre, al capdavall, és un atac contra els perills de la ficció. No hauria pogut pas fer això oferint una història inventada, oi? Havia d’assegurar que era veritat.

—Jo, de tota manera, sempre he sospitat que Cervantes devorava llibres de cavalleria. Ningú detesta res tan violentament si no és que, en part, també li agrada. En certa mesura, don Quixot no era més que un doble del mateix Cervantes.

—Hi estic d’acord. Vol millor retrat d’un escriptor que el d’un home que ha embogit a causa dels llibres?

—Exacte.

—Sigui com sigui, si suposem que el llibre va ser real, cal que la història fos escrita per un testimoni presencial dels fets que hi tenen lloc. Però Cid Hamet, l’autor reconegut, no pren cos mai. Ni una sola vegada afirma haver estat present en els fets. Aleshores, jo em pregunto: qui és Cid Hamet Benengeli?

—Sí, ja veig per on va.

—La teoria que presento a l’assaig és que, en realitat, és una combinació de quatre persones diferents. Sancho Panza és, naturalment, el testimoni. No hi ha cap altre candidat: ell és l’únic que acompanya don Quixot en totes les seves aventures. Però Sancho no sap llegir ni escriure. Per tant, no pot ser l’autor. En canvi, sabem que Sancho té un gran sentit de la llengua. A pesar dels seus despropòsits lingüístics, dóna deu voltes a tots els altres personatges del llibre. Em sembla perfectament possible que ell hagués dictat la història a algú altre, concretament al barber i al capellà, bons amics de don Quixot. Ells van donar a la història la forma literària correcta en espanyol, i després van passar el manuscrit a Simón Carrasco, el batxiller de Salamanca, que va procedir a traduir-lo a l’àrab. Cervantes va trobar la traducció, la va fer retraduir a l’espanyol i va publicar el llibre, Don Quijote de la Mancha.

—Però per què s’haurien buscat tants maldecaps, Sancho i els altres?

—Per curar don Quixot de la seva bogeria. Volien salvar el seu amic. Recordi que al principi li cremen els llibres de cavalleries, però no serveix de res. El Cavaller de la Trista Figura no renuncia a la seva obsessió. Llavors, en algun moment o altre, surten tots a buscar-lo sota diverses disfresses: de dona en desgràcia, de Cavaller dels Miralls, de Cavaller de la Pàl·lida Lluna, per tal d’atreure don Quixot cap a casa. De fet, al final se’n surten. El llibre no era més que una de les seves estratagemes. La intenció era que fos un mirall que reflectís la bogeria de don Quixot, que constatés cada una de les seves absurdes i ridícules quimeres, per tal que, quan finalment llegís el llibre ell mateix, s’adonés de la seva conducta errònia.

—No està malament.

—No. Però la cosa fa un últim tomb. Don Quixot, al meu entendre, no era boig de debò. Només ho feia veure. De fet, tot plegat ho va orquestrar ell mateix. Recordi: al llarg de tot el llibre, don Quixot està preocupat per la qüestió de la posteritat. Una vegada i una altra, es pregunta fins a quin punt el cronista serà fidel en el relat de les seves aventures. Això implica un coneixement per part seva; sap per endavant que el cronista existeix. I qui pot ser si no Sancho Panza, el fidel escuder que don Quixot ha escollit exactament per aquest propòsit? De la mateixa manera, va escollir els altres tres per fer els papers que els havia destinat. Va ser don Quixot qui va orquestrar el quartet Benengeli. I no solament va seleccionar els autors, sinó que és probable que fos ell qui retraduís el manuscrit àrab a l’espanyol. No ens hauria d’estranyar. Per un home tan hàbil en l’art de la disfressa, enfosquir-se la pell i posar-se unes robes de moro no devia ser gaire difícil. M’agrada imaginar-me aquella escena a la plaça del mercat de Toledo. Cervantes llogant don Quixot per desxifrar la història del mateix don Quixot. Ho trobo d’una gran bellesa.

—Però encara no ha explicat què va induir un home com don Quixot a abandonar la seva vida tranquil·la i embarcar-se en un engany tan complicat.

—Això és la part més interessant. Al meu parer, don Quixot duia a terme un experiment. Volia posar a prova la credulitat de la gent. Seria possible, es preguntava, encarar-se amb el món i vomitar mentides i bestieses amb la més gran convicció? Dir que els molins de vent eren gegants, que una ribella de barber era un casc, que uns ninots eren persones reals? Seria possible convèncer la gent perquè estiguessin d’acord amb el que deia, encara que no se’l creguessin? Dit d’una altra manera: fins a quin punt la gent toleraria blasfèmies si li proporcionaven diversió? La resposta és òbvia, no creu? Fins al punt que fos. La prova és que el llibre encara el llegim. Ens continua resultant altament divertit. I això és, en definitiva, tot el que esperes d’un llibre: que et diverteixi.

Auster es va reclinar en el sofà, va somriure amb una certa complaença irònica i va encendre un cigarret. Era evident que s’ho passava bé, però, a Quinn, la natura exacta d’aquella complaença se li escapava. Semblava com una mena de rialla sorda, un acudit que no acabava d’arribar al final, una alegria generalitzada sense cap objecte. Quinn anava a dir alguna cosa en resposta a la teoria d’Auster, però no en va tenir l’oportunitat. Així que obria la boca per parlar el va interrompre un soroll de claus a la porta del pis, el so de la porta que s’obria i es tancava de cop i un esclat de veus. A Auster se li va il·luminar la cara. Es va posar dret, va dir a Quinn que el disculpés i se’n va anar corrents cap a la porta.

Quinn va sentir rialles a l’entrada, primer les d’una dona i després les d’una criatura —un timbre agut i un de més agut, com el repicar d’una descàrrega estrident—, i a continuació el retrunyir greu de la riallada d’Auster. Va parlar la criatura:

—Mira què he trobat, papa!

I llavors la dona va explicar que era a terra, al carrer, i que havia pensat, mira, agafem-lo, es veu força nou… Al cap d’un moment va sentir la criatura que venia corrent pel vestíbul. Va irrompre a la sala d’estar, va veure Quinn i va quedar petrificat. Era un nen ros d’uns cinc o sis anys.

—Bona tarda —va dir Quinn.

El nen, adoptant ràpidament un posat tímid, va emetre un «hola» a penes perceptible. A la mà esquerra hi duia un objecte vermell que Quinn no va poder identificar, i li va preguntar què era.

—És un io-io —va contestar el nen, obrint la mà per ensenyar-l’hi—. L’he trobat pel carrer.

—I funciona?

El nen es va arronsar d’espatlles amb exageració teatral.

—No ho sé. La Siri no el pot fer funcionar. I jo no sé com es fa.

Quinn li va demanar si l’hi deixava provar, i el nen se li va acostar i l’hi va posar a la mà. Mentre examinava el io-io sentia el respirar del nen al seu costat, vigilant cada un dels seus moviments. Era un io-io de plàstic, semblant a aquells amb què ell havia jugat feia anys però com més elaborat, com un artefacte de l’era espacial. Quinn es va lligar la baga de l’extrem del cordill al dit del mig, es va aixecar i ho va provar. El io-io va produir una mena de xiulet aflautat en baixar però després es va quedar parat, balancejant-se al capdavall del fil.

—Una vegada —va murmurar Quinn—, un gran filòsof va dir que la pujada i la baixada són una mateixa cosa.

—Però tu no l’has fet pujar —va dir el nen—. Només ha baixat.

—S’ha d’anar provant.

Quinn cabdellava el rodet per fer un altre intent quan Auster i la seva dona van entrar a l’habitació. Va aixecar la vista i va veure primer la dona. Aquell sol instant li va bastar per saber que estava en perill. Era una rossa alta i prima, d’una bellesa radiant, amb un aspecte enèrgic i feliç que semblava fer invisible tot el que l’envoltava. Allò, per Quinn, era excessiu. Li va semblar com si Auster l’estigués mortificant amb les coses que ell havia perdut, i va reaccionar amb enveja i amb ràbia, i amb una lacerant autocompassió. Sí, a ell també li hauria agradat tenir aquesta dona i aquest fill, passar-se el dia allà assegut vomitant animalades sobre llibres antics, rodejat de io-ios i de truites amb pernil i de plomes estilogràfiques. Interiorment va suplicar misericòrdia.

Auster li va veure el io-io a la mà i va dir:

—Veig que ja us heu conegut. Daniel —va dir al nen—, et presento en Daniel. —I després, adreçant-se a Quinn amb el mateix somriure irònic—: Daniel, li presento en Daniel.

El nen es va posar a riure i va dir:

—Tothom es diu Daniel.

—Exacte —va dir Quinn—. Jo sóc tu, i tu ets jo.

—I tu ets jo, i jo sóc tu, i jo sóc tu, i tu ets jo! —va dir el nen cridant, estenent els braços de cop i començant a giravoltar per la sala com una baldufa.

—I aquí —va dir Auster, girant-se cap a la dona—, Siri, la meva esposa.

La dona va somriure amb aquell somriure seu, va dir a Quinn que estava encantada de coneixe’l com si realment fos veritat i li va allargar la mà. Ell li va donar la seva, va sentir l’enigmàtica magror dels seus ossos i li va preguntar si el seu nom era noruec.

—No ho sap gaire gent, això —va dir ella.

—És originària de Noruega?

—Indirectament —va dir ella—. Via Northfield, Minnesota —i llavors va riure amb aquella seva rialla, i Quinn va sentir que s’ensorrava una mica més.

—Ja sé que és molt precipitat —va dir Auster—, però, si no té cap compromís, per què no es queda a sopar?

—Home —va dir Quinn, fent esforços per controlar-se—, són molt amables, però és que me n’haig d’anar. De fet ja faig tard.

Va fer un últim esforç per somriure a la dona d’Auster i per fer adéu al nen amb la mà.

—Adéu, Daniel —va dir, caminant cap a la porta.

El nen se’l va mirar des de l’altre extrem de la sala i va tornar a riure.

—Adéu a mi mateix! —va dir.

Auster el va acompanyar fins a la porta.

—El telefonaré així que m’hagin abonat el xec —va dir—. És a la guia telefònica?

—Sí —va dir Quinn—. Sóc l’únic Quinn.

—Si em necessités —va dir Auster— no ha de fer més que trucar. L’ajudaré amb molt de gust.

Auster li va allargar la mà, i Quinn es va adonar que a la seva encara hi tenia el io-io. El va deixar a la mà dreta d’Auster, li va donar un lleu copet a l’espatlla i se’n va anar.





11


Ara Quinn no era enlloc. No tenia res, no sabia res, sabia que no sabia res. No sols havia tornat a anar a parar al principi sinó que ara es trobava abans del principi, i tan enrere que era pitjor que cap final que es pogués imaginar.

Al seu rellotge eren gairebé les sis. Va tornar a peu a casa seva desfent el trajecte d’abans, allargant les passes a cada cantonada. Quan va arribar al seu carrer ja corria. Avui és el dos de juny, es va dir. Procura recordar-ho. Això és Nova York, i demà serà el tres de juny. Si tot va bé, demà passat serà dia quatre. Però no hi ha res segur.

Ja feia molt que havia passat l’hora de trucar a Virginia Stillman, i encara rumiava si fer-ho o no. Era possible ignorar-la? Ho podia abandonar tot ara, així com així? Sí, es va dir: era possible. Podia oblidar-se del cas, tornar a la seva rutina, escriure un altre llibre. Podia fer un viatge si volia, inclús deixar el país per una temporada. Podia anar a París, per exemple. Sí, allò era possible. Però qualsevol lloc serviria, va pensar: qualsevol lloc del món.

Es va asseure a la sala d’estar i es va mirar les parets. Recordava que havien estat blanques, però ara havien agafat una curiosa tonalitat groga. Potser algun dia derivarien cap a un to encara més apagat i es tornarien grises, o qui sap si marrons, com una fruita quan es passa. La paret blanca es torna paret groga i després paret grisa, es va dir. La pintura es cansa, la ciutat l’envaeix amb el seu sutge, el guix s’esmicola des de dins. Canvis seguits de més canvis.

Es va fumar un cigarret, i un altre, i un altre. Es va mirar les mans, va veure que eren brutes i es va aixecar per rentar-se-les. Al lavabo, amb l’aigua que rajava de l’aixeta, va decidir aprofitar per afaitar-se. Es va ensabonar la cara, va agafar una fulla neta i es va començar a afaitar la barba. Per la raó que fos, li era desagradable de veure’s al mirall i anava procurant d’evitar-se la mirada. Et fas gran, va pensar; t’estàs tornant un vell repulsiu. Després va entrar a la cuina, es va menjar un bol de cereals i es va fumar un altre cigarret.

Eren les set. Una vegada més, dubtava si trucar a Virginia Stillman o no. Mentre hi anava donant voltes es va adonar que ja no tenia opinió. Veia les raons a favor de telefonar-li, i alhora veia les raons en contra. Al final va ser la cortesia qui va decidir. No fóra just desaparèixer sense abans haver-l’hi dit. Fet allò, seria perfectament acceptable. Mentre diguis a la gent el que faràs ja n’hi ha prou, va pensar. Després ets lliure de fer el que vulguis.

Però va resultar que comunicava. Va esperar cinc minuts i va tornar a marcar. Continuava comunicant. Durant una hora, Quinn va anar alternant entre marcar i esperar, sempre amb el mateix resultat. Al final trucava a la companyia i preguntava si aquell telèfon estava avariat. La consulta eren trenta centaus, li van dir. Després es va sentir un crepitar en les línies, el soroll d’altra gent que marcava, més veus. Quinn va provar d’imaginar-se l’aspecte de les telefonistes. Llavors li va tornar a parlar la veu de la primera dona: aquell número comunicava.

Quinn no sabia què pensar. Hi havia tantes possibilitats que no sabia ni com començar. Stillman? El telèfon despenjat? Parlaven amb algú altre?

Va engegar la televisió i es va mirar les dues primeres entrades del partit dels Mets. Després va tornar a marcar, amb el mateix resultat. Al punt culminant de la tercera entrada, el St. Louis puntuava amb una base robada i un servei regalat. Els Mets van igualar a la seva meitat de l’entrada, amb un doble de Wilson i un senzill de Youngblood. Quinn es va adonar que tant se li’n donava. Va sortir un anunci de cervesa i va treure el volum. Va intentar comunicar amb Virginia Stillman per vintena vegada, i per vintena vegada va passar el mateix. Al final de la quarta entrada el St. Louis va marcar cinc punts, i Quinn va apagar el televisor. Va trobar el bloc vermell, es va asseure a l’escriptori i es va passar dues hores seguides escrivint. No es va preocupar de rellegir el que havia escrit. Després va trucar a Virginia Stillman i va tornar a sentir el soroll de comunicar. Va penjar amb tanta energia que es va esquerdar el plàstic de l’auricular. Quan va tornar a provar de telefonar, ja no hi havia línia. Es va aixecar, va entrar a la cuina i es va preparar un altre bol de cereals. Després se’n va anar a dormir.

En un somni que després oblidaria, es trobava caminant Broadway avall, donant la mà al fill d’Auster.

L’endemà no va parar en tot el dia. Va començar d’hora —tot just tocades les vuit—, i no es va aturar a rumiar el que feia. I el cas és que va veure moltes coses en què mai no s’havia fixat.

Cada vint minuts entrava en una cabina i trucava a Virginia Stillman. Es repetia el mateix que el vespre anterior. Ara ja s’ho esperava, que comuniqués. Ja no l’importava. El senyal de comunicar s’havia convertit en un contrapunt als seus passos, en un metrònom que bategava regularment entre els sorolls aleatoris de la ciutat. Li era reconfortant de pensar que cada cop que marqués tornaria a sentir aquell so, sempre constant en la seva negativa, sempre negant la parla i la possibilitat de parlar, tan insistent com els batecs d’un cor. Ara, Virginia i Peter Stillman eren fora del seu abast. Però es podia tranquil·litzar la consciència pensant que ell ho continuava provant. Fos quina fos l’obscuritat cap on el conduïen, ell encara no els havia abandonat.

Va caminar Broadway avall fins al carrer 72, va tombar a l’esquerra cap a Central Park West i va seguir fins al carrer 59 i l’estàtua de Colom. Allà tornava a girar a l’esquerra i tirava per Central Park South fins a Madison Avenue; llavors trencava cap a la dreta i anava en direcció al centre, cap a l’Estació Central. Després de donar voltes a unes quantes mansanes sense ordre ni concert, continuava cap al sud i, cosa d’un quilòmetre i mig més avall, arribava a la cruïlla de Broadway amb la Cinquena Avinguda al carrer 23, s’aturava a mirar-se l’edifici Flatiron i llavors canviava de direcció tombant cap a l’oest en arribar a la Setena Avinguda, on es desviava cap a l’esquerra i s’acostava al centre. A Sheridan Square tornava a tombar cap a l’est, baixava a poc a poc per Waverly Place, travessava la Sisena Avinguda i continuava fins a Washington Square. Va travessar l’arc i es va dirigir cap al sud entre la multitud, parant un moment a mirar-se un malabarista que caminava sobre una corda lligada entre un fanal i un arbre. Després deixava el petit parc per la sortida est, travessava el grup de vivendes universitàries amb les seves parcel·les de gespa verda i trencava a la dreta per Houston Street. A West Broadway tornava a girar, aquesta vegada a l’esquerra, i continuava cap a Canal. Fent un lleuger biaix cap a la dreta, va travessar un altre espai verd i es va desviar cap a Varick Street, va passar per davant del número 6, on abans havia viscut, i en acabat tornava a encaminar-se cap al sud, agafant altra vegada West Broadway a la confluència amb Varick. West Broadway el va conduir fins al peu del World Trade Center i a l’interior d’una de les torres, on va fer la tretzena trucada del dia a Virginia Stillman. Va decidir menjar alguna cosa, va entrar en un dels establiments de menjars ràpids de la planta baixa i, sense presses, es va menjar un entrepà mentre feia anotacions al bloc vermell. Després es tornava a encaminar cap a l’est, vagarejava pels carrers estrets del barri de les finances i llavors tirava cap al sud, en direcció a Bowling Green, on va veure l’aigua i les gavines que hi volaven per damunt sota la llum del migdia. Per un moment va pensar que podia agafar el transbordador de Staten Island, però s’hi va repensar i va continuar cap al nord. A Fulton Street es desviava cap a la dreta i agafava el ramal nord-est d’East Broadway, que conduïa a Chinatown a través dels miasmes del Lower East Side. Un cop allà va ensopegar amb el Bowery, que el portaria fins al carrer 14. Llavors va desviar-se cap a l’esquerra, va travessar Union Square en diagonal i va pujar per Park Avenue South. Al carrer 23 enfilava cap al nord. Passats uns quants carrers es tornava a desviar cap a la dreta, tombava cap a l’est a la primera cantonada i pujava per la Tercera Avinguda fins al carrer 32, on tombava a la dreta fins a la Segona Avinguda; allà va trencar cap a l’esquerra, va pujar tres cantonades i després va tombar a la dreta per última vegada i va anar a parar a la Primera Avinguda. Llavors recorria les set cantonades que el separaven de l’edifici de les Nacions Unides i decidia reposar una mica. Es va asseure en un banc de pedra de la plaça i va respirar profundament, abandonant-se a l’aire i a la llum amb els ulls tancats. Després va obrir el bloc vermell, es va treure el bolígraf del sord-mut de la butxaca i va començar a omplir una nova pàgina.

Per primera vegada des que havia encetat el bloc vermell, el que hi escrivia aquell dia no tenia res a veure amb el cas Stillman. Més aviat es centrava en les coses que havia vist tot caminant. No s’aturava a rumiar el que feia ni a analitzar les possibles implicacions d’aquella activitat desacostumada. Frisava per deixar constància d’uns fets determinats, i els volia posar sobre el paper abans no li marxessin del cap.


Avui, per primer cop: vagabunds, indigents, perdulàries, desvagats i borratxos. Tota una gamma que oscil·la des dels simples destituïts fins als pobres de solemnitat. Els veus miris on miris, tant als barris alts com als baixos.

Alguns pidolen amb posat orgullós. Dóna’m aquests diners, sembla que diguin, i aviat em tornareu a tenir aquí, corrent amunt i avall en les meves rondes diàries. D’altres ja han perdut l’esperança d’abandonar mai la condició de vagabunds. Jeuen aclofats a la vorera amb el seu barret, el seu pot o la seva capsa, sense ni esma de mirar els vianants, tan derrotats que ni donen les gràcies als que deixen caure alguna moneda al seu costat. I també n’hi ha que proven de guanyar-se’ls treballant: els cecs que venen llapis, els borratxos que et netegen el parabrisa. Alguns expliquen històries, normalment tràgiques cròniques de la seva pròpia vida, com per donar als seus benefactors alguna cosa a canvi de la seva amabilitat, ni que només siguin paraules.

D’altres són realment dotats. El vell negre d’avui, per exemple, que ballava claqué mentre feia malabarismes amb cigarrets; un home encara digne, sens dubte exartista de varietats, amb un trajo morat, camisa verda i corbata groga, la boca immobilitzada en un somriure professional recordat a mitges. També hi ha els que dibuixen amb guix a la vorera, i els músics: el saxofonista, el que toca la guitarra elèctrica, el violinista. De tant en tant inclús et trobes un geni, com avui:

Un clarinetista d’edat indefinida, amb un barret que li enfosquia la cara i assegut a la vorera amb les cames encreuades, a l’estil d’un encantador de serps. Davant seu hi tenia dos micos mecànics, l’un amb una pandereta i l’altre amb un timbal. Amb el trontolleig de l’un i el timbaleig de l’altre, que marcaven un ritme excèntric i d’una sincopada precisió, l’home improvisava inacabablement petites variacions amb el seu instrument, gronxant el cos encarcarat endavant i endarrere, imitant enèrgicament el ritme dels micos. Tocava, amb gran talent i desimboltura, frases incisives i sinuoses en to menor, com si estigués content de ser allà amb els seus amics mecànics, tancat dins l’univers que ell havia creat, sense aixecar la vista ni una sola vegada. No acabava mai, al final sempre era el mateix, però com més me l’escoltava més difícil se’m feia d’anar-me’n.

Ser a dins d’aquella música, deixar-se arrossegar a dins del cercle de les seves repeticions: potser aquell era el lloc on un podia finalment desparèixer.

Però els captaires i els artistes de carrer només constitueixen una petita part de la població vagabunda. Ells són l’aristocràcia, l’elit dels vençuts. Són molt més nombrosos els que no tenen res per fer ni enlloc on anar. Molts són borratxos, però aquest terme no fa justícia a la devastació que encarnen. Sacs de desesperació, esparracats, amb blaus i sang a la cara, arrossegant els peus pels carrers com si hi duguessin cadenes. Dormen pels portals, tentinegen com dements entremig dels cotxes, s’aclofen per les voreres; sembla que siguin pertot arreu així que et poses a buscar-los. Uns es moren de gana, altres de fred; d’altres seran apallissats, o cremats, o torturats.

Per cada ànima perduda en el seu infern particular n’hi ha unes quantes d’empresonades en la bogeria, incapaces de sortir al món que hi ha al llindar dels seus cossos. Encara que sembli que hi són, no es poden considerar presents. Com ara l’home que va pertot arreu amb unes baquetes, fustigant la vorera amb un ritme eixelebrat i sense solta, encorbat incòmodament mentre avança pel carrer, repicant i repicant contra el ciment. Potser ell pensa que fa una feina important. Potser, si no fes el que fa, la ciutat s’ensorraria. Potser la lluna sortiria d’òrbita i s’estavellaria contra la terra. Hi ha els que enraonen sols, que remuguen, que criden, que reneguen, que gemeguen, que s’expliquen històries a ells mateixos com si les expliquessin a algú altre. L’home que he vist avui, assegut com una pila d’escombraries davant de l’estació central, amb la multitud atrafegada que li passava per davant mentre ell anava repetint, amb una veu estrident i alterada pel pànic: «Tercera Companyia de Marines… menjar abelles… les abelles em surten de la boca arrossegant-se». O la dona que cridava a un company invisible: «I si no vull, què passa? I si no vull què passa, collons?».

Hi ha dones amb bosses de plàstic i homes amb caixes de cartró que traginen les seves propietats amunt i avall, sempre en moviment, com si estar-se aquí o allà tingués gaire importància. Hi ha l’home embolicat amb la bandera americana. Hi ha la dona amb la careta de Halloween. Hi ha l’home de l’abric espedaçat, amb les sabates embolicades amb draps, que duu un penjador amb una camisa blanca perfectament planxada, i encara a dins del plàstic de la tintoreria. Hi ha l’home amb trajo d’empresari, descalç i amb un casc de rugbi al cap. Hi ha la dona amb la roba coberta de cap a peus amb xapes de la campanya presidencial. Hi ha l’home que camina amb la cara entre les mans, plorant histèricament i dient sense parar: «No, no, no. És mort. No és mort. No, no, no. És mort. No és mort».

Baudelaire: «Il me semble que je serais toujours bien là oú je ne suis pas». Dit d’una altra manera: em sembla que sempre estaré bé allà on no sóc. O, fent menys embuts: qualsevol lloc on no sóc és el lloc on sóc jo mateix. O si no, agafant el toro per les banyes: qualsevol lloc fora del món.



Era gairebé fosc. Quinn va tancar el bloc vermell i es va posar el bolígraf a la butxaca. Volia pensar una mica més en el que havia escrit, però va veure que no podia. L’aire que l’envoltava era suau, gairebé dolç, com si ja no pertanyés a la ciutat. Es va aixecar del banc, va estirar els braços i les cames i es va dirigir a una cabina, des d’on va tornar a trucar a Virginia Stillman. Després se’n va anar a sopar.

Al restaurant es va adonar que havia pres una decisió. Sense ni saber-ho ja tenia la resposta a punt, i l’esperava a dins del cap perfectament construïda. Ara veia que el soroll de comunicar no havia estat arbitrari. Era un senyal, i li deia que encara no podia trencar la connexió amb el cas ni que s’ho proposés. Havia provat de posar-se en contacte amb Virginia Stillman per dir-li que ho deixava córrer, però el destí no l’hi havia permès. Va reflexionar sobre això. Era «destí», realment, la paraula adequada? Semblava una opció massa feixuga i passada de moda. Però en canvi, com més hi aprofundia, més veia que era aquest precisament el terme adequat. O, si no precisament, almenys s’hi acostava més que cap altre que se li pogués acudir. Destí en el sentit d’allò que era, o d’allò que resultava ser. Era com el subjecte de frases per l’estil de «plou» o «és de nit». Quinn no havia sabut mai qui era, aquell subjecte. Potser una condició generalitzada de les coses, l’essència que constituïa el fonament sobre el qual tenien lloc els fets del món. No podia ser més definit que allò. Però potser era que en realitat no buscava res definit.

Era el destí, aleshores. En pensés el que en pensés, per molt que volgués que fos diferent, ell no hi podia fer res. Havia dit que sí a una proposta, i ara estava incapacitat per desdir-se’n. Això només volia dir una cosa: que havia de tirar endavant. No hi podia haver dues respostes. Havia de ser una cosa o l’altra. I així era, tant si li agradava com si no.

Tot allò de Paul Auster havia estat evidentment un error. Potser en altres temps n’hi havia hagut un, a Nova York, de detectiu amb aquell nom. El marit de la infermera de Peter era un policia retirat, i per tant ja no era jove. Segur que a la seva època hi havia hagut un Auster amb una bona reputació, i, naturalment, havia pensat en ell quan li van demanar que busqués un detectiu. Havia consultat la guia telefònica, només havia trobat una persona amb aquell nom i havia suposat que era l’home que buscava. Llavors va donar el número als Stillman. En aquell moment s’havia produït el segon error. Hi havia hagut un embolic amb les línies, i el seu número s’havia creuat amb el de Paul Auster. De coses com aquella en passaven cada dia. De manera que ell havia rebut la trucada: una trucada que, de fet, ja anava destinada a un que no era el que havia de ser. Tot encaixava perfectament.

Només quedava un problema. Si no es podia posar en contacte amb Virginia Stillman —si, com ell creia, estava previst que no ho fes—, com havia d’actuar, exactament? La seva feina era protegir Peter, assegurar-se que no li passés res. Hi feia res que Virginia Stillman sabés o no el que feia, mentre fes el que havia de fer? Per anar bé, un detectiu havia d’estar sempre en contacte amb el client. Això havia estat sempre un dels principis de Max Work. Però, era realment necessari? Mentre Quinn fes la seva feina, què més tenia? Segur que, si hi havia cap malentès, s’aclariria així que es resolgués el cas.

Per tant, podia fer la seva. Ja no calia que tornés a telefonar a Virginia Stillman. Podia abandonar d’una vegada el misteriós senyal de comunicar. D’ara endavant no hi havia res que l’aturés. Seria impossible que Stillman s’acostés a Peter sense que Quinn ho sabés.

Va pagar el compte, es va ficar un escuradents mentolat a la boca i es va tornar a posar a caminar. No havia d’anar gaire lluny. Pel camí es va aturar en un caixer automàtic del Citybank i va demanar el saldo del seu compte. Hi tenia tres-cents quaranta-nou dòlars. En va treure tres-cents, es va posar els diners a la butxaca i va continuar ciutat amunt. Al carrer 57 va trencar a l’esquerra i va anar fins a Park Avenue. Allà va tombar a la dreta i va continuar en direcció al nord fins al carrer 69, on es va dirigir cap a l’edifici on vivien els Stillman. Va mirar amunt per veure si hi havia llum, però no recordava quines eren les finestres del pis. Va travessar a l’altre cantó, va trobar un aixopluc en un carreró estret i s’hi va instal·lar per passar-hi la nit.





12


Va passar molt de temps. Quant de temps, exactament, és impossible de saber. Setmanes, sens dubte; però potser mesos i tot. La crònica d’aquest període és menys completa del que l’autor hauria desitjat. Però la informació és escassa, i ha preferit silenciar tot allò que no es podia confirmar amb tota seguretat. Ja que aquesta història es basa totalment en uns fets, l’autor pensa que té el deure de no traspassar els límits del que és verificable i de resistir-se, costi el que costi, als perills de la inventiva. Inclús el bloc vermell, que fins ara ha proporcionat una crònica detallada de les experiències de Quinn, és sospitós. No sabem amb certesa què li va passar a Quinn durant aquest període, perquè és en aquest punt que la història se li va començar a escapar de les mans.

La major part del temps se la passava al carreró. Quan s’hi va haver acostumat no era incòmode, i tenia l’avantatge de quedar ben arrecerat. D’allà estant podia observar totes les entrades i sortides de l’edifici dels Stillman. No entrava ni sortia ningú sense que ell veiés qui era. Al principi li va estranyar el fet de no veure ni Virginia ni Peter. Però hi havia molts repartidors que anaven i venien constantment, i al final es va adonar que als Stillman no els era necessari sortir de l’edifici. Tot s’ho podien fer portar. És aleshores que va entendre que ells també s’amagaven, esperant que es resolgués el cas tancats a dins del pis.

De mica en mica, Quinn es va anar adaptant a aquella nova vida. Hi havia uns quants problemes per afrontar, però els va anar resolent un per un. Primer de tot hi havia la qüestió del menjar. Donat que es requeria la màxima vigilància, es resistia a abandonar l’amagatall gaire estona seguida. El turmentava la idea que pogués passar res durant la seva absència, i feia tota mena d’esforços per minimitzar-ne el risc. Havia llegit en algun lloc que entre les 3,30 i les 4,30 de la matinada hi havia més gent al llit dormint que no pas a cap altra hora. Estadísticament, aquella estona era la que oferia més probabilitats que no passés res, i per tant va decidir aprofitar-la per anar a comprar. En direcció al nord i no gaire lluny d’allà, a Lexington Avenue, hi havia una tenda de comestibles que era oberta tota la nit, i cada dia, a dos quarts de quatre de la matinada, Quinn s’hi arribava a bon pas (tant per fer exercici com per guanyar temps) i hi comprava tot allò que necessitava per les vint-i-quatre hores següents. En realitat no era gaire, i, de fet, a mesura que passava el temps cada vegada necessitava menys coses. Havia comprovat que el fet de menjar no solucionava necessàriament el problema dels aliments. Un àpat no era més que una fràgil defensa contra la inevitabilitat de l’àpat següent. Els aliments, en si mateixos, no podien mai resoldre el problema del menjar; només retardaven l’hora en què el problema s’hauria d’afrontar obertament. El principal perill, per tant, era menjar massa. Si menjava més del compte li agafava més gana per l’àpat següent, i per tant necessitava més menjar per quedar satisfet. A força d’exercir una vigilància estricta i constant sobre si mateix, Quinn va aconseguir gradualment d’invertir el procés. La seva ambició era menjar al menys possible, a fi d’enganyar la gana. L’ideal seria aproximar-se al grau zero absolut, però no volia ser excessivament ambiciós en les circumstàncies actuals. Més aviat tenia present la idea del dejuni absolut com un estat utòpic, com un estat de perfecció al qual podia aspirar però que li era inaccessible. No es volia morir de fam —i això s’ho recordava cada dia—: l’únic que volia era conservar la llibertat per pensar en les coses que realment l’incumbien. De moment, això volia dir donar prioritat absoluta al cas Stillman en els seus pensaments. Per sort, això coincidia amb la seva altra gran ambició: fer durar tant com pogués els tres-cents dòlars. No cal dir que Quinn, durant aquell temps, va perdre molts quilos.

El segon problema era el dormir. No podia estar despert constantment però, d’altra banda, allò era de fet el que la situació requeria. En aquest sentit també es va veure obligat a fer certes concessions. Igual que amb el menjar, pensava que podia passar amb menys del que tenia per costum. En comptes de les sis o vuit hores que estava acostumat a dormir, va decidir limitar-se a tres o quatre. El que costava era complir-ho, però el que costava encara més era distribuir aquelles hores de tal manera que pogués mantenir la màxima vigilància. Era evident que no podia dormir tres o quatre hores seguides: el risc hauria estat excessiu. En teoria, la manera més eficaç d’aprofitar el temps era dormir trenta segons cada cinc o sis minuts. Allò reduiria gairebé a zero les probabilitats que se li escapés res. Però es feia càrrec que allò era físicament impossible. En canvi, tenint aquesta impossibilitat com una mena de referència, va provar d’entrenar-se a fer una sèrie de becaines curtes, alternant el dormir i l’estar despert tan sovint com podia. Era una llarga lluita i exigia molta disciplina i concentració, perquè, com més durava l’experiment, més cansat es trobava. Al principi ho va provar en seqüències de quaranta-cinc minuts, i les va anar reduint fins a trenta. Cap al final havia començat a aconseguir la becaina de quinze minuts amb força èxit. L’ajudava en els seus esforços el rellotge d’una església propera, que tocava cada quinze minuts —una campanada pels quarts, dues pels dos quarts, tres pels tres quarts i quatre cada hora, seguides del nombre de campanades corresponents a l’hora en qüestió—. Quinn vivia al ritme d’aquell rellotge, i al final ja li costava diferenciar-lo del seu propi pols. A mitjanit començava la rutina, tancant els ulls i adormint-se abans que el rellotge hagués tocat les dotze. Quinze minuts més tard es despertava, s’adormia quan tocaven els dos quarts i es tornava a despertar amb les tres campanades dels tres quarts. A dos quarts de quatre se n’anava a comprar el menjar, tornava a les quatre i es tornava a adormir. Durant aquella temporada va tenir pocs somnis. Si mai somiava res, eren somnis estranys: breus visions de coses immediates —les seves mans, les sabates, la paret de totxo del seu davant—. No hi havia tampoc ni un sol instant en què no estigués mort de cansament.

El tercer problema era l’aixopluc, però aquest era més fàcil de solucionar que els altres dos. Per sort les temperatures es mantenien suaus, i, a finals de primavera i començaments d’estiu, va ploure poc. De tant en tant queia un ruixat, i en un parell d’ocasions va caure un xàfec amb llamps i trons, però ben mirat no es podia queixar i no es cansava de donar gràcies per la sort que tenia. Al fons del carreró hi havia una gran llauna d’escombraries, i sempre que plovia a la nit s’hi ficava a dins per aixoplugar-se. Allà dins la pudor era aclaparadora i li impregnava la roba durant dies i dies, però s’estimava més allò que no pas mullar-se, perquè no volia córrer el risc d’agafar un refredat o de caure malalt. Per sort, la tapa estava deformada i no s’ajustava bé a la llauna. En un cantó hi havia una escletxa de quinze o vint centímetres que formava una mena de respirador per on podia treure el nas a la nit. Va descobrir que, agenollat damunt de les escombraries i recolzant el cos en una de les parets de la llauna, no era del tot incòmode.

En les nits clares dormia sota la llauna d’escombraries, col·locant el cap de tal manera que quan obrís els ulls ja pogués veure l’entrada de l’edifici dels Stillman. El que és buidar la bufeta normalment ho feia al racó del fons del carreró, darrere la llauna i d’esquena al carrer. Els budells ja eren una altra història, i en aquest cas es ficava dins la llauna per assegurar-se la intimitat. També hi havia una sèrie de bosses d’escombraries de plàstic al costat de la llauna, i a dins d’una o altra hi solia trobar algun diari prou net per eixugar-se, si bé una vegada, en un cas d’urgència, es va veure obligat a fer servir un full del bloc vermell. Pel que fa a rentar-se i afaitar-se, eren dues de les coses de les quals Quinn havia après a prescindir.

Com s’ho va fer per amagar-se durant tot aquell temps és un misteri. Però sembla que ningú el va descobrir ni va fer notar la seva presència a les autoritats. No hi ha dubte que es va aprendre ben aviat els horaris dels escombriaires, i s’assegurava de ser fora del carreró quan hi passaven. El mateix feia amb el vigilant de l’edifici, que sortia cada vespre a treure les escombraries. Per extraordinari que sembli, ningú va advertir mai la seva presència. Era com si s’hagués amalgamat amb les parets dels edificis.

Els problemes materials i domèstics li ocupaven una part del dia, però la majoria d’hores les tenia lliures. Com que no volia que el veiés ningú, havia d’esquivar l’altra gent de manera sistemàtica. No se’ls podia mirar, no hi podia parlar, no hi podia pensar. Quinn sempre s’havia considerat un home a qui li agradava d’estar sol. Els darrers cinc anys, de fet, ho havia procurat activament. Però fins ara, que la seva vida anava transcorrent en aquell carreró, no havia començat a entendre l’autèntica natura de la solitud. Ja no tenia ningú a qui recórrer tret d’ell mateix. I, de totes les coses que va descobrir durant els dies que es va passar allà, aquesta era l’única de la qual no tenia cap dubte: que s’estava estimbant. Però el que no entenia era això: si s’estava estimbant, com s’ho faria per parar-se el cop ell mateix? Era possible estar a dalt i a baix al mateix temps? No semblava que tingués cap sentit.

Es passava moltes hores mirant el cel. Des de la seva posició al fons del carreró, encabit entre la llauna d’escombraries i la paret, hi havia poques coses més per veure, i a mesura que passaven els dies va començar a trobar gust en el món de damunt seu. Es va adonar, sobretot, que el cel no estava mai quiet. Inclús els dies sense núvols, quan tot semblava de color blau, hi havia constantment petits canvis, alteracions graduals a mesura que el cel s’espessia o perdia densitat, la blancor sobtada d’un avió, d’uns ocells, d’uns papers que voleiaven. Els núvols feien més complex l’escenari, i Quinn es va passar moltes tardes estudiant-los, mirant d’entendre’n el comportament per si en podia preveure l’evolució. Es va familiaritzar amb els cirrus, amb els cúmuls, amb els estrats, amb els nimbostrats i amb totes les seves variades combinacions, observant-los un per un i veient com canviava el cel sota la seva influència. Els núvols també introduïen la qüestió del color, i se li oferia una àmplia gamma que anava des del negre fins al blanc, amb una infinitat de grisos entremig. Tots aquests tons calia investigar-los, mesurar-los i desxifrar-los. A més a més, hi havia els tons pastel que es formaven sempre amb la interacció del sol i els núvols en certs moments del dia. L’espectre de variants era immens, i el resultat depenia de les temperatures dels diversos nivells atmosfèrics, dels tipus de núvols que hi havia al cel i d’on es trobava el sol en aquell moment determinat. De tot això se’n derivaven els vermells i els roses que a Quinn li agradaven tant, els porpres i els vermellosos, els carbasses i els liles, els terrosos i els daurats. Res no durava gaire estona. Els colors aviat es dispersaven, es barrejaven amb altres i es desplaçaven o s’esvaïen amb l’arribada de la nit. Gairebé sempre, el vent accelerava aquests fenòmens. Al lloc on seia ell poques vegades hi arribava el vent, però observant-ne l’efecte en els núvols en podia deduir la intensitat i la natura de l’aire que transportava. Un per un, tots els climes li passaven per damunt del cap, de l’assolellat al tempestuós, del més encapotat al més radiant. I també hi havia les albes i els crepuscles, les transformacions del migdia, els capvespres, les nits. El cel no descansava ni en la seva negror. Els núvols evolucionaven en l’obscuritat, la lluna tenia sempre una forma diferent, el vent continuava bufant. De vegades, alguna estrella i tot s’instal·lava en el seu tros de cel i, quan mirava amunt, es preguntava si encara hi era o si s’havia extingit feia molt de temps.

I així anaven passant els dies. Stillman no apareixia. Al final, a Quinn se li van acabar els diners. Ja feia dies que es preparava per quan arribés aquest moment, i cap al final els havia administrats amb una precisió obsessiva. No es gastava ni cinc sense jutjar abans la necessitat d’allò que pensava que necessitava, sense sospesar-ne abans totes les conseqüències, tots els pros i tots els contres. Però ni els estalvis més rigorosos no podien aturar la marxa cap a l’inevitable.

Va ser a mitjans d’agost que Quinn va descobrir que ja no podia resistir més. L’autor ha confirmat aquesta data amb recerques diligents. És possible, però, que aquest moment arribés abans —a finals de juliol— o després —a principis de setembre—, ja que totes les investigacions d’aquesta mena han de tolerar un cert marge d’error. Però, pel que li va permetre deduir l’estudi detallat de les proves i l’escrutini de totes les contradiccions aparents, l’autor situa els fets següents al mes d’agost, probablement entre el dia dotze i el dia vint-i-cinc.

Ara Quinn no tenia gairebé res: unes poques monedes, que no arribaven a un dòlar. Estava segur que li havien arribat diners durant la seva absència. Era simplement qüestió de passar a recollir els girs al seu apartat de correus, anar al banc i cobrar-los. Si tot anava bé, podia tornar a ser al carrer 69 Est al cap d’unes hores. No sabrem mai les angoixes que va passar per haver de deixar aquell lloc.

No tenia prou diners per agafar l’autobús. Per primer cop des de feia moltes setmanes, es va posar a caminar. Li feia estrany de tornar a estar dret, movent-se establement d’un lloc a l’altre, gronxant els braços endavant i endarrere, sentint la vorera sota les soles de les sabates. Però així era: caminava cap a l’oest pel carrer 69, trencava cap a la dreta a Madison Avenue i emprenia el camí cap al nord. Tenia les cames debilitades i es notava el cap com si el tingués ple d’aire. S’havia de parar de tant en tant per recuperar l’alè, i una vegada va estar a punt de caure i es va haver d’agafar a un fanal. Va descobrir que tot anava més bé si aixecava els peus al menys possible i avançava amb passes lleus i arrossegades. D’aquesta manera es podia reservar forces per les cantonades, on havia d’anar amb compte de guardar l’equilibri abans i després de cada pas que feia per pujar i baixar del bordó.

Al carrer 84 es va aturar un moment davant d’una botiga. A la façana hi havia un mirall, i es va veure per primera vegada des que havia iniciat aquella vigilància. No era que tingués por d’enfrontar-se a la seva pròpia imatge. Havia estat massa enfeinat amb el cas per poder pensar en si mateix, i era com si la qüestió del seu aspecte hagués deixat d’existir. Ara, mirant-se en el mirall de la botiga, no se sentia ni sorprès ni decebut. Allò no li despertava cap sentiment de cap mena, perquè el cas era que no es reconeixia en la persona que veia allà. Va pensar que era un desconegut que se li reflectia en el mirall, i en un primer moment es va girar en rodó per veure qui era. Però allà a la vora no hi havia ningú. Llavors es va tornar a girar per observar el mirall amb més deteniment. Una facció darrere l’altra, va estudiar la cara que tenia al davant i es va anar adonant, de mica en mica, que aquella persona tenia una certa retirada a l’home que sempre havia pensat que era ell. Sí, semblava més que probable que aquell home fos Quinn. Però ni ara no experimentava cap trastorn. La transformació del seu aspecte havia estat tan dràstica que no podia evitar sentir-se’n fascinat. S’havia convertit en un pòtol. Duia la roba descolorida, desendreçada, podrida de brutícia. Li cobria la cara una barba negra i espessa, amb petites clapes grises. Els cabells, llargs i greixosos, se li enflocaven darrere les orelles i les grenyes li baixaven gairebé fins a les espatlles. Més que res es trobava una retirada a Robinson Crusoe, i el meravellava la rapidesa amb què havien tingut lloc aquells canvis en la seva persona. Només havia estat qüestió d’uns quants mesos, i durant aquell temps s’havia convertit en un altre. Va provar de recordar-se tal com era abans, però li costava. Va mirar aquest nou Quinn i es va arronsar d’espatlles. De fet era igual. Abans havia estat una cosa i ara n’era una altra. No era ni millor ni pitjor. Era diferent, i prou.

Va pujar unes quantes cantonades més; llavors va trencar a l’esquerra, va travessar la Cinquena Avinguda i va caminar arran del mur de Central Park. Al carrer 96 va entrar en el parc i es va adonar que s’alegrava de ser entremig de l’herba i dels arbres. Les acaballes de l’estiu havien extenuat bona part de la verdor, i aquí i allà es podien veure clapes de terra fosques i polsoses. Però els arbres encara eren plens de fulles, i pertot arreu hi havia un guspireig de llum i ombra que a Quinn li va semblar d’una bellesa miraculosa. Era prop de migdia, i la calorada de la tarda quedava encara unes quantes hores lluny.

A mig travessar el parc li va venir una necessitat urgent de reposar. Allà no hi havia arbres ni edificis per marcar les fases del trajecte, i de cop li va semblar que feia hores que caminava. Feia l’efecte com si arribar a l’altre extrem del parc li hagués de costar un o dos dies més de caminar incansablement. Va continuar durant uns quants minuts, però al final les cames li fallaven. No gaire lluny hi havia un roure i s’hi va encaminar, tentinejant com un borratxo que busca el llit a les palpentes després d’una nit de disbauxa. Fent servir el bloc vermell de coixí, es va estirar en una tofa d’herba al vessant nord de l’arbre i es va quedar adormit. Va ser el primer son ininterromput des de feia mesos, i no es va despertar fins l’endemà al matí.

Al seu rellotge eren dos quarts de deu, i es va esgarrifar de pensar en el temps que havia perdut. Es va aixecar i se’n va anar fent gambades en direcció a l’oest, sorprès d’haver recuperat les forces però maleint-se a si mateix per les hores que allò li havia fet perdre. Estava desconsolat. S’adonava que, fes el que fes, ara ja seria massa tard. Podia córrer durant cent anys, i així i tot arribaria que ja estarien tancant les portes.

Va sortir del parc a l’altura del carrer 69 i va continuar cap a l’oest. A la cantonada de Columbus Avenue va veure una cabina telefònica, cosa que li va fer pensar en Auster i en el xec de cinc-cents dòlars. Potser guanyaria temps si anava a buscar els diners ara. Podia anar a veure Auster directament, posar-se els diners a la butxaca i estalviar-se d’haver d’anar a correus i al banc. Però, tindria l’efectiu a mà, Auster? Si no, potser podrien quedar de trobar-se al banc d’Auster.

Va entrar a la cabina, es va ficar la mà a la butxaca i en va treure els diners que li quedaven: dues peces de deu, una de vint-i-cinc i vuit monedes d’un centè. Va demanar el número a informació, va recuperar la moneda de deu, la va tornar a ficar a la ranura i va marcar. Auster va contestar després del tercer truc.

—Sóc Quinn —va dir Quinn.

Es va sentir un gruny.

—On diantre s’havia ficat? —La veu d’Auster denotava irritació—. L’he trucat mil vegades.

—He estat enfeinat. Treballant en el cas.

—El cas?

—El cas. El cas Stillman. Se’n recorda?

—És clar que me’n recordo.

—Per això li truco. Haig de passar a buscar els diners. Els cinc-cents dòlars.

—Quins diners?

—El xec, recorda? El xec que li vaig donar. El xec a nom de Paul Auster.

—És clar que ho recordo. Però els diners no els tinc. Per això l’he estat trucant.

—No tenia cap dret a gastar-se’ls! —va dir Quinn cridant, sobtadament fora de si.

—No me’ls he gastat. Em van retornar el xec.

—No m’ho crec.

—Pot venir a veure la carta del banc, si vol. La tinc aquí damunt de l’escriptori. Era un xec sense fons.

—Això és absurd.

—Sí, que ho és. Però ara ja no té importància, oi?

—És clar que en té. Necessito els diners per continuar amb el cas.

—Però el cas ja no existeix. S’ha acabat tot.

—Però de què parla?

—Del mateix que vostè. Del cas Stillman.

—Però què vol dir, que s’ha acabat? Jo encara hi estic treballant.

—No m’ho puc creure.

—Deixi’s de misteris, d’una vegada. No tinc la menor idea del que s’empatolla.

—No m’ho crec, que no ho sàpiga. D’on diantre surt? Que és que no llegeix els diaris?

—Els diaris? Parli clar d’una punyetera vegada. No tinc temps, jo, de llegir els diaris.

Es va fer un silenci a l’altra banda, i per un moment Quinn va pensar que s’havia acabat la conversa, que potser s’havia adormit i ara s’acabava de despertar i s’havia trobat amb el telèfon a la mà.

—Stillman es va tirar daltabaix del pont de Brooklin —va dir Auster—. Fa dos mesos i mig que es va suïcidar.

—Mentida.

—Va sortir a tots els diaris. Vostè mateix ho pot comprovar.

Quinn no va dir res.

—Era el seu Stillman —va afegir Auster—. El que havia estat professor a Columbia. Van dir que s’havia mort a mig aire, abans i tot d’arribar a l’aigua.

—I Peter? Què se’n sap, de Peter?

—No en tinc ni idea.

—Ho sap algú?

—Ho ignoro. Ho haurà de descobrir vostè mateix.

—Sí, suposo que sí —va dir Quinn.

Llavors, sense despedir-se d’Auster, va penjar. Va agafar l’altra moneda de deu i la va fer servir per trucar a Virginia Stillman. Encara se sabia el número de memòria.

Una veu mecànica li va repetir el número i li va anunciar que l’havien desconnectat. Llavors la veu va repetir el missatge, i en acabat es va tallar la comunicació.

Quinn no estava segur del que sentia. En aquells moments era com si no sentís res, com si tot plegat no tingués cap ni peus. Va decidir no pensar-hi fins més endavant. Ja tindràs temps, va pensar. De moment, l’únic que li semblava important era tornar a casa. Tornaria al seu pis, es trauria la roba i prendria un bany d’aigua calenta. Després fullejaria les noves revistes, posaria uns quants discos, faria una mica de neteja, potser començaria a pensar-hi.

Va caminar fins al carrer 107. Encara tenia les claus de casa a la butxaca, i, mentre obria la porta del carrer i pujava a peu els tres pisos, gairebé se sentia feliç. Però allò es va haver acabat així que va entrar al pis.

Tot havia canviat. Semblava ben bé un lloc diferent, i Quinn va pensar que devia haver entrat en un altre pis per equivocació. Va tornar al vestíbul i va comprovar el número de la porta. No, no s’havia equivocat. Era el seu pis; la clau que havia obert la porta era la seva. Va tornar a dins i va sospesar la situació. La distribució dels mobles era diferent. On hi havia hagut una taula, ara hi havia una cadira. On hi havia hagut un sofà, ara hi havia una taula. A les parets hi havia uns altres quadros, a terra hi havia una altra alfombra. I l’escriptori? El va buscar però no el va trobar. Va observar els mobles més atentament i va veure que no eren els seus. Tot el que hi havia abans que se n’anés del pis ho havien canviat. No hi havia ni el seu escriptori, ni els seus llibres, ni els dibuixos que el seu fill havia fet en vida. Va passar de la sala d’estar al dormitori. El seu llit ja no hi era, la seva calaixera tampoc. Va obrir el calaix de dalt de la calaixera que hi havia. A dins hi havia tot un garbuix de roba interior femenina, apilotada de qualsevol manera: calces, sostenidors, combinacions. Al segon calaix hi havia jerseis de dona. No va continuar. En una taula a prop del llit hi havia la fotografia emmarcada d’un jove ros i d’aspecte fornit. En una altra es veia el mateix jove somrient, dret a la neu i rodejant amb el braç una noia d’aspecte insípid. Ella també somreia. Darrere d’ells hi havia una pista d’esquí, un home amb uns esquís a l’espatlla i un cel blau d’hivern.

Quinn va tornar a la sala d’estar i es va asseure en una cadira. En un cendrer va veure un cigarret a mig fumar, amb marques de pintallavis. El va encendre i se’l va fumar. Després va entrar a la cuina, va obrir la nevera i va trobar-hi una mica de suc de taronja i una barra de pa. Es va beure el suc, es va menjar tres llesques de pa i va tornar a la sala d’estar, on es va tornar a asseure a la cadira. Un quart més tard va sentir passes que pujaven les escales i un soroll de claus a la porta, i a continuació va entrar al pis la noia de la fotografia. Duia un uniforme blanc d’infermera i una bossa de color marró plena de menjar. Quan va veure Quinn va deixar caure la bossa i va fer un xiscle. O, més ben dit, primer va xisclar i després va deixar caure la bossa. No sabria dir del cert si era una cosa o l’altra. La bossa es va estripar al tocar a terra i en va sortir llet borbollant, que va fer un regueró blanc en direcció a la vora de l’alfombra.

Quinn es va posar dret, va alçar la mà en un gest de pau i li va dir que no patís. No li pensava fer cap mal. L’únic que volia era saber per què s’estava al seu pis. Es va treure la clau de la butxaca i la va sacsejar en l’aire, com per demostrar que anava amb bones intencions. Va trigar una mica a convèncer-la, però al final li va passar l’esverament.

Això no volia dir que hagués deixat de desconfiar-ne ni que hagués perdut la por. Continuava allà plantada davant de la porta oberta, a punt de sortir disparada al primer senyal d’alarma. Quinn s’hi mantenia a distància per no empitjorar les coses. La seva boca estava parlant, dient-li i repetint-li que ella estava a casa d’ell. Era evident que ella no se’n creia ni una paraula, però se l’escoltava per seguir-li la veta, sens dubte esperant que es cansés d’enraonar i acabés anant-se’n.

—Fa un mes que visc aquí —va dir ella—. El pis és meu. Vaig firmar un contracte per un any.

—Doncs com s’explica que jo tingui una clau? —va preguntar Quinn, per setena o vuitena vegada—. No la convenç, això?

—Aquesta clau la pot haver aconseguida de mil maneres.

—No li van dir que en aquest pis ja hi vivia una persona, quan el va llogar?

—Em van dir que era un escriptor, però que havia desaparegut i feia mesos que no pagava el lloguer.

—Sóc jo! —va dir Quinn, cridant—. Sóc jo, l’escriptor!

La noia se’l va mirar fredament i es va posar a riure.

—Un escriptor? És la cosa més divertida que he sentit mai. Amb aquesta fila? No he vist un desastre igual en ma vida.

—He tingut alguns problemes, últimament —va murmurar Quinn, a tall d’explicació—. Però és una cosa temporal.

—El propietari em va dir que, ben mirat, s’alegrava d’haver-se’l tret de sobre. No li agrada tenir llogaters sense feina. Gasten massa en calefacció i espatllen les instal·lacions.

—Sap què se n’ha fet de les meves coses?

—Quines coses?

—Els meus llibres. Els meus mobles. Els meus papers.

—No en tinc ni idea. Segurament es van vendre el que van poder i van llençar la resta. S’ho van endur tot abans que jo hi vingués a viure.

Quinn va sospirar profundament. Havia tocat fons. S’ho va notar de cop, com si se li hagués revelat una gran veritat. No li quedava res.

—S’adona del que això significa? —va preguntar.

—La veritat és que no m’importa —va dir la noia—. Això és problema seu, no meu. Jo només vull que surti d’aquí. I ara mateix. Això és casa meva, i vull que se’n vagi. Si no se’n va, trucaré a la policia i el faré agafar.

Ja tant se li’n donava. No recuperaria el pis ni que es passés tot el dia allà discutint. El pis ja no existia, ell ja no existia, ja no existia res. Va balbucejar una cosa inaudible, va demanar disculpes a la noia per haver-li fet perdre el temps i va sortir del pis passant-li pel costat.





13


Com que ja tant se li’n donava de tot, no es va estranyar que la porta principal del carrer 69 s’obrís sense clau. Tampoc no es va estranyar quan, havent pujat al novè pis i havent caminat pel corredor fins al pis dels Stillman, va veure que aquella porta també era oberta. I encara el va estranyar menys que el pis fos buit. S’ho havien endut tot i a les habitacions no hi havia res. Cada una era idèntica a les altres: parquet al terra i quatre parets blanques. Això no li va fer cap impressió especial. Estava extenuat, i l’únic que se li va acudir va ser tancar els ulls.

Va entrar en una de les habitacions del fons del pis, un espai reduït que no feia més de tres metres per dos. Tenia una sola finestra amb una tela metàl·lica des d’on es veia el celobert, i semblava la més fosca de totes les habitacions. A dins hi havia una segona porta, que comunicava amb un cubicle sense finestres que contenia un vàter i una pica. Quinn va deixar el bloc vermell a terra, es va treure el bolígraf del sordmut de la butxaca i el va deixar caure sobre el bloc vermell. Llavors es va treure tota la roba, va obrir la finestra i ho va llençar tot, una cosa darrere l’altra, pel celobert: primer la sabata dreta, després la sabata esquerra; un mitjó, l’altre mitjó; la camisa, la jaqueta, els calçotets, els pantalons. No es va abocar per veure-ho caure ni per comprovar on havia anat a parar. Després va tancar la finestra, es va ajeure al mig de l’habitació i es va adormir.

Quan es va despertar, l’habitació estava a les fosques. No sabia del cert quant temps havia passat, ni si era la nit del mateix dia o la de l’endemà. Pot ser que no sigui ni de nit, va pensar. Potser només era fosc a dins de l’habitació, i a fora, a l’altra banda de la finestra, feia sol. Per uns moments va rumiar si s’aixecava a comprovar-ho, però llavors va pensar que no tenia importància. Si no era fosc, va pensar, ja es faria fosc una hora o altra. Això era segur, i, tant si mirava per la finestra com si no, la resposta seria la mateixa. D’altra banda, encara que allà a Nova York fos de nit, segur que feia sol en algun altre lloc. A la Xina, per exemple, segur que era mitja tarda i els recol·lectors d’arròs s’eixugaven la suor del front. La nit i el dia ja no eren més que termes relatius: no es referien a cap condició absoluta. En qualsevol moment coexistien totes dues coses. L’únic que feia que no ho sabéssim era que no podíem ser a dos llocs diferents alhora.

També va rumiar si s’aixecava i se n’anava a una altra habitació, però llavors va veure que ja estava prou bé on era. S’hi estava còmode, en el lloc que havia triat, i notava que li agradava d’estar-se ajagut de cara amunt amb els ulls oberts, mirant el sostre —o allò que hauria estat el sostre si l’hagués pogut veure—. Només trobava a faltar una cosa, que era el cel. Veia que trobava a faltar tenir-lo allà sobre, després de tants dies i de tantes nits a la intempèrie. Però ara era sota un sostre, i, triés l’habitació que triés per acampar-hi, el cel continuaria amagat, inaccessible inclús als límits més remots de la vista.

Va pensar que s’estaria allà fins que no pogués més. Tenia l’aigua de la pica per fer-se passar la set, i allò li permetria d’allargar un cert temps. Al final tindria gana i hauria de menjar. Però feia tant de temps que s’entrenava a passar amb poca cosa, que sabia que encara faltaven uns quants dies perquè arribés aquell moment. Va decidir no pensar-hi fins que s’hi veiés obligat. Amoïnar-s’hi no serveix de res, va pensar; no tenia sentit preocupar-se per coses que no tenien importància.

Va intentar recordar la vida que feia abans de començar aquella història. Això li resultava molt difícil perquè ara li semblava molt remot. Va recordar els llibres que havia escrit amb el nom de William Wilson. Era estrany que hagués fet allò, va pensar, i ara es preguntava per què ho havia fet. En el fons s’adonava que Max Work era mort. S’havia mort a mig camí de resoldre el seu últim cas, i Quinn no aconseguia que allò li sabés greu. Ara tot li semblava insignificant. Es va remuntar mentalment al seu escriptori, i als milers de paraules que havia escrit. Va recordar l’home que havia estat el seu agent i es va adonar que no en podia recordar el nom. Anaven desapareixent tantes coses de cop, que era difícil de seguir-ne el rastre. Va intentar recordar l’alineació dels Mets, jugador per jugador, però el cervell li començava a divagar. Recordava que el centrecampista era Mookie Wilson, una jove promesa que en realitat es deia William Wilson. Sens dubte allò tenia un cert interès. Es va entretenir una estona amb aquella idea però després ho va deixar córrer. Els dos William Wilson s’havien esborrat mútuament, i vet aquí. Quinn els va dir adéu mentalment. Els Mets tornarien a quedar últims de la lliga, i ningú no hi patiria gens.

Quan es va tornar a despertar, a l’habitació hi tocava el sol. A terra, al seu costat, hi havia una safata de menjar, i en els plats fumejants hi havia el que semblava un àpat de rosbif. Quinn va acceptar aquest fet sense protestar. Ni el sorprenia ni l’inquietava. Sí, es va dir, és perfectament possible que hagin deixat aquest menjar per mi. No tenia cap curiositat per saber com ni per què havia passat allò. No se li va acudir ni de sortir de l’habitació per buscar una resposta en la resta del pis. El que va fer va ser observar el menjar de la safata més de prop, i va veure que, a més dels dos grans talls de rosbif, hi havia set petites patates rostides, un plat d’espàrrecs, un panet acabat de fer, una amanida, una gerra de vi negre i uns talls de formatge i una pera per postres. Hi havia un tovalló de lli, i els coberts eren de plata de la millor qualitat. Quinn s’ho va menjar —però tan sols la meitat, perquè no va poder més—.

Després d’aquest àpat, es va posar a escriure en el bloc vermell. Va continuar escrivint fins que va tornar la penombra a l’habitació. Hi havia un petit llum al mig del sostre i un interruptor al costat de la porta, però la idea de servir-se’n no el va atreure. Al cap de poca estona es tornava a adormir. Quan es va despertar tocava el sol a l’habitació, i a terra, al seu costat, hi havia una altra safata de menjar. Se’n va menjar el que va poder i es va tornar a posar a escriure en el bloc vermell.

La majoria de les anotacions d’aquest període consistien en preguntes marginals referents al cas Stillman. Quinn es preguntava, per exemple, per què no s’havia preocupat de consultar la informació dels diaris sobre la detenció de Stillman l’any 1969. Va examinar el problema de si l’arribada a la lluna en aquell mateix any tenia cap tipus de relació amb el que havia passat. Es preguntava per què s’havia cregut Auster quan li havia dit que Stillman era mort. Va provar de pensar en ous i va escriure frases com «sortir de l’ou», «beure’s un ou», «pondre un ou», «assemblar-se tant com dos ous». Es preguntava què hauria passat si hagués seguit el segon Stillman en comptes del primer. Es preguntava per què Sant Cristòfol, patró dels viatgers, havia estat descanonitzat pel Papa l’any 1969, coincidint amb el viatge a la lluna. Va rumiar la qüestió de per què el Quixot no s’havia limitat a escriure aventures com les que li agradava llegir, en lloc de voler-les viure ell mateix. Es preguntava per què les seves inicials eren les mateixes que les de Don Quixot. Es va plantejar si la noia que s’havia anat a instal·lar en el seu pis era la mateixa que havia vist a l’estació central llegint el seu llibre.

Es preguntava si Virginia Stillman hauria llogat un altre detectiu quan ell ja no s’hi havia pogut tornar a comunicar. Es preguntava per què s’havia cregut Auster quan li havia dit que li havien retornat el xec. Va pensar en Peter Stillman, i es preguntava si devia haver dormit mai a l’habitació on ell era aleshores. Es preguntava si el cas s’havia acabat realment o si, d’alguna manera, ell encara hi continuava treballant. Es preguntava com seria el mapa de tots els passos que havia fet durant la seva vida, i quina paraula en sortiria.

Quinn dormia quan era fosc, i quan era clar menjava i escrivia en el bloc vermell. No estava mai segur del temps que passava durant cada interval, perquè no es preocupava de comptar els dies ni les hores. Però li semblava que de mica en mica la foscor havia començat a guanyar terreny a la claror; que, mentre al principi havia predominat la llum del sol, la claror, gradualment, s’havia anat tornant més dèbil i més fugaç. Al principi ho atribuïa a un canvi d’estació. Era segur que l’equinocci ja havia passat, i potser s’aproximava el solstici. Però inclús després d’arribar l’hivern, quan el procés, teòricament, s’hauria d’haver començat a invertir, Quinn observava, en canvi, que els períodes de foscor continuaven guanyant terreny als períodes de claror. Li semblava que cada vegada tenia menys temps per menjar i per escriure en el bloc vermell. Al final li va semblar que aquests períodes quedaven reduïts a una qüestió de minuts. Un dia, per exemple, va acabar de menjar i va descobrir que només li quedava temps per escriure tres frases en el bloc vermell. La vegada següent que hi va haver claror, només va poder escriure dues frases. Va començar a saltar-se els àpats per poder-se dedicar més al bloc vermell, i només menjava quan veia que ja no podia aguantar més. Però el temps continuava disminuint, i aviat ja no va poder fer més que un parell de mossegades abans no tornés la foscor. No se li va acudir d’encendre el llum elèctric, perquè feia temps que havia oblidat que hi era.

Aquest període d’obscuritat creixent va coincidir amb la disminució de les pàgines del bloc vermell. De mica en mica, Quinn s’anava acostant al final. Va haver-hi un punt en què es va adonar que com més escrivís més aviat arribaria el moment en què ja no podria escriure res. Va començar a sospesar molt bé les paraules, fent els possibles per expressar-se de la manera més econòmica i més clara possible. Es penedia d’haver gastat tants fulls al principi del bloc vermell, i de fet li sabia greu d’haver-se pres la molèstia d’escriure res sobre el cas Stillman. Perquè ara aquell cas li quedava molt enrere, i ja no volia ni pensar-hi. Havia estat un pont d’un lloc a un altre de la seva vida, i, ara que l’havia travessat, se n’havia perdut el sentit. Quinn ja havia perdut tot interès en si mateix. Escrivia sobre les estrelles, sobre la terra, sobre les seves esperances en la humanitat. Semblava que li haguessin amputat les paraules, com si ara les paraules fossin part de la totalitat del món, una part tan real i concreta com una pedra, un llac o una flor. Ja no tenien res a veure amb ell. Recordava el moment del seu naixement i la suavitat amb què l’havien tret del ventre de la seva mare. Recordava la infinita benignitat del món i tota la gent que s’havia estimat. Ara ja no comptava res més que la bellesa de tot allò. Volia continuar escrivint sobre aquelles coses, i li era dolorós de saber que no seria possible. Malgrat tot, mirava d’afrontar el final del bloc vermell amb valentia. Es preguntava si seria capaç d’escriure sense bolígraf, si podria aprendre a parlar en comptes d’escriure, omplint la foscor amb la seva veu, adreçant les paraules a l’aire, a les parets, a la ciutat, encara que mai més no tornés la llum.

L’última frase del bloc vermell diu: «Què passarà quan ja no quedi cap més pàgina en el bloc vermell?».

En aquest punt la història es torna confusa. S’ha acabat la informació, i els fets posteriors a aquesta última frase no se sabran mai. El sol fet d’aventurar cap hipòtesi seria estúpid.

Jo vaig tornar a casa del meu viatge a l’Àfrica pel febrer, hores abans que es desencadenés un temporal de neu sobre Nova York. Aquell vespre vaig trucar al meu amic Auster, i ell em va urgir a anar-lo a veure tan aviat com pogués. La seva veu tenia un to tan insistent que no vaig gosar negar-m’hi, tot i que estava mort de cansament.

Al seu pis, Auster em va explicar el poc que sabia de Quinn, i després va passar a descriure l’estrany cas en què accidentalment s’havia vist involucrat. S’hi havia arribat a obsessionar, em va dir, i em demanava que li aconsellés què havia de fer. Després d’escoltar-lo, va començar a indignar-me el fet que hagués tractat Quinn amb tanta indiferència. El vaig renyar per no haver pres més part en els fets, per no haver fet alguna cosa per ajudar aquell home quan era tan clar que tenia dificultats.

Va semblar que es prenia seriosament el que jo li deia. De fet, va dir, era per això que m’havia demanat que hi anés. Se sentia culpable i li calia esbravar-se. Em va dir que jo era l’única persona en qui podia confiar.

S’havia passat els últims mesos provant de trobar la pista de Quinn, però sense èxit. Quinn ja no vivia en el seu pis, i tots els intents de localitzar Virginia Stillman havien fracassat. Va ser aleshores que jo li vaig suggerir d’anar a donar una mirada al pis dels Stillman. No sé per què tenia la intuïció que era allà on Quinn havia anat a parar.

Ens vam posar l’abric, vam sortir al carrer i vam anar amb taxi fins al carrer 69. Feia una hora que nevava i els carrers ja eren traïdors. Ens va ser fàcil d’entrar a l’edifici: ens vam esquitllar cap a l’interior quan arribava un dels veïns. Vam pujar i vam trobar la porta del que havia estat el pis dels Stillman. No era tancada amb clau. Hi vam entrar cautelosament i vam descobrir una sèrie d’habitacions buides i desolades. En una petita habitació del fons, impecablement neta com totes les altres, hi havia el bloc vermell a terra. Auster el va agafar, va fullejar-lo un moment i va dir que era de Quinn. Llavors me’l va donar i em va dir que el guardés jo. Tota aquella història l’havia trastornat tant que li feia por quedar-se’l. Jo vaig dir que l’hi guardaria fins que ell estigués preparat per llegir-lo, però ell va fer que no amb el cap i em va dir que no el volia tornar a veure mai més. Llavors ens en vam anar i vam sortir al carrer, sota la neu. Ara la ciutat ja era totalment blanca i continuava nevant, com si no hagués de parar mai.

Pel que fa a Quinn, m’és impossible de dir on és actualment. M’he cenyit tant com he pogut al bloc vermell, i de qualsevol inexactitud en la història en sóc jo el responsable. Hi havia moments en què el text era difícil de desxifrar, però jo hi he fet tot el que he pogut i he evitat de fer-ne cap interpretació. El bloc vermell, naturalment, només és la meitat de la història, com comprendrà qualsevol lector sensible. Pel que respecta a Auster, estic convençut que va actuar d’una manera totalment indeguda. Si s’ha trencat la nostra amistat, l’únic culpable és ell. I, pel que fa a mi, els meus pensaments estan al costat de Quinn. Ell sempre estarà amb mi. I, on sigui que hagi anat a parar, li desitjo sort.





FANTASMES





Primer de tot hi ha Blue. Més endavant hi ha White, llavors Black, i abans del principi hi ha Brown. Brown el va iniciar, li va ensenyar l’ofici i, quan es va fer vell, Blue va agafar el relleu. Així és com comença tot. El lloc és Nova York, l’època és l’actual i no canviaran ni una cosa ni l’altra. Blue va cada dia al seu despatx i s’asseu darrere l’escriptori, a esperar que passi alguna cosa. Durant molt de temps no passa res, i llavors travessa la porta un home que es diu White i així és com comença tot.

Sembla un cas prou senzill. White vol que Blue segueixi un home que es diu Black i el tingui vigilat tant de temps com calgui. Quan treballava amb Brown, Blue havia fet moltes feines de rastreig i aquesta no li sembla pas gens diferent de les altres; potser sembla més fàcil i tot que la majoria.

Blue necessita la feina, de manera que s’escolta White i no fa gaires preguntes. Pensa que deu ser un problema matrimonial i que White és un marit gelós. White no es prodiga en detalls. Diu que vol que li enviï un informe cada setmana a l’apartat tal, escrit a màquina per duplicat en fulls de tant de llarg per tant d’ample. Rebrà un xec setmanal per correu. Llavors li explica on viu Black, quin aspecte té i tot això. Quan Blue li pregunta quant temps creu que durarà el cas, ell diu que no ho sap. Vostè vagi enviant informes fins a rebre noves ordres, diu.

Si hem de ser justos amb Blue, tot plegat se li fa una mica estrany. Dir que ja desconfia d’entrada seria exagerar, però el que no pot passar per alt són certs detalls de l’aspecte de White. La barba negra, per exemple, i l’excessiva espessor de les celles. I a més a més la pell, que sembla estranyament blanca, com si la dugués enfarinada. Blue no és cap aprenent en l’art de la disfressa, i aquesta no li és gens difícil d’endevinar. A fi de comptes el seu mestre va ser Brown, i Brown, a la seva època, era el més bo de tota la professió. Comença a pensar que s’equivocava, que no és cap problema matrimonial. Però no passa d’aquí, perquè White continua enraonant i ell s’ha de concentrar per seguir-lo.

Tot està previst, diu White. Hi ha un petit estudi davant mateix d’on viu Black, a l’altra banda de carrer. L’he llogat jo, i avui mateix s’hi pot anar a instal·lar. El lloguer va a compte meu fins que enllesteixi el cas.

Ben pensat, diu Blue, agafant la clau de mans de White. Això estalviarà caminades.

Exacte, contesta White tocant-se la barba.

I tracte fet. Blue accepta la feina i ho rematen amb una encaixada. Per demostrar que va de bona fe, White li dóna inclús una paga i senyal de deu bitllets de cinquanta dòlars.

Així és, doncs, com comença tot. El jove Blue i un home que es diu White, que sens dubte no és l’home que aparenta. Tant me fa, pensa Blue quan White és fora. Segur que deu tenir els seus motius. A part que no és problema meu. Jo només m’haig de preocupar de fer la meva feina.

És el 3 de febrer de 1947. Poc s’imagina Blue, és clar, que el cas hagi de durar anys. Però el present no és pas menys fosc que el passat, i és tan misteriós com qualsevol cosa que ens reservi el futur. El món va així: cada pas al seu moment, una paraula darrere l’altra. Hi ha certes coses que Blue, ara com ara, ha de desconèixer per força. Els descobriments es van fent a poc a poc, i sovint a grans expenses personals.

White surt del despatx, i al cap d’un moment Blue agafa el telèfon i truca a la futura senyora Blue. M’ha sortit una feina d’incògnit, diu a la seva nòvia. No pateixis si no dono senyals de vida durant un temps. Pensaré en tu contínuament.

Agafa un maletí gris del prestatge i hi posa el trenta-vuit, uns prismàtics, un bloc i altres eines de l’ofici. Després endreça l’escriptori, posa els papers en ordre i tanca el despatx amb clau. Tot seguit es dirigeix a l’estudi que White li ha llogat. L’adreça no fa al cas, però, en atenció a l’argument, direm que es troba a Brooklyn Heights. És un carrer tranquil i a penes transitat, no gaire lluny del pont; podria ser Orange Street. Walt Whitman va compondre a mà la primera edició de Fulles d’herba en aquest carrer l’any 1855, i era aquí on Henry Ward Beecher predicava contra l’esclavitud des de la trona de la seva església de totxo vermell. I fins aquí el color local.

És un petit estudi al tercer pis d’un edifici de rajol marró, de quatre plantes. Blue s’alegra de veure que està perfectament equipat, i, mentre s’hi passeja inspeccionant-ne els mobles, descobreix que tot el que hi ha és nou: el llit, la taula, la cadira, l’alfombra, els llençols, els estris de cuina, tot. Hi ha tot de roba penjada a l’armari, i Blue, preguntant-se si deu anar destinada a ell, se l’emprova i veu que li va bé. No és el lloc més gran on has estat, pensa, caminant d’una punta a l’altra de l’estudi, però mira, és prou acollidor.

Torna a sortir, travessa el carrer i entra a l’edifici del davant. A l’entrada busca el nom de Black en una de les bústies i el troba: Black, tercer pis. Fins ara tot va bé. Llavors se’n torna al seu estudi i posa mans a l’obra.

Corre les cortines de la finestra, mira a fora i veu Black assegut a la taula de la seva habitació a l’altra banda de carrer. Pel que entreveu d’aquí estant li fa l’efecte que escriu, i l’hi confirma una mirada amb els prismàtics. El que no són és prou potents per distingir el que escriu, i, suposant que ho fossin, dubta que pogués desxifrar la lletra al revés. Per tant, l’únic que pot garantir és que Black escriu en una llibreta amb una estilogràfica vermella. Blue treu el seu bloc i apunta: 3 feb., 15.00. Black assegut a la seva taula escrivint.

De tant en tant, Black fa una pausa i es queda mirant per la finestra. Hi ha un moment en què Blue es pensa que mira cap a ell directament, i s’ajup per no ser vist. Però quan s’hi ha fixat més bé s’adona que no és més que una mirada absent, associada més amb el pensar que amb el mirar, una mirada que fa invisibles les coses, que no les absorbeix. Black s’aixeca de la cadira de tant en tant i desapareix cap a un punt fora del camp visual —un racó de l’habitació, suposa Blue, o potser el lavabo—, però no s’hi està gaire estona i sempre torna de dret cap a l’escriptori. Això dura unes quantes hores, i els esforços de Blue no li aporten res de nou. A les sis apunta la segona frase al bloc: Això fa hores que dura.

Més que avorrit, Blue se sent frustrat. No podent llegir el que Black ha escrit, fins ara tot és una incògnita. Potser és un boig que es proposa volar el món, pensa. Potser el que escriu té alguna cosa a veure amb la seva fórmula secreta. Però s’avergonyeix immediatament d’una idea tan infantil. És massa aviat per saber res, pensa, i de moment decideix no avançar especulacions.

El pensament li divaga d’una minúcia a l’altra, i al final es deté en la futura senyora Blue. Recorda que aquest vespre havien quedat per sortir, i, si no fos perquè avui s’ha presentat White al despatx i per aquest nou cas, ara estaria amb ella. Primer el restaurant xinès del carrer 39, on se n’haurien vist de totes amb els palets i s’haurien agafat les mans per sota la taula, i després el programa doble al Paramount. Per un instant la seva cara se li fa visible amb una claredat sorprenent (rient amb els ulls abaixats, fent-se la vergonyosa), i pensa que s’estimaria molt més estar amb ella que no pas assegut en aquest petit estudi fins qui sap quan. Pensa que li podria trucar i fer-la petar una estona, no sap què fer i al final decideix que no. No vol donar una sensació de debilitat. Si ella sabés fins a quin punt la necessita començaria a perdre terreny, i no convé. L’home sempre ha de ser el més fort.

Ara Black ha desembarassat la taula i ha substituït el material d’escriure pel sopar. Seu allà mastegant a poc a poc, els ulls clavats a la finestra amb aquella mirada absent. A la vista del menjar, Blue s’adona que té gana i remena l’armari de la cuina buscant alguna cosa. Es decideix per una llauna d’estofat i hi suca una llesca de pa blanc. Havent sopat té alguna esperança que Black surti al carrer, i l’anima el fet de veure un cert brot d’activitat a l’habitació. Però tot plegat res. Un quart més tard Black es torna a asseure a l’escriptori, aquest cop per llegir un llibre. Té un llum de taula al costat i ara li pot veure la cara més bé que abans. Li calcula la mateixa edat que ell, any més any menys. És a dir, cap als trenta anys o trenta i pocs. La cara de Black li resulta força agradable, sense res que la distingeixi dels milers de cares que veus cada dia. Això li causa un desengany, perquè, secretament, encara té l’esperança de descobrir que Black és boig. Mira amb els prismàtics i distingeix el títol del llibre que està llegint. Walden, de Henry David Thoreau. Blue no n’ha sentit parlar mai, i l’anota al bloc amb molt de compte.

I així tot el vespre: Black llegint i Blue mirant-lo com llegeix. A mesura que passa el temps, Blue es va desanimant cada vegada més. Això de passar-se hores assegut li ve de nou, i, ara que l’obscuritat li va caient a sobre, es comença a posar nerviós. Li agrada no parar, anar d’un lloc a l’altre, fer coses. Jo no sóc del tipus Sherlock Holmes, li deia a Brown sempre que li assignava una feina especialment sedentària. A mi doni’m coses que m’hi pugui barallar. I ara, que ja no depèn de ningú, vet aquí el que agafa: un cas en què no ha de fer res. Perquè, en realitat, mirar una persona com escriu i llegeix no és fer res. L’única manera de saber què passa seria poder entrar a dins del cap de Black, poder veure el que pensa, i això, naturalment, és impossible. De mica en mica, doncs, Blue deixa divagar el pensament cap a altres èpoques. Pensa en Brown i en alguns dels casos en què havien treballat junts, i assaboreix el record dels seus triomfs. Per exemple l’afer Redman, el del caixer que havia fet un desfalc d’un quart de milió de dòlars i ells el van descobrir. En aquell cas concret Blue s’havia fet passar per corredor d’apostes i s’havia treballat Redman perquè apostés per mitjà d’ell. Van seguir la pista dels diners fins arribar als bitllets que havien desaparegut del banc, i l’home va tenir el que es mereixia. El cas Gray encara va estar més bé. Gray feia més d’un any que havia desaparegut, i la seva dona ja es feia paga que era mort. Blue va seguir tots els conductes habituals i no en va treure res. Llavors, un dia, quan ja estava a punt d’arxivar l’informe definitivament, va ensopegar amb Gray en un bar a menys de dues cantonades d’on vivia la seva dona, convençuda que ja no tornaria. Aleshores Gray es deia Green, però Blue sabia que era Gray perquè feia tres mesos que duia a sobre una fotografia i se li sabia la cara de memòria. Va resultar ser un cas d’amnèsia. Blue va tornar Gray a la seva dona, i, si bé no es recordava d’ella i continuava dient que es deia Green, la dona va ser del seu gust i al cap d’uns dies li demanava per casar-se. Així és que la senyora Gray es va convertir en senyora Green, es va casar amb el mateix home per segona vegada i, tot i que Gray no recordava res del passat —i s’entossudia a negar que hagués oblidat res—, no semblava pas que allò el privés de viure còmodament en el present. Mentre que, en la vida anterior, Gray havia treballat d’enginyer, ara Green treballava al bar que hi havia a dues cantonades. Deia que li agradava barrejar les begudes i parlar amb la gent que hi entrava, i no es podia imaginar fent cap altra cosa. He nascut per ser bàrman, va anunciar a Brown i a Blue durant la festa del casament, i, qui eren ells per ficar-se en la manera com un home vol encarrilar la seva vida?

Allò sí que eren bons temps, pensa ara Blue, mentre veu com Black apaga el llum de la seva habitació a l’altra banda de carrer. Temps d’imprevistos i de coincidències divertides. No tots els casos poden ser emocionants, és clar. Però s’ha d’estar a les verdes i a les madures.

Blue, sempre optimista, l’endemà al matí es desperta d’un humor excel·lent. A fora cau la neu sobre el carrer tranquil, i tot s’ha tenyit de blanc. Després d’haver observat com Black esmorzava a la taula d’arran de finestra i llegia unes quantes pàgines del Walden, veu com es retira cap al fons de l’habitació i llavors torna a la finestra amb l’abric posat. Són poc més de les vuit. Blue agafa el barret, l’abric, la bufanda i les botes, s’ho posa tot a corre-cuita i baixa al carrer menys d’un minut després de Black. Fa un matí sense vent, un matí tan quiet que se sent caure la neu damunt les branques dels arbres. No hi ha ni una ànima, i les sabates de Black han deixat unes petjades perfectes a la blanca vorera. Segueix les petjades fins a la cantonada i, al tombar, veu Black caminant a poc a poc pel carrer, com disfrutant del dia que fa. No és el comportament d’un home que pensi escapar-se, pensa Blue, i això fa que alenteixi el pas. Dos carrers més enllà, Black entra en una petita tenda de comestibles, s’hi està deu o dotze minuts i en surt amb dues bosses de paper marró plenes fins dalt. Sense advertir la presència de Blue, que s’està en un portal a l’altra banda de carrer, torna a Orange Street pel mateix camí. S’ha proveït per si hi ha temporal, pensa Blue. Llavors s’arrisca a perdre’l de vista i entra a la tenda per fer el mateix. Si no és que és una trampa i té intenció de llençar el que ha comprat i esfumar-se, pensa, tot sembla indicar que se’n torna cap a casa. Per tant, Blue fa les seves compres, entra a la botiga del costat a comprar el diari i unes quantes revistes i se’n torna al seu estudi d’Orange Street. Segur que Black ja torna a ser al seu escriptori d’arran de finestra, escrivint a la llibreta com el dia abans.

A causa de la neu hi ha poca visibilitat, i Blue té treballs per desxifrar el que passa a l’habitació de Black. Ni els prismàtics no l’hi ajuden gaire. El dia continua fosc i, a través de la neu que no para de caure, sembla que Black no sigui més que una ombra. Blue es resigna a una llarga espera i s’instal·la amb els seus diaris i les seves revistes. És un lector devot del «True Detective», i procura no perdre-se’n cap. Ara, amb temps de sobres, llegeix el número d’aquest mes, entretenint-se a llegir les notes i anuncis de les últimes pàgines i tot. Colgat enmig dels reportatges de batudes i d’agents secrets, hi ha un breu article que li toca la corda sensible i que no es pot treure del cap ni quan ja s’ha llegit tota la revista. Diu que fa vint-i-cinc anys, en un bosc dels afores de Filadèlfia, van trobar un nen assassinat. Tot i que la policia es va posar de seguida a investigar el cas, no van arribar a treure’n mai l’aigua clara. No solament no van trobar cap sospitós, sinó que no van poder ni identificar el nen. Qui era, d’on havia sortit, què hi feia allà… no es va poder resoldre cap d’aquests enigmes. Al final van retirar l’expedient de l’arxiu de casos en curs, i, si no és pel jutge de primera instància a qui l’havien assignat, s’hauria oblidat completament. Aquest home, que es deia Gold, es va obsessionar amb aquell crim. Abans que enterressin la criatura li va fer una màscara mortuòria, i a partir de llavors va dedicar tant de temps com podia a aquell misteri. Passats vint anys li va arribar l’edat de retirar-se, va deixar la feina i va passar a ocupar-se exclusivament del cas. Però les coses no li anaven de cara. No feia cap progrés, no s’acostava ni un pas a la resolució del crim. L’article del «True Detective» explica que ofereix una recompensa de dos mil dòlars a qui li proporcioni informació sobre el nen. També inclou una fotografia borrosa i retocada de l’home amb la màscara a les mans. Té un mirar tan implorant i obsessionat, que Blue amb prou feines en pot desviar la vista. Ara Gold ja es fa vell, i té por de morir-se sense haver resolt el cas. Blue se sent profundament commogut. Si fos possible, res no li agradaria tant com deixar córrer el que està fent i mirar d’ajudar Gold. D’homes com aquest no n’hi ha gaires, pensa. Si el nen hagués estat el fill de Gold ja s’entendria més: pura i simple revenja, i tothom se’n faria el càrrec. Però el nen li era un perfecte desconegut, i per tant no hi havia cap relació personal ni res que insinués cap motivació secreta. Això és el que més l’impressiona quan hi pensa. Gold es nega a acceptar un món en què pugui quedar impune l’assassí d’una criatura, encara que el mateix assassí ja sigui mort a hores d’ara, i està disposat a sacrificar la pròpia vida i la pròpia felicitat per reparar una injustícia. Llavors Blue pensa una estona en el nen, provant d’imaginar-se què és el que realment va passar, provant de sentir el que ell devia haver sentit, i llavors se li acudeix que l’assassí devia ser el pare o la mare, perquè si no s’hauria denunciat la desaparició de la criatura. Això encara ho empitjora, pensa Blue, i, mentre li creix el fàstic només de pensar-ho i es fa perfecte càrrec del que Gold deu haver sentit tot aquest temps, s’adona que vint-i-cinc anys enrere ell també era una criatura, i que, si aquell nen fos viu, ara tindria la seva edat. Podria haver estat jo, pensa. Aquella criatura podia haver estat jo mateix. No tenint res més per fer, retalla la fotografia de la revista i l’enganxa a la paret, sobre el capçal del llit.

Els primers dies continua tot igual. Blue vigila Black, i a penes passa res de nou. Black escriu, llegeix, menja, fa curtes passejades pel barri, no sembla que adverteixi la presència de Blue. El que fa Blue és procurar no amoïnar-s’hi. Pensa que Black deu mantenir-se a l’ombra, esperant que arribi el moment propici. Però Blue està sol, i això vol dir que la vigilància no pot ser constant. No pots vigilar una persona les vint-i-quatre hores del dia. Has de tenir temps per dormir, per menjar, per rentar la roba, etcètera. Si White volia que vigilessin Black a tota hora hauria llogat dos o tres homes, i no un. Però Blue està sol, i no li poden demanar impossibles.

Però, malgrat totes aquestes reflexions, el cas és que comença a preocupar-se. Perquè, si cal vigilar Black, això vol dir les vint-i-quatre hores del dia. Tot el que no sigui una vigilància constant no es pot considerar vigilància. No costaria gens que es capgirés la situació, pensa. Un sol moment de distracció —desviar un instant la mirada, fer una pausa per gratar-se el cap, el menor badall— i llestos: Black s’esfuma i comet qualsevol crim atroç que li balli pel cap. I en canvi són moments que no es poden evitar, i n’hi ha centenars, qui sap si milers, cada dia. Això el fa estar molt neguitós, perquè, per més voltes que doni al problema, no hi sap veure solució. Però no és només això el que el neguiteja.

Fins ara havia tingut poques ocasions d’estar sense fer res, i aquesta desocupació l’agafa de sorpresa. Per primera vegada a la vida es troba cara a cara amb si mateix, sense res on agafar-se, sense res que distingeixi un moment d’un altre. No li ha vagat mai gaire de pensar en el seu món interior, i, tot i sabent que aquest món existia, ha estat sempre una incògnita inexplorada i per tant fosca, inclús per ell mateix. Que ell recordi, sempre s’ha mogut de pressa per la superfície de les coses, fixant-hi únicament l’atenció justa per poder percebre-les, mesurant-ne una i passant a la següent; el món sempre li ha semblat bé tal com era, i de les coses no n’ha esperat res més que el sol fet d’existir. Fins ara ha estat així: les coses netament perfilades a la llum del dia, dient-li clarament allò que són, tan perfectament elles mateixes, i res més, que no s’ha hagut de parar mai a rumiar-hi o a mirar-se-les dues vegades. I ara, que de cop i volta es veu, per dir-ho així, privat del món, sense gran cosa més per veure que una ombra vaga que es diu Black, s’adona que pensa coses que no li havien passat mai pel cap, i això també el comença a preocupar. La paraula pensar, de moment, potser encara és massa forta, però un terme lleugerament més modest —com ara especular— no seria gaire fora de lloc. Especular, del mot llatí speculatus que vol dir espiar, observar, i es relaciona amb la paraula speculum que vol dir mirall o vidre que reflecteix. Perquè, espiant Black a l’altra banda de carrer, és com si Blue contemplés un mirall i, en lloc de limitar-se a vigilar una altra persona, s’adona que també es vigila ell mateix. El ritme de la seva vida s’ha alentit tan dràsticament que ara es fixa en coses que abans se li escapaven. La trajectòria de la llum que cada dia travessa l’estudi, per exemple; la manera com el sol, a certes hores, reflecteix la neu a l’altre extrem del sostre; els batecs del seu cor, el so del respirar, el parpelleig dels seus ulls… ara Blue adverteix aquests petits detalls i, per molt que els vulgui ignorar, li persisteixen en el pensament com una frase absurda que es va repetint i repetint. Sap que no pot ser veritat, però, de mica en mica, sembla que aquesta frase vagi adquirint un sentit.

Ara ja comença a aventurar algunes teories sobre Black, sobre White i sobre la feina que aquest li ha encarregat. Ha descobert que, més que un simple recurs per passar l’estona, inventar-se històries pot ser un plaer per si mateix. Pensa que potser White i Black són germans i hi ha en joc una quantitat important de diners, com per exemple una herència, o el capital invertit en una societat. Potser White vol demostrar que Black està incapacitat, posar-lo en mans d’alguna institució i quedar-se amb el control de la fortuna familiar. Però Black és massa llest i s’ha amagat esperant que minvin les tensions. Una altra de les seves teories és que són rivals i competeixen aferrissadament per un mateix objectiu —la solució a un problema científic, per exemple—, i White fa vigilar Black per estar segur que no li passarà al davant. Hi ha encara una altra història, que és que White és un renegat de l’FBI o d’alguna agència d’espionatge, qui sap si estrangera, i ha decidit emprendre pel seu compte una investigació paral·lela i no necessàriament aprovada pels seus superiors. Havent llogat Blue per fer-li aquesta feina, pot mantenir en secret la vigilància de Black i al mateix temps complir les seves obligacions amb normalitat. Cada dia va creixent la llista d’aquestes històries; hi ha vegades que en reprèn alguna d’anterior per retocar-la i afegir-hi algun detall, i d’altres que torna a començar amb alguna cosa nova. Complots per assassinar algú, per exemple, o bé plans de segrest per exigir rescats descomunals. A mesura que passen els dies, Blue s’adona que el nombre de possibles històries és inacabable. Perquè Black no és res més que una espècie de negror, un forat en la textura de les coses, i aquest forat tant pot omplir-lo una història com qualsevol altra.

Blue no mesura les paraules, per això. Sap que, més que cap altra cosa, el que voldria és saber la història autèntica. Però en aquesta primera fase també sap que cal tenir paciència. De mica en mica, doncs, s’hi va adaptant, i cada dia que passa està una mica més còmode en aquesta situació, una mica més resignat al fet que en té per dies.

Desgraciadament, el record de la futura senyora Blue de tant en tant altera la seva creixent tranquil·litat d’esperit. La troba a faltar més que mai, però, segons com, també té la sensació que les coses ja no tornaran mai a ser com abans. El que no sap és d’on ve aquesta sensació. Si d’una banda es troba relativament a gust quan els seus pensaments es limiten a Black, a la seva habitació, al cas en què està treballant, en canvi, sempre que la futura senyora Blue entra en el seu conscient se n’apodera una espècie de pànic. Tot d’un plegat la calma es converteix en angoixa, i li sembla com si es precipités cap a una mena de cova fosca sense cap esperança de trobar-ne la sortida. Gairebé cada dia s’ha sentit temptat d’agafar el telèfon i trucar-li, pensant que potser un moment de contacte real trencaria l’embruix. Però van passant els dies i no truca. Això també el neguiteja, perquè no recorda cap moment de la seva vida en què s’hagi resistit tant a fer una cosa que li ve tan de gust. Estàs canviant, pensa. De mica en mica vas deixant de ser el que eres. Aquesta interpretació el tranquil·litza una mica, almenys durant una estona, però al final només acaba sentint-se més estrany que abans. Passen els dies i se li va fent difícil d’allunyar-se la imatge de la futura senyora Blue del pensament, sobretot a les nits, i allà, en la penombra de la seva habitació, ajagut de cara amunt amb els ulls oberts, reconstrueix el seu cos peça per peça, començant pels peus i pels turmells, pujant cames amunt i recorrent-li les cuixes, enfilant-se de l’estómac fins als pits, romancejant alegrement entre flonjors, i després se submergeix en les natges per tornar a pujar per l’esquena, trobar-li finalment el coll i girar-se per mirar-li aquella cara rodona i somrient. Què deu fer?, es pregunta de vegades. Què en deu pensar, de tot això? Però mai no sap trobar-hi una resposta satisfactòria. Si d’una banda és capaç d’inventar-se una pila d’històries per explicar els fets relacionats amb Black, en canvi, quan es tracta de la futura senyora Blue, tot és silenci, confusió i buidor.

Ve el dia que ha d’escriure el primer informe. Blue és un gat vell en aquest tipus de redactats, i no hi ha tingut mai cap problema. El seu mètode és cenyir-se als fets exteriors, descriure els fets com si cada paraula encaixés exactament amb la cosa descrita i, més enllà d’això, no qüestionar-se res. Per ell, les paraules són transparents; són grans finestres entre ell i el món i, fins ara, no li han obstaculitzat mai la visió, no ha semblat mai que hi fossin. Hi ha moments, és clar, que el vidre sembla un pèl entelat i l’ha de netejar en algun punt o altre, però així que troba la paraula adequada tot se li aclareix. Basant-se en les anotacions que ha anat fent al bloc, escodrinyant-les per tal de fer memòria i subratllar-ne les observacions pertinents, intenta fabricar un tot coherent, descartant la palla i polint el gra. En tots els informes que ha redactat fins ara, l’acció passa al davant de la interpretació. Per exemple: El subjecte va anar a peu des de Columbus Circle fins al Carnegie Hall. Cap referència al temps, cap comentari sobre el trànsit, cap temptativa d’especular sobre les intencions del subjecte. L’informe es redueix als fets coneguts i verificables, i no pretén sobrepassar aquest límit.

En canvi, davant dels fets del cas Black, Blue s’adona que ho té difícil. Hi ha el bloc, naturalment, però quan hi repassa el que ha escrit té el desengany de descobrir-ne la pobresa de detalls. És com si les paraules, en lloc d’il·lustrar els fets i presentar-los al món de manera tangible, els haguessin induït a desaparèixer. Allò no li havia passat mai. Mira a l’altra banda de carrer i veu Black assegut a l’escriptori com de costum. En aquell moment ell també mira per la finestra, i Blue pensa de sobte que ja no es pot refiar dels mètodes d’abans. Pistes, caminades, investigacions rutinàries… res d’això ja no li farà cap servei. Però llavors, quan intenta imaginar-se què pot substituir aquestes coses, no va a parar enlloc. Ara com ara, Blue només pot fer conjectures sobre el que no és aquest cas. Dir el que és, en canvi, queda al marge de les seves possibilitats.

Posa la màquina d’escriure sobre la taula i mira de fer-se venir idees, procurant aplicar-se a la feina que té entre mans. Pensa que potser una crònica fidel de l’última setmana hauria d’incloure les diverses històries que s’ha anat inventant en relació amb Black. Tenint tan poca cosa més per posar-hi, aquestes incursions en el món de la fantasia hi donarien almenys un cert regust del que ha passat. Però aviat s’ho treu del cap, veient que en realitat no tenen res a veure amb Black. Al capdavall no és pas la història de la teva vida, pensa. De qui has de parlar és d’ell, i no de tu.

Però això no deixa d’amenaçar-lo com una perversa temptació, i s’ha d’estar una estona lluitant amb si mateix abans no la pot vèncer del tot. Torna al començament i es posa a reconstruir el cas, pas per pas. Decidit a fer exactament el que li han encomanat, s’esforça a redactar l’informe a l’estil d’abans, abordant cada detall amb una cura i precisió tan irritants que passen moltes hores abans no l’arriba a enllestir. La lectura del que ha escrit l’obliga a reconèixer que ha quedat prou presentable. Com és, doncs, que el satisfà tan poc i el neguiteja tant? El que ha passat no és realment el que ha passat, es diu interiorment. Per primera vegada en la seva experiència de redactar informes, descobreix que les paraules no sempre funcionen, que és possible que enfosqueixin les coses que pretenen explicar. Recorre l’estudi amb la mirada i va fixant l’atenció en diversos objectes, l’un darrere l’altre. Veu el llum i diu: llum. Veu el llit i diu: llit. Veu el bloc i diu: bloc. Del llum dir-ne llit, o del llit dir-ne llum, no és possible. No, aquestes paraules s’ajusten perfectament a les coses que designen, i quan les ha pronunciades nota una profunda satisfacció, com si acabés de demostrar l’existència del món. Llavors mira a l’altra banda de carrer i veu la finestra de Black. Ara està a les fosques, i Black dorm. Això és el problema, pensa Blue, mirant de fer una mica el cor fort. Això i res més. Ell hi és, però és impossible de veure’l. I, inclús quan el veig, és com si hi hagués el llum apagat.

Posa l’informe a dins d’un sobre i surt al carrer, va fins a la cantonada i el tira a la bústia. Potser no sóc la persona més intel·ligent del món, es diu interiorment, però noi, es fa el que es pot.

Després la neu comença a fondre’s. L’endemà al matí fa un sol radiant, hi ha bandades de pardals refilant pels arbres i Blue sent l’agradable degoteig de l’aigua a la teulada, a les branques, als fanals. Tot d’un plegat, la primavera ja no sembla lluny. Unes quantes setmanes més, pensa, i cada matí serà com aquest.

Black aprofita el bon temps per fer una caminada més llarga que de costum, i Blue el segueix. Està content de poder-se tornar a bellugar, i, mentre Black va caminant, espera que el passeig no s’acabi abans que hagi tingut ocasió d’aclarir-se les idees. Blue, com es pot suposar, ha estat sempre un gran caminador, i poder estirar les cames sota l’aire del matí és una sensació que l’omple de felicitat. Mentre recorren els carrers estrets de Brooklyn Heights, es va animant de veure com Black s’allunya cada vegada més de casa. Però llavors es desanima de cop. Black comença a pujar les escales que porten a la calçada de vianants del pont de Brooklyn, i Blue es fixa que té intenció de tirar-se daltabaix. Aquestes coses passen, pensa. Un home puja a dalt del pont, dóna una última mirada al món a través del vent i dels núvols i després es tira a l’aigua, es trenca els ossos amb l’impacte i el cos se li fa a miques. Li ve un nus al coll de pensar en tot això, i interiorment es recomana d’estar alerta. Decideix que, al primer indici, abandonarà el paper d’observador neutral i hi intervindrà. Black l’interessa viu, almenys ara com ara.

Feia molts anys que no passava a peu pel pont de Brooklyn. L’última vegada havia estat amb el seu pare, quan ell era petit, i el record d’aquell dia li torna a la memòria. Es veu donant la mà al seu pare i caminant al seu costat, i, mentre sent el soroll del trànsit a la calçada metàl·lica de sota, recorda haver-li comentat que semblava el zumzeig d’un enorme eixam d’abelles. A l’esquerra hi té l’estàtua de la Llibertat; a la dreta Manhattan, amb aquells edificis tan alts que amb el sol del matí semblen una cosa irreal. El seu pare era d’aquells que saben tantes curiositats i li va explicar la història de cada un dels monuments i dels gratacels, llarguíssimes lletanies de detalls —l’arquitecte, la data, les intrigues polítiques—, i li va dir també que el pont de Brooklyn havia estat l’estructura més alta d’Amèrica. L’home havia nascut el mateix dia que enllestien la construcció del pont, i Blue sempre havia tingut present aquella coincidència, com si el pont fos en certa manera un monument al seu pare. Li agradava la història que li havia explicat aquell dia, mentre tornaven cap a casa caminant sobre els mateixos taulons de fusta que ara trepitjava ell, i per alguna raó no l’havia oblidada mai. Era la història de John Roebling, el dissenyador del pont, que s’havia aixafat un peu entre els puntals del port i un transbordador pocs dies després d’haver enllestit els plànols i moria de gangrena en menys de tres setmanes. No era per morir-se, li va dir el seu pare; però l’únic tractament que acceptava era la hidroteràpia i no li va fer cap efecte, i a Blue el va impressionar molt que un home que s’havia passat la vida construint ponts sobre l’aigua perquè la gent no es mullés pogués creure que l’únic remei autèntic consistia a submergir-se en aigua. Després de la mort de John Roebling se’n va fer càrrec el seu fill Washington com a enginyer en cap, i allò també va ser una altra història curiosa. Washington Roebling aleshores només tenia trenta-un anys, sense altra experiència que els ponts de fusta que havia dissenyat durant la Guerra de Secessió, però va demostrar que era encara més brillant que el seu pare. Amb tot, poc temps després d’iniciada la construcció del pont, i a causa d’un incendi, es va quedar atrapat durant unes hores en una de les caixes d’aire de sota l’aigua i en va sortir amb una afecció dolorosíssima produïda per la concentració de bombolles de nitrogen a la sang. L’atac va estar a punt de matar-lo i va quedar invàlid per tota la vida, sense poder sortir de l’àtic on ell i la seva dona s’havien instal·lat, a Brooklyn Heights. Allà Washington Roebling s’hi va passar molts anys, seguint la construcció del pont amb un telescopi i enviant-hi la dona cada matí amb les seves instruccions, fent minuciosos dibuixos en color destinats als treballadors estrangers que no sabien anglès, perquè entenguessin el que havien de fer; i el més extraordinari era que tenia tot el pont literalment a dins del cap, memoritzat peça per peça, fins a l’últim fragment d’acer i de pedra: no va arribar mai a posar els peus a dalt del pont però el tenia totalment gravat en el seu interior, com si al cap de tots aquells anys li hagués crescut a dins del cos.

Blue recorda això mentre camina sobre el riu, vigilant Black al seu davant i evocant el seu pare i la seva infància a Gravesend. L’home havia estat policia, i posteriorment detectiu del districte 77; i tot hauria anat de primera, pensa Blue, si no hagués estat pel cas Russo i per la bala que li va foradar el cap l’any 1927. Ja fa vint anys, pensa, esgarrifat de cop i volta pel temps que ha passat, i es pregunta si existeix el cel i si, posant que existeixi, podrà tornar a veure el seu pare quan es mori. Recorda una història d’una de les moltes revistes que ha llegit aquesta setmana —una nova publicació mensual, que es diu «Més estrany que la ficció»— i, segons com, li sembla una seqüela de tots els pensaments que se li acaben d’acudir: En algun lloc dels Alps francesos, vint o vint-i-cinc anys enrere, una allau de neu es va empassar un home que esquiava i ja no el van trobar mai més. El seu fill, que aleshores era una criatura, va créixer i també es va fer esquiador. Un dia, l’any passat, va anar a esquiar no gaire lluny del lloc on el seu pare s’havia perdut —si bé ell no ho sabia—. A causa dels minúsculs i constants desplaçaments del gel durant les dècades que havien passat des de la mort del seu pare, ara el terreny era completament diferent. Tot sol allà a les muntanyes, a molts quilòmetres de cap altra persona, el fill va ensopegar amb un cos en el gel; un cadàver absolutament intacte, com si s’hagués conservat en animació suspesa. No cal dir que el jove es va aturar a examinar-lo, i, ajupint-se per mirar la cara del cadàver, va tenir la sensació inequívoca i aterridora de veure’s a si mateix. Tremolant de por, segons diu l’article, va inspeccionar el cadàver més de prop, encaixonat allà a dins del gel, com ara algú que fos a l’altra banda d’un vidre de finestra molt gruixut, i va veure que era el seu pare. El mort encara era jove, més i tot que el seu fill aleshores, i això, a Blue, li va semblar espantós; ha de ser tan estranya i tan terrible, va pensar, la sensació de ser més gran que el teu propi pare, que es va haver d’aguantar les llàgrimes mentre llegia l’article. Ara, quan ja s’acosta al final del pont, li retornen aquests mateixos sentiments, i donaria el que fos per tenir el seu pare allà, caminant sobre el riu i explicant-li històries. Llavors, de cop i volta, veient la mena de coses que li passen pel cap, es pregunta per què s’ha tornat tan sentimental, per què no paren de visitar-lo tots aquests pensaments si no ho havien fet durant tants anys. Tot ve del mateix, pensa, avergonyit per ser d’aquesta manera: vet aquí el que passa quan no tens ningú amb qui parlar.

Arriba al final i veu que anava equivocat respecte a Black. Res de suïcidis, avui; res de tirar-se daltabaix de cap pont, res de saltar a l’inconegut: vet aquí que, més content i més serè que ningú, l’home baixa les escales de la calçada de vianants, agafa el carrer que dóna la volta a l’ajuntament, tira cap al nord per Centre Street, passa pel palau de justícia i per altres edificis municipals sense afluixar gens el pas, travessa Chinatown i va tirant enllà. Aquest vagareig dura unes quantes hores, i Blue no té ni un sol moment la sensació que Black camini amb cap propòsit determinat. Sembla més aviat que s’airegi els pulmons, que camini pel gust de caminar, i, a mesura que progressa l’excursió, Blue ha de confessar per primer cop que li comença a tenir un cert afecte.

En un moment donat Black entra en una llibreria, i ell el segueix cap a dins. L’home s’hi passa cosa de mitja hora fullejant llibres i en va separant una petita pila, i Blue, no tenint altra cosa per fer, també es posa a fullejar, sempre vigilant que l’altre no li pugui veure la cara. Les breus ullades que li dirigeix quan sembla que no mira li provoquen la sensació d’haver-lo vist abans, però no recorda on. Hi ha alguna cosa en els seus ulls, pensa, però no va més enllà perquè no vol cridar l’atenció i, a més, no està segur que tot plegat no siguin imaginacions seves.

Al cap d’un moment, Blue ensopega amb un exemplar del Walden de David Thoreau. Es posa a fullejar-lo i descobreix amb sorpresa que l’editor es diu Black: «Col·lecció Club dels Clàssics, editorial Walter J. Black, 1942». Blue, per un instant, té un sobresalt per aquesta coincidència, pensant que potser conté algun missatge destinat a ell, algun indici de significat que podria canviar les coses. Però després, recuperant-se del xoc, comença a pensar que no. És un nom prou corrent, pensa; i, a més a més, ell sap que Black no es diu pas Walter. És clar que podria ser un parent, o potser inclús el seu pare. Encara donant voltes a aquesta última suposició, decideix comprar el llibre. Si no pot llegir el que Black escriu, almenys llegirà el mateix que ell. Gran cosa, pensa; però qui sap: potser això li donarà alguna pista sobre les intencions d’aquell home.

I vet aquí: Black paga els seus llibres, Blue paga el seu i continua l’excursió. Blue conserva l’esperança de descobrir alguna lògica, d’ensopegar amb alguna pista que li doni accés al secret de Black. Però és un home massa honrat per enganyar-se a si mateix, i sap que res del que ha passat fins ara no té cap ni peus. Per una vegada, això no el desanima. De fet, com més aprofundeix en el seu interior més s’adona que el que fa és donar-li forces. Descobreix que això d’estar a les fosques té aquell punt d’agradable, aquella emoció de no saber què passarà. Diu: mira, et manté alerta i això no fa cap mal. Despert i a la que salta, absorbint-ho tot, preparat pel que sigui.

Instants després d’haver pensat això, es presenta per fi una novetat i el cas fa el seu primer tomb. Black trenca per una cantonada del centre, camina fins a mitja mansana, dubta un moment com si busqués una adreça, recula unes quantes passes, torna a avançar i al cap d’uns segons entra en un restaurant. Blue el segueix cap a dins, sense imaginar-se res d’especial perquè de fet és hora de dinar i la gent bé ha de menjar, però no li passa per alt que la vacil·lació de Black sembla indicar que en aquell lloc no hi ha estat mai, cosa que per tant pot voler dir que té una cita. És un local fosc, relativament concorregut, amb un grup de gent apinyada al voltant de la barra de l’entrada, molta conversa banal i el dringar de coberts i de plats al fons. Sembla un establiment car, amb plafons de fusta a les parets i estovalles blanques, i Blue pensa que demanarà la cosa més barata que tinguin. Hi ha taules lliures, i li sembla un bon presagi que n’hi assignin una dins el camp visual de Black, ni tan a la vora que resulti inoportú ni tan lluny que no pugui vigilar el que fa. Black es delata demanant dues cartes, i al cap de tres o quatre minuts se li esbossa un somriure destinat a una dona que travessa la sala, va cap a la seva taula i li fa un petó a la galta abans de seure. No està gens malament, pensa Blue. Un pèl massa prima pel seu gust, però no està gens malament. I llavors pensa: ara comença el tros interessant.

Per desgràcia, la dona seu d’esquena a Blue i ell no li pot veure la cara mentre dura el dinar. Allà assegut menjant el seu bistec Salisbury, pensa que potser la primera intuïció era la correcta, que al capdavall es tracta d’un problema matrimonial. Ja s’imagina les coses que escriurà en el seu propi informe, i es complau a rumiar les frases que farà servir per descriure el que ara veu. Sap que, havent-hi una altra persona implicada en el cas, caldrà prendre certes decisions. Per exemple: cal que continuï vigilant Black o que desviï l’atenció cap a la dona? Això segurament acceleraria una mica les coses, però al mateix temps donaria a Black l’oportunitat d’escapar-se-li, i potser per sempre. Dit d’una altra manera: la cita amb aquesta dona, va de debò o no és més que una cortina de fum? Forma part del cas o no? És un fet essencial o contingent? Blue sospesa aquestes preguntes una estona, i arriba a la conclusió que és massa aviat per saber-ho. Sí, podria ser una cosa, pensa. Però també podria ser l’altra.

Cap a mig dinar, les coses sembla que facin un tomb negatiu. Blue adverteix una mirada de gran tristesa en la cara de Black, i tot seguit li fa l’efecte que la dona plora. Si més no, això és el que li suggereix el sobtat canvi de posició del seu cos: les espatlles enfonsades, el cap tirat endavant, la cara potser tapada amb les mans, el lleu estremiment de l’esquena. Podria ser un atac de riure, pensa, però, si és així, com és que Black fa tan mala cara? Sembla que se li hagi obert el terra sota els peus. Al cap de poc, la dona gira la cara i Blue la veu un moment de perfil: són llàgrimes, segur, pensa, veient com s’eixuga els ulls amb un tovalló i una taca de rímel li brilla a la galta. Ella s’aixeca bruscament i se’n va cap al lavabo de senyores. Blue torna a tenir lliure el camp visual per observar Black, i, quan li veu aquella tristesa a la cara, aquella mirada d’aclaparament absolut, gairebé li comença a fer llàstima. L’home mira en la seva direcció però és evident que no veu res, i llavors, al cap d’un moment, enfonsa la cara entre les mans. Blue prova d’endevinar què està passant, però és impossible de saber-ho. Sembla que tot s’hagi acabat entre ells, pensa, fa l’efecte que alguna cosa hagi arribat a la fi. Però, ben mirat, també podria ser una discussió com moltes.

La dona torna a la taula amb una mica més de bona cara, i després s’estan tots dos allà asseguts uns minuts sense dir res ni tocar el menjar. Black sospira un parell de vegades, amb la mirada perduda en la distància, i al final demana el compte. Blue fa el mateix i surt del restaurant darrere d’ells. S’adona que Black ha posat una mà al colze de la dona, però pensa que podria ser un acte reflex i que segurament no vol dir res. Van carrer enllà en silenci, i, a la cantonada, Black atura un taxi. Obre la porta a la dona i, abans que ella es fiqui a dins, li toca la galta molt suaument. Ella li correspon amb un somriure lleu i animós, però continuen sense dir ni una paraula. Llavors ella s’asseu al seient de darrere, Black tanca la porta i el taxi se’n va.

Black va amunt i avall una estona, s’atura un moment davant de l’aparador d’una agència de viatges per mirar-se un anunci de les White Mountains, i llavors també agafa un taxi. Blue torna a estar de sort i en troba un altre en cosa de segons. Diu al taxista que segueixi el taxi de Black i s’asseu còmodament mentre els dos cotxes grocs s’obren pas a poc a poc entre els embussos del centre, travessen el pont de Brooklyn i arriben finalment a Orange Street. Blue queda astorat pel preu del trajecte, i es maleeix els ossos per no haver seguit la dona en comptes de l’home. Ja es podia haver imaginat que Black tornaria cap a casa.

S’anima considerablement quan entra al seu edifici i es troba una carta a la bústia. Només pot ser una cosa, pensa, i, en efecte, quan obre el sobre tot pujant les escales veu que és la primera paga, un gir postal per l’import exacte que havien acordat amb White. El que el deixa una mica parat és que la forma de pagament sigui tan anònima. Per què no un xec firmat pel mateix White? Això el porta a recrear-se amb la hipòtesi que White sigui realment un agent renegat, que es guarda prou de deixar rastre i que, per tant, s’assegura que no quedi cap constància dels pagaments. Llavors es treu el barret i s’estira al llit, i s’adona de la seva decepció per no haver trobat cap comentari sobre l’informe. Tenint en compte com havia suat per redactar-lo, alguna frase aprovatòria hauria estat ben rebuda. Que White li hagi enviat els diners deu voler dir que no n’està descontent, però, ni que sigui així, costa de conformar-se amb el silenci per tota resposta. Què hi farem, pensa: t’hi hauràs d’acostumar.

Passen els dies, i una vegada més tot torna a caure en la rutina més absoluta. L’home escriu, llegeix, fa les seves compres al barri, va a correus, fa alguna passejada de tant en tant. La dona no torna a aparèixer, i ell no fa cap més excursió a Manhattan. Blue comença a pensar que qualsevol dia rebrà una carta dient-li que el cas queda tancat. La dona se n’ha anat, pensa, i això podria ser el final. Però no passa res d’això. La descripció meticulosa que fa Blue de l’escena del restaurant no provoca cap resposta especial per part de White, i els pagaments continuen arribant puntuals una setmana darrere l’altra. Ni enamorats ni romanços, pensa Blue. La dona no significava res: era una simple distracció.

L’estat d’ànim de Blue, durant aquests primers temps, es pot qualificar d’ambivalent i de contradictori. Hi ha moments en què es troba tan compenetrat amb Black, tan identificat amb aquell home, que, per anticipar el que farà, per saber si es quedarà a l’habitació o si sortirà, només li cal mirar en el seu propi interior. Passen dies sencers en què ni es preocupa de mirar per la finestra o de seguir-lo pel carrer. De tant en tant gosa fer expedicions en solitari i tot, amb la certesa que mentre ell serà fora l’altre no es mourà. Les raons d’aquesta certesa són com un misteri que ni ell no s’explica, però el cas és que no s’equivoca mai, i, quan li vénen aquests pressentiments, no té el menor dubte ni vacil·lació. No sempre és igual, per això. De vegades té la sensació d’estar completament desconnectat de Black, d’estar-ne allunyat d’una manera tan crua i absoluta que comença a perdre la noció de qui és ell. La solitud l’envolta i l’empresona, acompanyada del terror més intens que mai hagi experimentat. No entén que pugui canviar d’estat d’ànim tan de pressa, i durant molt de temps va d’un extrem a l’altre no sabent quin és l’autèntic ni quin és el fals.

Després d’una ratxa de dies especialment dolents, comença a trobar a faltar alguna mena de companyia. S’asseu a escriure una detallada carta a Brown, fent-li una descripció del cas i demanant-li consell. L’home s’ha retirat a Florida, on es passa la major part del temps pescant, i Blue ja sap que passaran molts dies abans no en rebi contestació. Tot i així, l’endemà d’haver tirat la carta ja comença a esperar la resposta amb un desfici que aviat es converteix en obsessió. Cada matí, cosa d’una hora abans que passi el carter, ja es plantifica a la finestra esperant veure’l aparèixer per la cantonada, posant totes les esperances en el que Brown li pugui dir. No sap ben bé què n’espera, d’aquesta carta. Ni tan sols s’ho pregunta, però està segur que serà una cosa fenomenal, unes paraules lluminoses i extraordinàries que el retornaran al món dels vius.

Van passant dies i setmanes sense carta de Brown, i la decepció dóna pas a una desesperació irracional i dolorosa. Però això no és res comparat amb el que experimenta quan per fi li arriba la carta. Perquè Brown ni tan sols fa referència a les coses que ell li havia explicat. M’alegro de tenir notícies teves, comença dient la carta, i de saber que treballes tant. Sembla un cas interessant. Ara, el que és jo, no ho trobo pas a faltar gens. Això d’aquí sí que és vida: em llevo d’hora i me’n vaig a pescar, passo estones amb la dona, llegeixo una mica, dormo sota el sol, no em puc queixar de res. El que no entenc és com no hi vaig venir fa anys, a viure aquí.

La carta continua amb aquest mateix to al llarg d’unes quantes pàgines, sense abordar ni una sola vegada la qüestió dels turments i les angúnies de Blue. Se sent traït per aquell home que li havia estat com un pare, i quan acaba de llegir la carta té una sensació total de buidor i de derrota. Estic sol, pensa, ja no tinc a qui acudir. Després vénen unes quantes hores de defalliment i d’autocompassió, i Blue pensa un parell de vegades que potser valdria més morir-se. Però al final arriba a superar la tristesa. Perquè en el fons ell és un home equilibrat, menys inclinat al pessimisme que la majoria, i, si a estones pensa que aquest món és una cosa infecta, qui som nosaltres per retreure-l’hi? Quan s’acosta l’hora de sopar ja veu les coses amb bons ulls i tot. Potser això és el seu mèrit principal: no és que no es desesperi mai, però el que no fa és desesperar-se gaire estona seguida. Potser val més així, pensa. Potser val més anar tot sol que dependre dels altres. S’ho rumia una estona, i decideix que això també té els seus avantatges. Ara ja no és cap aprenent. Ja no té cap mestre damunt seu. Ets l’amo de tu mateix, pensa, i no has de donar comptes a ningú.

Inspirat per aquesta nova manera d’enfocar les coses, descobreix que al final ha trobat el valor suficient per comunicar amb la futura senyora Blue. Però quan agafa el telèfon i marca el número no contesta ningú. Té un desengany però ell no s’immuta. Ja ho tornaré a provar un altre moment, pensa. Un dia d’aquests.

Els dies van passant. Una vegada més, Blue s’adapta al ritme de Black, i potser encara més harmoniosament que abans. Això li fa veure la inherent paradoxa de la seva situació, perquè, com més a prop es troba de Black, menys necessitat té de pensar-hi. Dit d’una altra manera: com més a fons s’hi compenetra, més lliure se sent. El que ara l’entrebanca no és la implicació, sinó la separació. Perquè només quan sembla que se li escapi és quan ha de sortir a buscar-lo, i això suposa temps i esforços i no parlem d’angúnies. En canvi, les estones que s’hi sent més a prop pot començar a fer un simulacre de vida independent i tot. Al principi no és gaire agosarat en les coses que es permet de fer, però no per això deixa de considerar-ho com una mena de triomf, gairebé com un acte de valentia. Sortir al carrer, per exemple, i caminar fins a la primera cantonada i tornar. Per petit que sigui, aquest gest l’omple de felicitat, i, mentre va amunt i avall d’Orange Street amb aquell temps deliciós de primavera, sent una alegria de viure que feia anys que no sentia. En un extrem hi té una vista del riu, del port, el perfil dels edificis de Manhattan, els ponts. Ho troba tot preciós, i alguns dies inclús gosa asseure’s uns minuts en un banc per veure les embarcacions. En l’altra direcció hi ha l’església, i a vegades s’hi arriba per seure una estona a l’herba de la placeta i contemplar l’estàtua de bronze de Henry Ward Beecher. Hi ha dos esclaus aferrats a les cames de Beecher, com suplicant-li que els ajudi, que els alliberi per fi, i a la paret de totxo del darrere hi ha un relleu de porcellana amb el perfil d’Abraham Lincoln. Blue no pot evitar de sentir-se inspirat per aquestes imatges, i, cada vegada que va a la placeta de l’església, el cap se li omple de nobles pensaments sobre la dignitat de l’home.

De mica en mica es va tornant més atrevit en les seves escapades de Black. Som al 1947, l’any que Jackie Robinson ha fitxat pels Dodgers; Blue segueix de prop la seva trajectòria, i el record de la placeta de l’església li diu que aquest home és alguna cosa més que un simple jugador de beisbol. La tarda lluminosa d’un dimarts de maig es decideix a fer una excursió fins a Ebbetts Field, i, quan deixa Black allà a la seva habitació d’Orange Street, de cap a l’escriptori com de costum, amb la seva estilogràfica i els seus papers, ho fa sense cap mena de recança, amb la seguretat que tot estarà exactament igual quan torni. Agafa el metro, es barreja amb la gentada, es deixa endur per l’excitació del moment. Així que ocupa el seu seient a l’estadi, el deixa atònit l’aguda claredat dels colors que l’envolten: el verd de l’herba, el marró de la terra, el blanc de la pilota, el blau del cel. Cada cosa és diferent de totes les altres, perfectament separada i definida, i la simplicitat geomètrica del terreny de joc l’impressiona per la seva força. Va seguint el partit però li costa apartar els ulls de Robinson, atret contínuament per la negror del seu rostre: pensa que s’ha de ser valent per fer el que ell fa, allà tot sol davant de tants desconeguts, la meitat dels quals segur que el voldrien veure mort. A mesura que transcorre el partit s’adona que aplaudeix qualsevol cosa que faci Robinson, i es posa dret quan el negre es fa seva una base a la tercera entrada; més endavant, a la setena, quan Robinson remunta la paret de l’esquerra, Blue dóna un cop a l’esquena de l’espectador del seu costat de tan content que està. Els Dodgers van a totes a la novena entrada i guanyen el partit, i quan, arrossegat per la multitud, Blue se’n torna cap a casa, s’adona que Black no li ha passat pel cap ni un sol instant.

Però els partits de beisbol no són més que el principi. Algunes nits, quan està segur que Black no anirà enlloc, Blue fa una escapada a un bar d’allà a la vora, on es pren un parell de cerveses i de tant en tant la fa petar amb el bàrman, que es diu Red i té una estranya retirada a Green, el bàrman del cas Gray, aquell cas de fa tants anys. Sovint també hi ha una fulana revinguda que es diu Violet, i en un parell d’ocasions l’ha posada a to perquè el convidi a casa seva, allà a la cantonada mateix. Ell sap que li cau bé perquè no l’hi vol cobrar mai, però també sap que allò no té res a veure amb l’amor. Ella li diu rei meu i té unes carns suaus i abundants, però sempre que ha begut més del compte se li posa a plorar i llavors ell l’ha de consolar, i es pregunta en secret si realment val la pena. De tota manera, el sentiment de culpa en relació amb la futura senyora Blue és escàs, perquè ell justifica aquestes sessions amb la Violet comparant-se amb un soldat que es trobi a l’estranger en temps de guerra. Tot home necessita una mica de consol, sobretot si l’endemà mateix se’n pot anar a l’altre barri. I a més a més un no és de pedra, es diu interiorment.

Però el que fa més sovint és passar de llarg del bar i entrar en un cine que hi ha uns quants carrers més avall. Ara que s’acosta l’estiu i la calor comença a apoderar-se incòmodament del seu petit estudi, és reconfortant poder estar fresc allà dins mentre veu la pel·lícula. Blue és aficionat al cine, i no tan sols pels arguments de les pel·lícules i per les dones guapes que hi surten sinó també per la foscor mateixa del local, pel fet que les imatges de la pantalla són, en certa manera, com les coses que li passen pel cap sempre que tanca els ulls. El tipus de pel·lícula li és més o menys indiferent, i tant li fa, per exemple, que sigui de plorar com de riure, en colors com en blanc i negre; però té una debilitat especial per les de detectius, per la part que li toca, i sempre l’engresquen més aquestes històries que no pas les altres. Durant aquest període veu un bon nombre de pel·lícules d’aquestes, i li agraden totes: La dama del llac, L’àngel caigut, Carreró fosc, Cos i ànima, El cavall rosa, Desesperat, etcètera. Però pel seu gust n’hi ha una que supera totes les altres, i li agrada tant que hi torna l’endemà al vespre per veure-la una altra vegada.

Es diu Retorn al passat, i hi surt el Robert Mitchum fent d’un exdetectiu que vol començar una nova vida en un poble, adoptant un nom fals. Té una nòvia, una provinciana encantadora que es diu Ann, i porta una gasolinera amb l’ajuda d’un noiet sordmut que es diu Jimmy i té una gran estimació per l’exdetectiu. Però al Mitchum el persegueix el seu passat, i ell poca cosa hi pot fer. Anys enrere l’havien contractat per buscar la Jane Greer, l’amant del gàngster Kirk Douglas, però quan la va haver trobada es van enamorar i es van escapar per anar a viure en un lloc secret. Una cosa va portar l’altra —un robatori, un assassinat—, i al final el Mitchum va tocar de peus a terra i va deixar la Greer, havent vist finalment fins on podia arribar la seva corrupció. Ara el Douglas i la Greer li fan xantatge perquè cometi un crim, un crim que no és res més que una trampa, perquè, quan s’adona del que està passant, veu que el que es proposen és involucrar-lo en un altre assassinat. Es va descabdellant una complicada història, durant la qual el Mitchum prova desesperadament de sortir de la trampa. Un bon dia torna al poble, li diu a l’Ann que és innocent i la torna a convèncer del seu amor. Però en realitat ja és massa tard, i ell ho sap. Cap al final convenç el Douglas perquè entregui la Greer per l’assassinat que ha comès, però en aquell moment la Greer entra a l’habitació, agafa una pistola amb tota la calma i mata el Douglas. Li diu al Mitchum que són fets l’un per l’altre, i ell, fatalista de mena, es veu que s’ho empassa. Decideixen fugir del país tots dos junts, però, quan la Greer se’n va a fer l’equipatge, el Mitchum agafa el telèfon i truca a la policia. Pugen al cotxe i se’n van, però aviat ensopeguen amb un control policial. La Greer, veient que l’han enganyada, es treu una pistola de la bossa de mà i mata el Mitchum. Llavors la policia comença a disparar contra el cotxe i la Greer també mor. Després d’això ve una última escena: l’endemà al matí, al poble de Bridgeport, es veu el Jimmy assegut en un banc davant de la gasolinera, i l’Ann s’hi acosta i se li asseu al costat. Digue’m una cosa, Jimmy, li diu, és una cosa que haig de saber: havia fugit amb ella o no? El noi s’ho rumia un moment, indecís entre la veritat i la cortesia. Què és més important, salvar el bon nom del seu amic o estalviar un disgust a la noia? Tot això passa en un instant. Mirant la noia als ulls, mou el cap com dient que sí, que en realitat el Mitchum estava enamorat de la Greer. L’Ann dóna un copet al braç del Jimmy i li dóna les gràcies, i llavors se’n va a trobar el seu xicot d’abans, un policia local que és un tros de pa i no havia pogut veure mai el Mitchum. El Jimmy alça la vista cap al rètol de la gasolinera, que porta el nom del Mitchum, fa un petit gest amistós de salutació i llavors es gira i s’allunya caminant per la carretera. Ell és l’únic que sap la veritat, i no la revelarà mai.

Durant els dies que segueixen, Blue no para de donar voltes a aquesta història. Està bé, pensa, que la pel·lícula s’acabi amb el noi sordmut. El secret queda enterrat i el Mitchum serà sempre vist com un foraster, després de mort i tot. La seva ambició era prou simple: convertir-se en un veí normal d’un poble normal dels Estats Units, casar-se amb una noia senzilla i fer una vida tranquil·la. És estrany, pensa, que el nom que triï el Mitchum sigui Jeff Bailey. S’assembla extraordinàriament al nom d’un personatge d’una altra pel·lícula que va veure l’any passat amb la futura senyora Blue: George Bailey, el personatge interpretat per James Stewart a La vida és bella. Aquella història també era sobre l’ambient als pobles dels Estats Units, però des del punt de vista contrari: les frustracions d’un home que es passa tota la vida intentant fugir. Però al final arriba a entendre que la seva vida ha estat bé, que sempre ha fet el que havia de fer. Segur que al Bailey-Mitchum li hauria agradat ser un home com el Bailey-Stewart. Però en el seu cas el nom és fals, és un desig que voldria fer realitat. El seu nom autèntic és Markham —o «marca’m», que és com li sona a Blue quan se’l diu en veu alta—, i això és la clau de tot. És un home marcat pel passat, i quan passa això no s’hi pot fer res. Un dia passa una cosa, pensa Blue, i en acabat ja passa sempre més. No es pot canviar mai, no pot ser mai d’altra manera. Es comença a obsessionar amb aquesta idea perquè hi veu com una mena d’advertència, un missatge que li ve de dins de si mateix, i, per més que mira d’allunyar-la, la negror d’aquesta idea no l’abandona.

D’aquí ve que, al final, un vespre es decideixi a obrir l’exemplar del Walden. Ha arribat l’hora, pensa, i sap que si ara no fa l’esforç ja no el farà mai. Però no és un llibre fàcil, precisament. Així que es posa a llegir-lo, li fa l’efecte com si entrés en un altre món. Avançant fatigosament entre aiguamolls i esbarzers, pujant amb penes i treballs per lúgubres tarteres i penya-segats traïdors, es troba com un pres fent una marxa forçada i no pensa altra cosa que poder fugir. Les paraules de Thoreau l’avorreixen, i li costa concentrar-se. Hi ha capítols sencers que, quan arriba al final, veu que no n’ha tret res en net. Com pot ningú voler escapar-se i anar a viure al bosc? Què és tot això de plantar mongetes, i no beure cafè ni menjar carn? Per què totes aquestes descripcions interminables d’ocells? Ell esperava trobar-hi una història, o almenys alguna cosa que s’hi assemblés, però això no és més que pura xerrameca, una arenga inacabable sense cap ni peus.

Però tampoc seria just de retreure-l’hi. No ha llegit mai gaire cosa més que diaris i revistes, i de tant en tant alguna novel·la d’aventures quan era petit. Diuen que inclús hi ha lectors experts i erudits que han tingut problemes amb el Walden, i una eminència com el mateix Emerson va escriure en el seu diari que llegir Thoreau el posava neguitós i el feia sentir desgraciat. Però Blue —i això és un mèrit— no es dóna per vençut. L’endemà torna a començar, i aquest segon intent és una mica menys accidentat que el primer. Al tercer capítol ensopega amb una frase que per fi li diu alguna cosa: «Un llibre s’ha de llegir amb la mateixa deliberació i reserva amb què l’han escrit», i entén de cop i volta que el secret és anar a poc a poc, entretenint-se en les paraules com no ho havia fet mai. Això l’ajuda fins a cert punt, i alguns trossos se li comencen a fer entenedors: allò que diu al principi sobre els vestits, la guerra entre les formigues roges i les formigues negres, l’argument en contra del treball. Però encara ho troba molt espès, i, si bé accepta a contracor que Thoreau potser no és tan estúpid com es pensava, comença a estar ressentit amb Black per fer-li passar aquest calvari. El que no sap Blue és que, si tingués la paciència necessària per llegir el llibre amb la disposició que requereix, la seva vida canviaria radicalment i a poc a poc arribaria a una comprensió total de la seva situació —és a dir, de Black, de White, del cas, de tot allò que l’incumbeix. Però tant són part de la vida les ocasions perdudes com les aprofitades, i un relat no es pot construir a base del que hauria pogut ser. Deixa estar el llibre fastiguejat, es posa l’abric (perquè ja som a la tardor) i surt a prendre l’aire. Poc s’imagina Blue que això és el principi de la fi. Perquè està a punt de passar alguna cosa, i, quan passi, res ja no tornarà a ser el que era.

Se’n va cap a Manhattan, allunyant-se més que mai de Black: vol desfogar la seva frustració amb l’activitat física, recuperar la calma d’esperit a còpia de cansar-se. Camina cap al nord, sol amb els seus pensaments, sense fixar-se en res del que l’envolta. Al carrer 26 Est se li descorda la sabata esquerra, i és en aquell precís moment, quan s’ajup a cordar-se-la amb un genoll a terra, que li cau el món a sobre: qui veu venir pel carrer?, doncs la futura senyora Blue en persona. Ve caminant amb els dos braços recolzats al braç dret d’un home que ell no havia vist mai, amb un somriure radiant, embadalida per les coses que aquell home li diu. Per un moment, Blue està tan atabalat que no sap si ajupir més el cap i amagar la cara o bé aixecar-se i saludar aquella dona que tot d’una ha entès —amb una claredat tan sobtada i contundent com una porta que es tanqués de cop— que no serà mai la seva esposa. A última hora resulta que no fa ni una cosa ni l’altra: primer ajup el cap, però a l’instant s’adona que el que vol és que ella el reconegui; i, quan veu que no el reconeix, absorta com està escoltant el seu acompanyant, s’aixeca bruscament de terra quan no els té ni a dos metres de distància. És com si de cop i volta s’hagués materialitzat un espectre davant d’ella, i l’exfutura senyora Blue fa una lleu exclamació de sobresalt, abans i tot de descobrir qui és l’espectre. Blue pronuncia el seu nom, amb una veu que a ell mateix li sona estranya, i ella es queda paralitzada. La cara li traeix la impressió de reconèixer Blue, però llavors, ràpidament, adopta una expressió de ràbia.

Tu!, li diu. Tu!

Abans que Blue pugui dir una sola paraula, la dona es deixa anar del braç del seu acompanyant i comença a clavar-li cops de puny al pit, xisclant com una boja, acusant-lo d’una infàmia darrere l’altra. Ell no sap fer altra cosa que anar repetint el seu nom, com en un intent desesperat de distingir entre la dona que estima i l’animal salvatge que ara l’envesteix. Es troba totalment indefens, i ve un moment que comença a agrair cada trompada que rep, prenent-la com un càstig merescut pel seu comportament. Però l’altre home ho atura aviat, i Blue, tot i que té la temptació d’agredir-lo, està massa atordit per actuar amb prou rapidesa; en un no res l’home s’ha endut la plorosa exfutura senyora Blue carrer enllà, tomben la cantonada i s’ha acabat.

Aquesta breu escena, tan inesperada com aclaparadora, deixa Blue completament trasbalsat. Quan s’asserena i aconsegueix de tornar a casa, s’adona que ha esguerrat la seva vida. No és culpa d’ella, pensa, volent inculpar-la però sabent que no pot. Pot molt ben ser que ja el donés per mort, i, com li pot retreure ell que tingui ganes de viure? Nota que li vénen les llàgrimes als ulls però, més que de llàstima per si mateix, són de ràbia per ser tan imbècil. Ha perdut qualsevol oportunitat de ser feliç, i, sent així, no ens equivocaríem gaire si diguéssim que això és realment el principi del final.

Blue torna al seu estudi d’Orange Street, s’estira al llit i intenta sospesar les possibilitats. Al final es gira cap a la paret i ensopega amb la fotografia de Gold, el jutge de Filadèlfia. Pensa en la trista vacuïtat d’aquell cas no resolt, en aquell nen dins una tomba sense nom, i, mentre observa la màscara mortuòria de la criatura, una idea li comença a donar voltes pel cap. Potser hi ha sistemes d’acostar-se a Black, pensa; sistemes que no tenen per què delatar-lo. Per força n’hi ha d’haver. Estratègies possibles, plans que es poden posar en marxa i potser dos o tres al mateix temps. La resta no importa. És hora de girar full.

El nou informe ha d’estar demà passat, de manera que s’asseu a escriure’l per poder-lo enviar a temps. Els seus informes d’aquests últims mesos han estat extremament críptics, només un o dos paràgrafs amb el més essencial i prou, i aquesta vegada no vol desviar-se de la norma. Això no obstant, a peu de pàgina hi afegeix una observació enigmàtica per posar a prova White, per veure si li arrenca alguna cosa més que silencis: «Sembla que Black està malalt. Em fa por que s’estigui morint». Llavors fica l’informe dins un sobre, i es diu a si mateix que això no és més que el principi.

Al cap de dos dies, Blue se’n va corrents a primera hora del matí a l’oficina de correus de Brooklyn, un edifici que sembla un gran castell i des d’on es veu el pont de Manhattan. Tots els informes els ha anat enviant a l’apartat 1001, i ara se n’hi va de dret com si fos per atzar; passa tranquil·lament per davant i mira a dins de reüll per veure si ha arribat l’informe. Ha arribat. O almenys allà hi ha una carta —un solitari sobre blanc, fent un angle de quaranta-cinc graus dins l’estreta bústia—, i Blue no té per què sospitar que sigui cap més carta que la seva. Llavors inicia un lent passeig circular per la zona, decidit a quedar-se fins que no aparegui White o algú que treballi per ell, amb els ulls fixos en l’enorme pany de paret ple de bústies numerades, cada una amb una combinació diferent, cada una amb un secret diferent a l’interior. La gent va i ve, obre bústies i les tanca, i Blue va repetint el seu trajecte circular, parant de tant en tant en algun punt a l’atzar i després continuant. Tot li sembla de color marró, com si el clima tardoral de fora hagués penetrat la sala, i se sent una agradable olor de fum de cigar. Al cap d’unes quantes hores li comença a venir gana, però no cedeix a la crida de l’estómac: pensa que és ara o mai, i per tant aguanta el tipus. Va vigilant a tothom qui s’acosta a la filera d’apartats de correus i centra l’atenció en tota persona que rondi les proximitats del número 1001, convençut que, si el que ve a recollir els informes no és White, llavors pot ser qualsevol persona —una vella, un nen—, i en conseqüència no pot descartar ningú. Però cap d’aquestes possibilitats no fructifica perquè el 1001 continua intacte, i si bé Blue, momentàniament i successivament, va rumiant una història per cada candidat que s’hi acosta, provant d’imaginar-se quina relació pot tenir cada persona amb White, amb Black o amb tots dos alhora, quin paper pot tenir en el cas, etcètera, ha d’anar descartant-los un per un i restituint-los a l’anonimat d’on havien sortit.

Poc després de migdia, a una hora en què correus es comença a omplir —hi ha una afluència de gent que ha plegat per dinar i s’afanya a anar a tirar cartes, a comprar segells o a fer gestions de tota mena—, travessa la porta un home amb una careta. Primer, amb tota aquella gentada que entra i surt al mateix temps, Blue no s’adona de la seva presència, però, quan l’home se separa de la multitud i es posa a avançar cap a les bústies numerades, descobreix finalment la careta: és una d’aquelles que porten els nens pel Halloween, feta de goma i representant un monstre horrible amb ganivetades al front, uns ulls ensangonats i uns ullals en comptes de dents. La resta és perfectament normal (abric gris de xeviot, bufanda vermella al coll), i Blue, ja des d’aquest primer instant, té el pressentiment que l’home de darrere la careta és White. A mesura que avança cap a la zona on hi ha la bústia 1001, aquest pressentiment es converteix en convicció. Al mateix temps també li sembla com si l’home no hi fos realment, com si, tot i sabent que el veu, fos molt probable que només el veiés ell. Però en això s’equivoca, perquè, mentre l’home emmascarat continua avançant per l’immens paviment de marbre, veu tot de gent rient i assenyalant-lo; ara, si això és bo o dolent, no ho sabria dir. L’home emmascarat arriba a l’apartat 1001; fa girar la combinació cap a l’esquerra i cap a la dreta i altra vegada cap a l’esquerra, i obre la porta. Confirmat definitivament que era l’home que esperava, Blue inicia un moviment per acostar-s’hi sense estar ben segur del que es proposa, però en el fons del cervell segur que hi té la intenció d’agafar-lo i arrencar-li la careta. Però l’home va massa alerta, i una vegada s’ha ficat el sobre a la butxaca i ha tancat la bústia, dóna una ràpida mirada a la sala, veu Blue que se li acosta i d’una embranzida es dirigeix cap a la porta tan de pressa com pot. Blue es posa a córrer darrere seu amb l’esperança d’atrapar-lo per l’esquena i subjectar-lo, però queda momentàniament encallat entre un embús de gent a la porta i, quan aconsegueix de sortir-ne, l’home emmascarat ja està saltant escales avall, arriba a la vorera i s’escapa carrer enllà. Ell continua empaitant-lo i li sembla que va guanyant terreny i tot, però llavors l’home arriba a la cantonada al moment just que surt un autobús de la parada, s’hi enfila oportunament d’un salt i deixa Blue amb un pam de nas, sense alè i allà plantat com un idiota.

Dos dies després, quan rep el sobre amb la paga, hi troba finalment un comentari de White. No fem més coses rares, diu, i, tot i que no és cap gran comentari, Blue s’alegra de llegir-lo, content d’haver ensorrat per fi el mur de silenci de White. El que no li queda clar és si el missatge es refereix a l’últim informe o a l’incident de correus. Després de rumiar-hi una estona, decideix que tant li fa. Sigui com sigui, la clau del cas és l’acció. Li ha d’anar posant entrebancs sempre que pugui, ara aquí, ara allà, anar fent forat a cada nou problema fins que tota l’estructura es comenci a debilitar, fins que un dia tot aquell podrit assumpte caigui desplomat a terra.

Durant les setmanes següents, Blue torna unes quantes vegades a correus amb l’esperança de veure White novament. Però no hi ha manera. O bé l’informe ja no és a la bústia quan ell arriba, o bé White no es presenta. El fet que aquesta secció de correus sigui oberta les vint-i-quatre hores li deixa poques opcions. Ara White està en guàrdia, i no farà dues vegades el mateix error. Esperarà simplement que ell sigui fora per dirigir-se a la bústia, i Blue, si no és que està disposat a passar-se tota la vida a l’oficina de correus, no té cap esperança de poder tornar a agafar White de sorpresa.

El panorama és molt més complicat del que Blue s’hagués pogut imaginar. Feia ja gairebé un any que es considerava essencialment lliure. Per bé o per mal havia anat fent la seva feina, mirant endavant i estudiant Black, esperant una oportunitat, procurant aprofitar-la, però durant tot aquest temps no havia pensat ni un sol moment en el que podia passar al seu darrere. Ara, després de l’incident amb l’home emmascarat i dels obstacles que se n’han derivat, ja no sap què pensar. Troba perfectament creïble que també l’estiguin vigilant, que algú l’observi a ell de la mateixa manera que ell ha estat observant Black. Si és que és així, llavors vol dir que no ha estat mai lliure. Des de bon principi ha estat l’home d’entremig, esquivat per davant i assetjat per darrere. Estranyament, aquesta idea li recorda algunes frases del Walden i repassa el bloc per trobar-ne la formulació exacta, convençut que les hi té apuntades. No som allà on som, troba, sinó que estem en una posició falsa. Per una feblesa de la nostra natura, ens imaginem un cas i ens hi fiquem a dins, i a partir d’aquí ens trobem a dins de dos casos alhora i és doblement difícil de sortir-ne. Troba que això té sentit, i, tot i que comença a estar una mica espantat, pensa que potser encara no és massa tard per fer-hi alguna cosa.

L’autèntic problema és, precisament, identificar-ne la naturalesa. Per començar: qui li planteja la principal amenaça, White o Black? White ha complert la seva part del tracte: les pagues han anat arribant puntualment cada setmana, i ell sap que posar-se-li en contra seria mossegar la mà que l’alimenta. I tanmateix és White qui va posar en marxa el cas empenyent Blue cap a dins d’una habitació buida, com si diguéssim, i després apagant el llum i tancant la porta amb clau. Des d’aleshores, Blue ha anat a les palpentes, buscant a cegues l’interruptor, presoner del seu mateix cas. Fins aquí molt bé, però, per què hauria de voler fer una cosa així, White? Quan s’encara amb aquesta pregunta ja no pot continuar pensant. El cervell li deixa de funcionar, no pot passar d’aquí.

I Black? Black, fins ara, ha estat el centre del cas, la causa aparent de tots els seus problemes. Però, si resulta que White va per ell i no pas per Black, aleshores potser Black no hi té res a veure, potser no és més que un espectador innocent. Si és així, llavors és Black qui ocupa la posició que Blue ha pensat fins ara que era la d’ell, i és ell qui pren el paper de Black. No sembla gens desgavellat. D’altra banda, també pot ser que Black treballi en combinació amb White i entre tots dos conspirin per carregar-se Blue.

Si és així, què li estan fent? Res de gaire terrible, al capdavall; almenys, no pas en un sentit absolut. L’han deixat tan atrapat, tan inactiu, que han reduït la seva vida a una cosa que amb prou feines si se’n pot dir vida. Sí, pensa Blue, la sensació que tens és aquesta: la d’un no-res absolut. Se sent com un home que l’han condemnat a seure en una habitació i a llegir el mateix llibre la resta de la seva vida. Això ja és prou estrany: ser viu només a mitges en el millor dels casos, veure el món únicament a través de paraules, viure únicament a través de les vides d’altra gent. Si el llibre fos interessant, potser encara: es podria submergir en la història, com si diguéssim, i de mica en mica començar a oblidar-se de si mateix. Però aquest llibre no li ofereix res. No hi ha història, ni argument, ni acció: només un home sol en una habitació, escrivint un llibre. Veu que això és tot el que hi ha, i ja no en vol saber res. Però, com en pot sortir? Com pot sortir d’aquesta habitació que és el llibre, i que aniran escrivint mentre ell continuï a l’habitació?

Pel que fa a Black, el presumpte autor d’aquest llibre, Blue ja no es refia del que veu. Com pot ser que existeixi una persona així, un home que no faci res, que es limiti a seure a la seva habitació i escriure? L’ha seguit pertot arreu, li ha anat al darrere fins als llocs més remots, l’ha observat tan intensament que ja sembla que li falli la vista. Black no va mai enlloc ni quan surt de l’habitació, no fa mai gran cosa: compra menjar, va a cal barber de tant en tant, fa una visita al cine, etcètera. Però més que res es limita a vagarejar pels carrers, contemplant trossos de paisatge, sèries de detalls a l’atzar, si bé això també ho fa a batzegades. Durant un temps es dedica als edificis: estira el coll per arribar a veure les teulades, inspecciona els portals, passa les mans lentament per les façanes de pedra. Després dedica quinze dies a les estàtues públiques, o a les embarcacions del riu, o als senyals del carrer. Això és tot: a penes intercanvia una paraula amb ningú, no es troba amb ningú més tret d’aquell dia del dinar amb la dona dels plors, ja fa tant de temps. En un sentit, Blue sap tot el que cal saber de Black: la marca de sabó que compra, els diaris que llegeix, la roba que porta, i cada una d’aquestes coses l’ha anotada fidelment al bloc. Ha recollit mil dades, però l’únic que li confirmen és que no sap res. La conclusió és la de sempre: que res de tot això és possible. No és possible que existeixi ningú com Black.

En conseqüència, comença a sospitar que Black no és altra cosa que una estratagema, un altre empleat de White que cobra un tant setmanal per seure en aquella habitació sense fer res. Potser tot allò que escriu és simplement un engany de cap a cap: una llista de tots els noms de la guia telefònica, per exemple, o totes les paraules del diccionari per ordre alfabètic, o una còpia manuscrita del Walden. O potser ni tan sols són paraules sinó gargots sense sentit, traços fets a l’atzar amb la ploma, un amuntegament de bestieses i de confusió. Això, aleshores, voldria dir que l’autèntic autor es White, i que Black no és altra cosa que el seu suplent, un doble, un actor sense substància pròpia. Llavors hi ha estones en què, com a seqüela d’aquesta idea, pensa que l’única explicació lògica és que Black no és un sol home sinó uns quants. Dos, tres, quatre dobles que interpreten el paper de Black, cada un complint el temps que li toca i llavors tornant a les comoditats i al caliu familiar. Però aquesta idea és massa monstruosa perquè la contempli gaire estona. Passen els mesos, i al final es diu a si mateix en veu alta: ja no puc respirar. Això és el final. Em moro.

Som a mitjans d’estiu de 1948. Trobant per fi el valor suficient per actuar, Blue remena el sac de les disfresses decidit a adoptar una nova identitat. Després de descartar unes quantes possibilitats, tria el paper d’un vell que havia demanat caritat per les cantonades del seu barri quan ell era petit —un personatge local que es deia Jimmy Rose—, i es guarneix a l’estil dels vagabunds: roba esparracada de llana, sabates amb la sola aguantada a base de cordills, una bossa de lona descolorida per dur-hi els objectes personals i, finalment, una barba i una cabellera llargues i blanques. Aquests últims detalls li donen l’aire d’un profeta de l’Antic Testament. Amb la disfressa de Jimmy Rose, més que semblar un perdulari abjecte sembla un il·luminat, un venerable indigent que viu al marge de la societat. Potser un pèl infeliç, però inofensiu: traspua una gentil indiferència pel món que l’envolta, perquè, havent-ne vist de tots colors, ja no s’immuta per res.

S’instal·la en un lloc convenient a l’altra banda de carrer, es treu un tros de lupa de la butxaca i es posa a llegir un diari rebregat del dia abans, que ha rescatat d’una llauna d’escombraries d’allà a prop. Al cap de dues hores apareix Black, baixa les escales de casa seva i es posa a caminar cap a Blue. No fa cap cas del vagabund —sigui perquè està absort en els seus pensaments o perquè l’ignora expressament—, i aquest, quan el comença a tenir a prop, se li adreça amb una veu agradable.

Un centimet, senyor?

Black s’atura, mira de dalt a baix aquella cosa malgirbada que acaba de parlar i es va relaxant gradualment fins a esbossar un somriure, quan s’adona que no està en perill. Llavors es fica la mà a la butxaca, en treu una moneda i la posa a la mà de Blue.

Tingui, li diu.

Que Déu el beneeixi, diu Blue.

Gràcies, contesta Black, commogut pel sentiment.

No tingui por, diu Blue. Déu beneeix a tothom.

I, havent sentit aquelles paraules tranquil·litzadores, Black el saluda amb el barret i se’n va.

L’endemà a la tarda, novament amb els arreus de perdulari, Blue l’espera al mateix lloc. Decidit a fer durar la conversa una mica més, ara que ja s’ha guanyat la seva confiança, veu com el mateix Black li estalvia la feina mostrant una clara disposició a encantar-s’hi. El dia ja declina; és aquella hora que encara no és fosc però ja ha caigut la tarda, l’hora incerta de les ombres i la vermellor a les façanes. Després de saludar cordialment el mendicant i de donar-li una altra moneda, Black dubta un moment, com si no s’acabés de decidir, però al final diu:

No li han dit mai que és clavat a Walt Whitman?

Walt què?, contesta Blue, sense oblidar el seu paper.

Walt Whitman. Un poeta famós.

No, diu Blue. No tinc el gust de coneixe’l.

Ni el tindrà, diu Black. Ja és mort. Però la semblança és extraordinària.

Sí, és allò que diuen, diu Blue: que tots tenim un doble en un lloc o altre. Però noi, si a mi ja se m’ha mort doncs què vol que li digui.

El més curiós del cas, continua Black, és que Walt Whitman havia treballat en aquest carrer. Va imprimir el seu primer llibre aquí mateix, no gaire lluny d’on som ara.

Ja veus, diu Blue, movent el cap amb aire pensatiu. És d’aquelles coses que fan rumiar, oi?

De Walt Whitman se n’expliquen de molt bones, diu Black, indicant-li amb un gest que s’assegui al portal d’un edifici de darrere, cosa que fa, i llavors Black fa el mateix, i allà els tenim tots dos junts de cop i volta en un capvespre d’estiu, xerrant d’això i d’allò com dos vells amics.

Sí, diu Black, abandonant-se al llanguiment d’aquella hora: una pila d’històries molt curioses. La del seu cervell, per exemple. Whitman va creure tota la vida en la frenologia, vull dir la ciència que interpreta els bonys del crani. Era molt popular en aquella època.

Si li haig de ser franc no n’havia sentit parlar mai, contesta Blue.

És igual, diu Black. On vull anar a parar és que s’interessava molt pels cervells i pels cranis: estava convençut que t’ho podien dir tot sobre el caràcter d’una persona. Total, que, quan s’estava morint aquí a Nova Jersey fa cosa de cinquanta o seixanta anys, Whitman va donar permís perquè li fessin l’autòpsia un cop mort.

Com podia donar permisos, bo i mort?

Ah, bona pregunta. M’he expressat malament. Quan el va donar encara era viu. Va voler que sabessin que no li feia res si l’obrien un cop mort. Podríem dir que va ser l’última voluntat.

Allò famós de les últimes paraules.

Justa. Molta gent el tenia per un geni, sap?, i li volien veure el cervell per comprovar si tenia res d’especial. Així és que, l’endemà d’haver-se mort, un metge li va extreure el cervell —li va obrir el cap i l’hi va treure directament— i el va fer enviar a la Societat Antropomètrica Americana perquè el mesuressin i el pesessin.

Com una enorme coliflor, afegeix Blue.

Exacte. Com un gran vegetal de color gris. Però aquí és on la història es comença a fer interessant. El cervell arriba al laboratori i, just quan van per posar-s’hi a treballar, a un dels ajudants li cau a terra.

I es va fer malbé?

Home és clar. Pensi que un cervell no és una cosa gaire sòlida. Es va escampar tot per allà terra, i aquí es va haver acabat. El cervell del més gran poeta d’Amèrica, escombrat i llençat a les escombraries.

Blue, sense oblidar-se del seu personatge, deixa anar unes quantes rialles asmàtiques: una bona imitació de la rialla d’un vellet. Black també riu i, a hores d’ara, l’ambient s’ha desglaçat tant que ningú diria que no són grans amics de tota la vida.

És trist, per això, quan penses en el pobre Walt allà a la tomba, diu Black. Tot sol i sense cervell.

Com aquell espantaocells, diu Blue.

Sí noi, diu Black. Ben bé com l’espantaocells del país d’Oz.

Després d’una altra bona riallada, Black diu: I llavors hi ha aquella altra història de quan Thoreau va venir a fer una visita a Whitman. També és bona, aquesta.

Qui era? Un altre poeta?

No exactament. Però també era un gran escriptor. És aquell que vivia sol al bosc.

Ah, sí, diu Blue, no volent exagerar més del compte la seva ignorància. Me’n van parlar una vegada. Un que diu que era molt amant de la naturalesa. Aquest, vol dir?

Ni més ni menys, contesta Black. Henry David Thoreau. Va venir de Massachusetts per passar uns dies a Nova York i va fer una visita a Whitman, a Brooklyn. Però el dia abans va venir aquí mateix, a Orange Street.

Per cap motiu especial?

Per l’església de Plymouth. Volia sentir el sermó de Henry Ward Beecher.

Un lloc preciós, diu Blue, pensant en les hores agradables que s’ha passat a l’herba de la placeta. A mi també m’agrada anar-hi.

Hi han anat molts homes il·lustres, diu Black. Abraham Lincoln, Charles Dickens… tots han passat per aquest carrer per anar a l’església.

Fantasmes.

Sí, són fantasmes que tenim al voltant nostre.

I la història?

De fet és molt senzilla. Thoreau i Bronson Alcott, un amic seu, van arribar a casa de Whitman, a Myrtle Avenue, i la mare de Whitman els va enviar al dormitori de l’àtic que ell compartia amb Eddy, el seu germà retardat mental. Tot anava de primera. Es van donar la mà, van intercanviar salutacions, etcètera. Però llavors, quan es van asseure a comentar les seves opinions sobre la vida, Thoreau i Alcott es van adonar d’un orinal ple que hi havia a terra, ben bé al mig de l’habitació. Whitman, és clar, era un home extravertit i no en feia cabal, però als dos homes de Nova Anglaterra els costava de continuar parlant amb una gibrella plena d’excrements allà davant. De manera que al final van baixar al saló i van continuar la conversa allà. És un detall menor, ja ho sé. Però tanmateix, la trobada de dos grans escriptors sempre fa història, i és important constatar tots els detalls. Sap què li dic? Doncs que aquella gibrella, segons com, em recorda el cervell per allà terra. I, si t’atures a rumiar-hi, hi ha una certa similitud formal. Els bonys i circumvolucions, vull dir. Hi ha una relació claríssima. Cervell i budells: les interioritats d’un home. Sempre diem que voldríem entrar a dins d’un escriptor per entendre més bé la seva obra. Però quan vas fins al fons, allà no hi ha gran cosa per trobar —almenys que sigui diferent del que trobaries en qualsevol altra persona.

Sembla que hi entén molt, d’aquestes coses, diu Blue, que comença a perdre el fil de l’argumentació de Black.

És la meva afició, diu Black. M’agrada saber com viuen els escriptors, sobretot els americans. M’ajuda a entendre les coses.

Ho comprenc, diu Blue, que no comprèn res en absolut, perquè a cada paraula que diu Black s’adona que ho va entenent menys.

El cas de Hawthorne, per exemple, diu Black. Un bon amic de Thoreau, i segurament el primer escriptor de debò que ha tingut Amèrica. Acabada la carrera va tornar a ca la seva mare, a Salem, es va tancar a la seva habitació i s’hi va passar dotze anys.

I què hi feia, allà dins?

Escrivia històries.

I això és tot? Escrivia i prou?

Escriure és cosa de solitaris. S’apodera de la teva vida. En cert sentit, un escriptor no té vida pròpia. Encara que hi sigui, no hi és del tot.

Un altre fantasma.

Exacte.

Ho trobo molt misteriós.

És que ho és. Però Hawthorne va escriure grans històries, sap?, i encara les llegim avui dia, més de cent anys després. En una d’elles, un home que es diu Wakefield decideix gastar una broma a la seva dona. Li diu que serà fora de la ciutat uns quants dies per qüestions de feina, però, en comptes de deixar la ciutat, se’n va al carrer del costat, lloga una habitació i es limita a esperar a veure què passa. No sap ben bé per què ho fa, però ho fa de totes maneres. Passen tres o quatre dies, però encara no es considera preparat per tornar a casa i es queda a l’habitació llogada. Els dies es converteixen en setmanes, les setmanes es converteixen en mesos. Un dia Wakefield va pel carrer on vivia i veu tot de crespons de dol a casa seva. És el seu propi funeral, i la seva dona s’ha convertit en una viuda solitària. Passen els anys. De tant en tant se la troba per la ciutat, i una vegada, enmig d’una gran multitud, arriben a ensopegar i tot. Però ella no el reconeix. Passen més anys, més de vint, i a poc a poc Wakefield s’ha anat fent vell. Una nit plujosa de tardor, mentre passeja pels carrers buits, s’escau a passar per davant de la seva antiga casa i hi dóna un cop d’ull per la finestra. A la llar crema un foc acollidor i confortable, i ell pensa: que agradable que seria si ara jo fos aquí dins, assegut en una d’aquestes còmodes butaques a la vora del foc, en comptes d’estar-me aquí dret sota la pluja. I així, sense rumiar-s’ho més, puja els esglaons de la casa i truca a la porta.

I què més?

Ja està. Aquí s’acaba la història. L’últim que veiem és la porta que s’obre i Wakefield que entra amb un somriure astut a la cara.

I no se sap què li va dir a la seva dona?

No. Aquí s’acaba. Ni una paraula més. Però ell va tornar, això sí que ho sabem, i va ser un marit afectuós fins a la mort.

El cel s’ha començat a enfosquir damunt d’ells, i la nit es va acostant de pressa. Queda un últim llambreig rosat a ponent, però el dia ja pràcticament s’ha acabat. Black, reaccionant quan s’adona que ja és fosc, s’aixeca i allarga la mà a Blue.

Ha estat un plaer parlar amb vostè, diu. Ni pensaments que ens hi haguéssim estat tanta estona.

El plaer ha estat meu, diu Blue, que es treu un pes de sobre quan veu que s’ha acabat la conversa, perquè sap que, entre la calor de l’estiu i els nervis que el fan suar i estoven la pega, no hauria trigat gaire a desenganxar-se-li la barba.

Jo em dic Black, diu Black, donant la mà a Blue.

Jo em dic Jimmy, diu Blue. Jimmy Rose.

D’aquesta xerradeta d’avui me’n recordaré molt de temps, Jimmy, diu Black.

Jo també, diu Blue. M’ha donat moltes coses per rumiar.

Que Déu el beneeixi, Jimmy Rose, diu Black.

Igualment, senyor, diu Blue.

I llavors, amb una última encaixada de mans, se’n van en direccions oposades, cada un acompanyat dels seus propis pensaments.

Aquell mateix vespre, quan torna al seu estudi, Blue decideix que el millor que ara pot fer és enterrar Jimmy Rose, treure-se’l de sobre per sempre. El vell vagabund ja ha fet el seu fet, i a partir d’aquí no seria prudent de continuar.

Blue s’alegra d’haver fet aquest contacte inicial amb Black, però la trobada no ha tingut tot l’efecte desitjat i, en el fons, això el fa estar bastant neguitós. Perquè, encara que la conversa no tingués res a veure amb el cas, no pot evitar la sensació que Black, en realitat, no ha deixat de referir-s’hi tota l’estona —parlant com si diguéssim en forma d’endevinalles, com si li volgués donar a entendre alguna cosa però no gosés dir-la en veu alta. Sí, Black ha estat més que cordial i la seva actitud del tot agradable, però Blue encara no es pot alliberar de la idea que l’home anava per ell des de bon principi. Si és així, aleshores no hi ha dubte que Black és un dels conspiradors: per què, si no, s’hauria estat tanta estona parlant amb Blue? No pas per solitud, això segur. Si Black no és cap muntatge, aleshores la solitud no pot ser un problema. Tota la seva vida fins aquest moment ha estat part d’un pla premeditat per estar sol, i seria absurd interpretar les seves ganes de parlar com un esforç per fugir de les angoixes de la solitud. I més al cap de tant temps, després de més d’un any d’evitar qualsevol contacte humà. Si Black ha decidit finalment de trencar la seva hermètica rutina, com és que ha començat parlant amb un vell perdulari en una cantonada? No, Black sabia que parlava amb Blue. I, si ho sabia, aleshores és que sap qui és Blue. No té retop, pensa Blue: ho sap tot.

Quan arriba el moment d’escriure el nou informe, Blue es veu obligat a encarar-se amb aquest dilema. White no ha dit mai res d’entrar en contacte amb Black. Ell l’havia de vigilar i prou, ni més ni menys, i ara pensa si de fet no haurà infringit les normes del contracte. Si a l’informe hi fa constar la conversa, és probable que White tingui objeccions a fer-hi. En canvi, si no l’hi posa, i si Black certament treballa per White, aleshores White sabrà immediatament que menteix. S’ho rumia molta estona, però no arriba ni de lluny a trobar una solució. Sigui com sigui, està encallat, i ell ho sap. Al final decideix no posar-ho, però només perquè encara té la vaga esperança que s’equivoqui i que White i Black no estiguin en combinació. Però aquesta última resquícia d’optimisme s’esfuma aviat. Tres dies després d’enviar el seu depurat informe li arriba el gir setmanal, i en el sobre també hi ha una nota que diu: Per què menteix?, i ara Blue té una prova absolutament irrefutable. I, a partir d’aquest moment, Blue viu conscient que s’està ofegant.

L’endemà al vespre segueix Black fins a Manhattan amb metro, vestit amb roba normal, pensant que ja no cal que amagui res. Black baixa a Times Square i volta per allà una estona entre els llums rutilants, el soroll, les onades de gent que va i ve. Blue, que el vigila com si l’hi anés la pròpia vida, no se’n separa mai més de tres o quatre passes. A les nou, Black entra al vestíbul de l’hotel Algonquin i Blue el segueix cap a dins. Hi ha un batibull de gent considerable i poques taules buides, de manera que, quan Black s’asseu en una taula d’un racó que acaben de deixar lliure, Blue troba perfectament natural d’acostar-se-li i demanar-li educadament si poden compartir la taula. Black no hi té cap inconvenient i, arronsant les espatlles amb indiferència, li indica que s’assegui a la cadira de davant seu. Durant uns quants minuts no es diuen res, tot esperant que vingui algú a servir-los, mirant-se mentrestant les dones que entren amb els seus vestits d’estiu, inhalant els diversos perfums que omplen l’aire darrere d’ells, i Blue no té cap pressa per entrar en matèria: ja li està bé poder fer temps, i deixar que les coses segueixin el seu curs. Quan finalment hi va el cambrer a demanar-los què prendran, Black demana un Black and White amb gel, i Blue no es pot estar d’interpretar-ho com un missatge secret que li diu que aviat començarà el sarau, meravellant-se tota l’estona del cinisme de Black, de la seva poca delicadesa, de la seva vulgar obsessió. Per allò de la simetria, Blue demana el mateix. Ho fa mirant Black als ulls, però Black no s’immuta: li aguanta la mirada amb una inexpressivitat total, amb uns ulls sense vida que sembla que li diguin que no hi ha res al darrere i que, per molt intensament que se’ls miri, no hi trobarà mai res.

Aquesta tàctica, no obstant, serveix per trencar el gel, i es posen a debatre els mèrits de les diferents marques de whisky. De manera prou convincent, una cosa en porta una altra i, mentre seuen allà parlant dels inconvenients de l’estiu a Nova York, de la decoració de l’hotel, dels indis algonquins que havien viscut a la ciutat feia molts anys, quan tot eren boscos i camps, Blue evoluciona lentament cap al personatge que vol interpretar aquest vespre, i es decideix per un fatxenda simpàtic que respon al nom de Snow, un agent d’assegurances de vida de Kenosha, Wisconsin. Fes el paper de ximple, pensa, perquè sap que no tindria cap sentit revelar qui és, per més que sàpiga que Black ja ho sap. S’ha de jugar a cuit a amagar, diu; jugar a cuit a amagar fins al final.

S’acaben el primer whisky i en demanen un altre, i encara en segueix un altre, i, a mesura que la conversa va derivant a poc a poc del tema de les taules actuarials al de l’esperança de vida de la gent segons la professió, Black deixa anar un comentari que dóna un caire diferent a la conversa.

Suposo que no dec ser gaire amunt, en la seva llista.

Ah, no ho sé, diu Blue, sense imaginar-se amb què li sortirà. A què es dedica?

Sóc detectiu privat, li engalta Black, amb la mateixa fredor i sense immutar-se; i a Blue, per un instant, d’encès i enrabiat que està per la barra d’aquell home, li vénen ganes de tirar-li el whisky per la cara. Però reacciona a temps i fa el pagès:

Què diu, ara!, exclama. Detectiu privat. Ves què et sembla: un detectiu de carn i ossos. Ja m’imagino la dona quan l’hi expliqui. Jo aquí a Nova York, i amb un detectiu privat. No s’ho creurà.

El que vull dir, diu Black bastant bruscament, és que no penso que la meva esperança de vida sigui gaire llarga. Almenys segons les seves estadístiques.

Segurament no, contesta Blue donant-se importància. Però què me’n diu de les emocions? Hi ha coses més importants, a la vida, que el fet de viure molts anys. La meitat dels homes d’Amèrica donarien deu anys de jubilació per fer la vida que fa vostè. Resoldre casos, viure del propi enginy, conquistar dones, omplir de plom els dolents… redéu, això sí que és viure.

No és el que sembla, diu Black. En la vida real, fer de detectiu pot ser bastant ensopit.

Sí, és clar, tot té la seva rutina, continua Blue. Però almenys en el seu cas sap que, al final, de tota la feina pesada en traurà alguna cosa que se sortirà de la normalitat.

De vegades sí i de vegades no. Però en la majoria dels casos no és així. El cas que porto actualment, per exemple. Fa més d’un any que hi treballo i no he vist cosa més avorrida. Estic tan avorrit que a estones sembla que em comenci a trastocar.

I doncs?

Jutgi vostè mateix: la meva feina consisteix a vigilar una persona —ningú en especial, que jo sàpiga— i enviar un informe sobre aquesta persona cada setmana. Això i prou. Vigilar aquest home i escriure informes. Ni una punyetera cosa més.

I per què ho troba tan horrorós?

Doncs perquè no fa res, ves per què. Es passa el dia assegut a la seva habitació, escrivint. N’hi ha per tornar-s’hi boig.

Potser ho fa per despistar-lo, vull dir perquè vostè s’hi adormi i ell pugui entrar en acció.

Això pensava jo al principi. Però ara estic segur que no passarà res, ni ara ni mai. És un pressentiment que tinc.

Noi, quina llàstima, diu Blue, fent com aquell que li sap greu. Potser que ho deixés córrer, doncs.

M’ho estic rumiant. I també penso que potser hauria de plegar i dedicar-me a una altra cosa, a alguna altra mena de feina. Fer d’agent d’assegurances, per exemple, o engegar-ho tot i anar-me’n amb un circ.

No m’ho imaginava tan negre, diu Blue, movent el cap. Però escolti: com és que no l’està vigilant, ara? Vol dir que no li hauria d’estar a sobre?

Precisament, contesta Black: que ja no cal ni que m’hi amoïni. Fa tant de temps que el vigilo, que el conec més bé que a mi mateix. Només pensant-hi ja sé el que està fent. Sé on és en tot moment, ho sé tot. Ha arribat un punt que el puc vigilar amb els ulls tancats.

Sap on és, ara?

A casa seva. Com de costum. Assegut a la seva habitació, escrivint.

I què escriu?

No ho sé segur, però m’ho imagino. Penso que escriu coses sobre ell mateix. La història de la seva vida. És l’única explicació possible. No n’hi ha cap més que hi encaixi.

Doncs per què tant misteri?

No ho sé, contesta Black; i, per primera vegada, la veu li traeix una certa emoció i s’entrebanca lleugeríssimament.

Aleshores tot es redueix a una pregunta, no creu?, diu Blue, oblidant-se totalment de fer el paper de Snow i mirant-lo directament als ulls: ho sap o no, ell, que vostè el vigila?

Black desvia la vista, incapaç de continuar aguantant-li la mirada, i diu amb una veu sobtadament tremolosa: És clar que ho sap. Aquesta és la qüestió, no li sembla? Ho ha de saber per força; si no, no tindria cap sentit.

Per què?

Perquè ell em necessita, diu Black, encara desviant la mirada. Necessita que els meus ulls el mirin. Em necessita per demostrar que continua viu.

Blue veu relliscar una llàgrima per la galta de Black, però, abans no pugui dir res, abans no pugui començar a escombrar cap a dintre, Black s’aixeca precipitadament i es disculpa, dient que ha de fer una trucada. Blue s’espera deu minuts o un quart allà assegut, però sap que perd el temps. Black no tornarà. La conversa s’ha acabat, i, per molta estona que s’hi estigui, aquest vespre ja no passarà res més.

Paga els whiskies i se’n torna cap a Brooklyn. Quan trenca per Orange Street, mira cap a la finestra de Black i veu que tot està a les fosques. És igual, pensa: aviat tornarà. Encara no hem arribat al final. La festa no ha fet més que començar. Esperem a obrir el xampany, i llavors ja en parlarem.

Un cop a dins, Blue es posa a caminar amunt i avall, rumiant el següent pas. Li sembla que finalment Black ha comès una equivocació, però no n’està segur del tot. Perquè, amb tot i l’evidència, no pot defugir la sensació que tot ha estat deliberat i que ara Black ha començat a atreure-se’l cap a ell, a dirigir-lo com si diguéssim, empenyent-lo cap al desenllaç que té previst, sigui quin sigui.

Però almenys ha fet algun avenç: per primera vegada des que porta el cas, es pot dir que s’ha mogut de lloc. El més normal seria que estigués celebrant aquest petit triomf, però resulta que no està d’humor per donar-se copets a l’esquena. Més que res té una sensació de tristesa, se sent buidat d’entusiasme, desenganyat del món. D’alguna manera, els fets han acabat girant-se-li d’esquena i li és difícil no sentir-se’n dolgut, sabent perfectament que, enfoqui com enfoqui el cas, ell també ja n’és part integrant. Llavors va cap a la finestra, mira a l’altra banda de carrer i veu que a l’habitació de Black hi ha els llums encesos.

S’estira al llit i pensa: adéu, senyor White. No has existit mai del tot, oi? White no ha existit mai realment. I després pensa: pobre Black. Pobre infeliç. Pobre desgraciat. I llavors, amb les parpelles que li van pesant i la son que se’n comença a apoderar, pensa com és d’estrany que tot tingui el seu color. Tot el que veiem, tot el que toquem, totes les coses del món tenen un color propi. Fent un esforç per estar despert una estona més, es posa a confeccionar una llista. Agafem el blau, diu, per exemple. Hi ha la garsa blava, la blaveta i el blauet. Hi ha els capblaus i les vinques. Hi ha els migdies de Nova York. Hi ha les baies blaves i l’Oceà Pacífic. Hi ha peix blau, caça blava, cintes blaves, sang blava i fer-se un blau. Hi ha l’uniforme de policia del meu pare. Hi ha el blau de Prússia i el blau d’indi. Hi ha els meus ulls i el meu nom. S’atura de cop, incapaç de trobar més coses, i llavors passa al color blanc. Hi ha les gavines, diu, i les cigonyes i les cacatues. Hi ha les parets d’aquesta habitació i els llençols del meu llit. Hi ha el muguet, el clavell blanc i els pètals de les margarides. Hi ha la bandera de la pau i el dol xinès. Hi ha la llet materna i el semen. Hi ha les meves dents. Hi ha el blanc dels meus ulls. Hi ha peix blanc i pins blancs i formigues blanques. Hi ha la casa del president i la clara d’ou. Hi ha l’humor blanc i dir mentides blanques i quedar-se en blanc. Llavors, sense dubtar, passa al negre i comença amb la novel·la negra, el mercat negre i la Mà Negra. Hi ha la nit de Nova York, pensa. Hi ha els Black Sox de Chicago. Hi ha les móres i els corbs, el sutge, el carbó i les notes negres, la màgia negra i la Mort Negra. Hi ha les llistes negres. Hi ha els meus cabells. Hi ha la tinta xinesa. Hi ha el món tal com el veu un cec. Llavors, cansant-se finalment del joc, s’hi deixa anar i es diu interiorment que no acabaria mai. S’adorm i somia coses que van passar fa molt de temps, i llavors, a mitja nit, es desperta de cop i es posa a caminar altra vegada amunt i avall de l’habitació, rumiant el següent pas que farà.

Arriba el matí, i Blue l’emprèn amb una altra disfressa. Aquesta vegada és la de venedor de raspalls Fuller, un recurs que ja ha fet servir altres vegades, i es passa dues hores col·locant-se una calba i un bigoti i fent-se unes arrugues al voltant dels ulls i de la boca, assegut davant del mirall com un còmic ambulant dels d’abans. Poc després de les onze, agafa la maleta dels raspalls i travessa el carrer cap a l’edifici de Black. Forçar el pany de la porta del carrer és bufar i fer ampolles, cosa de segons, i, quan s’esquitlla cap a dins del vestíbul, no es pot estar de notar una mica aquell engrescament d’altres èpoques. Calma i tranquil·litat, es recorda a si mateix, mentre comença a pujar les escales que porten al pis de Black. Avui només es tracta de donar una mirada a l’interior, de prendre mides de l’habitació de cara a una altra visita. Però, tot i així, hi ha aquella excitació del moment i no la pot reprimir del tot. Perquè ell sap que la cosa no es limita a veure l’habitació i prou: és la idea de ser allà en persona, de poder estar entre aquelles quatre parets, de respirar el mateix aire que Black. A partir d’ara, pensa, tot quedarà afectat pel que passi aquí: la porta s’obrirà, i Black entrarà a dintre teu i s’hi estarà per sempre.

Truca a la porta, la porta s’obre, i tot d’un plegat ja no hi ha cap distància: el real i l’imaginat són una sola cosa. Llavors el que hi ha allà és Black, dret a la porta amb una estilogràfica destapada a la mà dreta, com si l’haguessin interromput a mitja feina; només que té una mirada que li dóna a entendre que l’estava esperant, resignat a la crua veritat però com si ja hagués deixat d’importar-li.

Blue engega la xerrameca dels raspalls, assenyalant la maleta, disculpant-se, demanant que el deixi entrar, tot d’una tirada, amb aquella cantarella ràpida de venedor que ha imitat centenars de vegades. Black el deixa entrar amb tota la calma, dient que potser li pot convenir un raspall de dents, i Blue passa el llindar de la porta mentre va fent l’article, que si raspalls pel cap, que si raspalls per la roba, qualsevol cosa per tal de no callar, perquè així li queda lliure la resta de si mateix per prendre vistes de l’habitació, per observar l’observable, per pensar, mentre distreu Black del seu autèntic propòsit.

L’habitació és molt com se la imaginava, potser més austera i tot. A les parets no hi ha res, per exemple, cosa que el sorprèn una mica, ja que sempre havia pensat que hi hauria un parell de quadros, alguna mena d’il·lustració per trencar la monotonia, potser un paisatge, o si no un retrat d’algú que Black hagués estimat en alguna època. Blue sempre ha tingut curiositat per saber com seria el quadro, pensant que podria ser una pista valuosa, però, ara que veu que no hi ha res, entén que ja s’ho hauria d’haver esperat des de bon principi. Tret d’això, hi ha molt poca cosa que contradigui la idea que en tenia. És la mateixa cel·la monàstica que havia vist mentalment: el llit petit i ben fet en un racó, la petita cuina en un altre, tot impecable, sense que es vegi ni una engruna. Llavors, al centre de l’habitació, de cara a la finestra, veu la taula de fusta amb una única cadira de respatller recte. Llapis, plomes, una màquina d’escriure. Una calaixera, una tauleta de nit, un llum. Una llibreria a la paret nord, però només amb uns quants llibres: el Walden, Fulles d’herba, Contes repetits i poca cosa més. Ni telèfon, ni ràdio, ni revistes. Damunt la taula, pulcrament col·locades a cada angle, piles de paper: alguns en blanc, altres d’escrits, alguns a màquina, alguns a mà. Centenars de pàgines, potser milers. Però d’això no se’n pot dir vida, pensa Blue. De fet no se’n pot dir de cap manera. És terra de ningú, és allò que trobes al final del món.

Es miren els raspalls, i al final Black en tria un de vermell. Llavors es posen a examinar els diferents raspalls de la roba, i Blue va fent demostracions amb el seu propi trajo. Per un home tan polit com vostè, li diu, jo diria que una cosa així li ha de ser indispensable. Però Black diu que fins ara ha anat tirant sense. En canvi, potser li podria interessar un raspall pels cabells, de manera que es posen a estudiar totes les possibilitats del mostrari, comentant les diferents mides i formes, els diferents tipus de pèl, etcètera. Blue ja ha vist el que realment l’interessava, és clar, però representa el seu paper fins al final perquè ho vol fer ben fet, encara que no tingui importància. Però quan Black ja ha pagat els raspalls i ell recull el mostrari per anar-se’n, no es pot estar de fer un petit comentari. Veig que és escriptor, li diu, assenyalant la taula, i Black diu que sí, que efectivament.

Sembla un llibre molt gruixut, afegeix Blue.

Sí, diu Black. Fa molts anys que hi treballo.

Ja l’acaba?

Un dia o altre, diu Black tot pensatiu. Però de vegades és difícil saber on ets. Penso que gairebé ja estic, i llavors veig que m’he deixat alguna cosa important i he de tornar altra vegada al principi. Però sí, l’esperança és que algun dia l’arribi a acabar. I potser no és lluny, aquest dia.

Espero tenir ocasió de llegir-lo, diu Blue.

Tot és possible, diu Black. Però abans l’haig d’acabar. Hi ha dies que no sé ni si viuré prou per fer-ho.

Sí, és clar, no se sap mai, diu Blue, assentint filosòficament amb el cap. Avui hi som, demà no hi som. No se n’escapa ningú.

És ben veritat, diu Black. No se n’escapa ningú.

Ara estan drets a la porta, i, segons com, Blue pensa que li agradaria continuar dient banalitats. Troba que fer el pallasso és divertit, però al mateix temps també hi ha l’impuls de passejar-se’l, de demostrar que no se li ha escapat res —perquè en el fons vol que Black sàpiga que és tan viu com ell, que ha estat a la seva altura des de bon començament. Però supera aquest impuls i es mossega la llengua, movent el cap educadament en senyal d’agraïment per les compres, i llavors surt. Aquí s’acaba el venedor de raspalls Fuller, que encara no ha passat una hora ja ha anat a raure al mateix sac de disfresses que conté les restes de Jimmy Rose. Blue sap que ja no necessitarà més disfresses. El pas següent és inevitable, i ara l’únic que compta és triar el moment adequat.

Però tres dies després, quan finalment se li presenta l’oportunitat, s’adona que té por. Black surt a les nou del vespre, se’n va carrer enllà i desapareix per la cantonada. Tot i que Blue sap que això és un senyal secret, que Black pràcticament li suplica que prengui la iniciativa, també té la sensació que podria ser una trampa, i ara, just a l’últim moment, quan fa un instant estava ple de confiança, gairebé presumint d’una sensació de poder, els dubtes tornen a mortificar-lo. Per què hi hauria de confiar, de cop i volta? Per quins set sous hauria de pensar que ara tots dos treballen al mateix bàndol? Com ha passat, tot això, i per què es torna a trobar tan sol·lícitament a la mercè de Black? Llavors, sense com va ni com ve, comença a plantejar-se una altra possibilitat. I si, senzillament, se n’anés? I si s’aixequés, agafés la porta i es desentengués de tot plegat? Sospesa una estona aquesta idea, posant-la a prova mentalment, i de mica en mica comença a tremolar, dominat pel terror i per la felicitat, com un esclau que s’entrebanca amb una visió de la seva pròpia llibertat. S’imagina en algun altre lloc, lluny d’aquí, caminant pel bosc i amb una destral penjada a l’espatlla. Sol i lliure, per fi amo de si mateix. Es tornaria a construir una vida començant per baix de tot, com un exiliat, com un pioner, com un pelegrí en un nou món. Però no passa d’aquí. Perquè tant és començar a caminar per aquests boscos ignots com adonar-se que Black també hi és, allà amagat darrere un arbre, sotjant invisible darrere un esbarzer, esperant que Blue s’estiri i tanqui els ulls per escometre’l furtivament i degollar-lo. Això s’eternitza, pensa Blue. Si ara no va alerta amb Black, la cosa no s’acabarà mai. Això és el que els antics en deien el fat, i tot heroi s’hi ha de sotmetre. No es pot triar, i, si hi ha res que s’hi pugui fer, serà l’única cosa que ens deixa amb la impossibilitat de triar. Però Blue detesta haver-ho de reconèixer. S’hi resisteix, ho rebutja, li fa mal el cor d’angoixa. Però això és només perquè ja ho sap, i resistir-s’hi és haver-ho acceptat, voler negar-s’hi és haver dit ja que sí. I així va tornant de mica en mica a la realitat, i finalment cedeix a la necessitat de fer allò que s’ha de fer. Però això no vol dir que no tingui por. A partir d’ara només hi ha una paraula que pugui definir Blue, i és la paraula por.

Ha perdut un temps valuós i ja cal que s’afanyi a sortir al carrer, amb l’esperança febril que no sigui massa tard. Black no serà fora per sempre, i, qui sap si no està a l’aguait darrere la cantonada, esperant el moment d’atacar? Puja corrents les escales de la casa de Black, forfolla nerviós el pany de la porta principal, mirant enrere contínuament, i llavors puja les escales cap al pis. El segon pany li causa més problemes que el primer, si bé teòricament hauria de ser més fàcil, una feina senzilla inclús per l’aprenent més inexpert. Aquesta poca traça li fa veure que s’està descontrolant i que es deixa dominar per la situació; però, tot i sabent-ho, no té altre remei que fer el cor fort i esperar que li parin de tremolar les mans. Però la cosa empitjora per moments, i així que posa els peus a l’habitació de Black nota que a dintre seu tot es queda a les fosques, com si la nit li penetrés pels porus i se li aclofés al damunt com un pes descomunal, i al mateix temps sembla que li creixi el cap, que se li ompli d’aire com si se li hagués de separar del cos i anar-se’n voleiant. Fa un altre pas cap a dins de l’habitació, i llavors perd el món de vista i es desploma a terra com un mort.

Amb la caiguda se li para el rellotge, i quan torna en si no sap quanta estona ha estat sense sentits. Comença dèbilment a recuperar-se, amb una sensació d’haver estat allà anteriorment, potser fa molt de temps, i, mentre veu voleiar les cortines a la finestra oberta i veu les ombres bellugant-se estranyament al sostre, es pensa que és al llit a casa seva, quan era petit, aquelles nits d’estiu que no podia dormir de calor, i s’imagina que, parant bé l’orella, podrà sentir les veus de la seva mare i el seu pare parlant baixet a l’habitació del costat. Però això només dura un moment. Comença a notar el mal de cap, a registrar la sensació inquietant de nàusea a l’estómac, i llavors, veient per fi on es troba, reviu el pànic que l’havia dominat en entrar a l’habitació. S’aixeca vacil·lant i tremolós, entrebancant-se un parell de vegades, i es diu interiorment que allà no s’hi pot estar, que se n’ha d’anar, sí, i de seguida. Agafa el pom de la porta, però llavors, recordant de cop i volta per què havia vingut, es treu la pila de la butxaca i l’encén, i va resseguint l’habitació amb moviments espasmòdics fins que enfoca per casualitat una pila de papers pulcrament disposats a l’escriptori de Black. Sense rumiar-s’ho dues vegades, arreplega els papers amb la mà lliure i se’n va cap a la porta.

Quan torna a ser al seu estudi, a l’altra banda de carrer, Blue es posa un conyac, s’asseu al llit i es recomana calma. Es beu el conyac a glops i després se’n posa un altre. Li va minvant el pànic però va deixant pas a una sensació de vergonya. Ho has esguerrat tot, pensa, t’ho miris com t’ho miris. Per primera vegada a la vida no ha estat a l’altura de les circumstàncies, i el fet de veure’s com un fracassat, d’adonar-se que en el fons és un covard, l’afecta profundament.

Agafa els papers que ha robat, esperant que el distreguin d’aquests pensaments. Però això encara agreuja el problema, perquè, així que comença a llegir-los, veu que no són altra cosa que els seus propis informes. Allà els té, l’un darrere l’altre: tots els informes setmanals frase per frase, paraula per paraula, buits de significat, inexpressius, tan lluny de la veritat d’aquell cas com ho hauria estat el silenci. Fa un gemec en veure’ls i s’enfonsa encara més en el seu propi interior, i llavors, en vista del que va llegint, comença a riure, dèbilment al principi però amb una força creixent, cada vegada més fort, fins que li falta aire i està a punt d’ennuegar-se, com si es volgués destruir a si mateix una vegada per sempre. Agafa fort els papers, els tira enlaire i observa com voleia tota aquella paperassa inútil i es va escampant per terra full per full.

No sabem si Blue s’arriba mai a refer del tot dels esdeveniments d’aquest vespre. Però el que sabem és que passen uns quants dies fins que no recupera una semblança del seu jo anterior. Durant aquests dies no s’afaita, ni es canvia de roba, ni tan sols es planteja de moure’s de l’estudi. Quan ve el dia que ha d’escriure un altre informe, s’ho tira a l’esquena. Tot s’ha acabat, diu, clavant una puntada de peu a un dels informes antics que hi ha per terra; no torno a escriure cap cosa d’aquestes ni que em matin.

La major part del temps se’l passa estirat al llit o anant amunt i avall de l’estudi. Es mira les fotografies que ha anat enganxant a la paret des que va començar el cas, les va observant una darrere l’altra, entretenint-se tant com pot en cada una fins que passa a la següent. Hi ha el jutge Gold de Filadèlfia, amb la màscara mortuòria del nen. Hi ha una muntanya nevada, amb la cara de l’esquiador francès en un requadre a l’angle superior dret de la fotografia. Hi ha el pont de Brooklyn i al costat els dos Roeblings, pare i fill. Hi ha la foto del seu pare, amb uniforme de policia i rebent una medalla de mans de Jimmy Walker, alcalde de Nova York. Llavors n’hi ha una altra del seu pare amb roba de paisà agafat a la seva mare en els primers temps de casats, tots dos mirant la càmera i somrient feliços. Hi ha una fotografia de Brown agafant Blue per l’espatlla davant de l’agència, el dia que Blue va passar a ser-ne soci. A sota hi ha una instantània de Jackie Robinson arribant pels pèls a la segona base i, al costat, un retrat de Walt Whitman. I finalment, a l’esquerra mateix del poeta, hi ha un fotograma de Robert Mitchum retallat d’una revista de cine: pistola en mà, sembla que el món estigui al punt de rendir-se-li als peus. No hi ha cap fotografia de la futura senyora Blue, però, cada vegada que recorre aquesta petita exposició, Blue s’atura davant d’un espai buit que hi ha a la paret i s’imagina que ella també hi és.

Durant uns quants dies no es preocupa de mirar per la finestra. S’ha immergit tan de ple en els seus propis pensaments que sembla com si Black ja no hi fos. El drama és seu i prou, i, si Black n’és fins a cert punt la causa, és com si ell ja hagués interpretat el seu paper, com si ja hagués dit el seu tros i hagués fet mutis. Perquè a hores d’ara ja no pot acceptar més l’existència de Black, i per tant la nega. Havent entrat a l’habitació de Black i havent estat allà tot sol, havent visitat, per dir-ho així, el santuari de la solitud de Black, no pot respondre a la negror d’aquell moment si no és substituint-la per una solitud pròpia. Entrar a dins de Black, aleshores, va ser l’equivalent d’entrar a dins de si mateix, i, una vegada a dins de si mateix, ja li és impossible d’imaginar-se enlloc més. Però aquí és precisament on és Black, encara que Blue no ho sàpiga.

Així doncs, una tarda, com per casualitat, Blue s’acosta a la finestra com no s’hi havia acostat des de feia molts dies, s’hi atura al davant i, com si fos per recordar els bons temps, enretira les cortines i mira enfora. El primer que veu és Black, no pas a dins de l’habitació sinó assegut al portal de l’edifici, a l’altra banda de carrer, mirant cap a la finestra de Blue. Vol dir que ha acabat, doncs?, es pregunta Blue. Vol dir que això ja és el final?

Se’n va a buscar els prismàtics al fons de l’estudi i torna cap a la finestra. Enfoca Black i li observa la cara uns quants minuts, primer un tret, després un altre: els ulls, els llavis, el nas, etcètera, descomponent-li la fesomia i després tornant-ne a ajuntar els fragments. El commou la profunda tristesa de Black, l’aparent manca d’esperança en aquells ulls que el miren, i, a desgrat de si mateix, aquesta imatge l’ha agafat desprevingut i sent una compassió creixent en el seu interior, un rampell de llàstima per aquella figura desemparada de l’altra banda de carrer. Voldria que no fos així, però; voldria tenir el valor de carregar l’arma, apuntar i foradar-li el cap amb una bala. Ell no sabria mai d’on li ha vingut, pensa: seria a l’altre món abans d’arribar a terra. Però tan bon punt s’ha representat mentalment aquesta petita escena, se’n comença a desdir. No, s’adona que no és pas això el que vol. Ara; si no és això, aleshores què és? Quan encara es debat amb els impulsos sentimentals, dient-se a si mateix que ell vol estar tranquil, que l’únic que demana és pau i tranquil·litat, va prenent consciència que, en realitat, el que ha estat pensant tota aquella estona allà a la finestra és si no hi hauria alguna manera de poder ajudar Black, si no fóra possible d’allargar-li la mà en senyal d’amistat. Segur que allò canviaria la truita, pensa; segur que allò ho capgiraria tot plegat. Però, per què no? Per què no fer una cosa inesperada? Trucar a la porta i esborrar tota la història no seria pas menys absurd que qualsevol altra cosa. Perquè la veritat és que ha perdut tot esperit de lluita. Ja no tens esma de continuar, pensa. I, pel que sembla, Black tampoc. Mireu’s-el, pensa: és la criatura més trista del món. I, així que acaba de formular-lo, s’adona que aquest pensament també va dirigit a ell mateix.

Això fa que, molta estona després que Black s’hagi aixecat del portal, hagi fet mitja volta i hagi tornat a entrar a l’edifici, Blue encara continuï amb la mirada fixa en el lloc que ha quedat buit. Finalment, un parell d’hores abans que es faci fosc, se’n va de la finestra, veu l’estat en què es troba l’estudi per la seva deixadesa i es passa una hora endreçant les coses: renta els plats, fa el llit, desa la roba, recull els informes de terra. Llavors entra en el bany, s’està una bona estona sota la dutxa, s’afaita, es posa roba neta i tria el seu millor trajo blau per l’ocasió. Ara, de manera tan sobtada com irrevocable, tot ho veu diferent. S’han acabat les pors, s’ha acabat el tremolar. No sent res més que una tranquil·la confiança, convençut de la justícia del que ha decidit de fer.

Poc després de fer-se fosc, s’ajusta la corbata per última vegada davant del mirall i llavors surt de l’estudi, baixa al carrer, el travessa i entra a l’edifici de Black. Sap que hi és perquè hi ha un petit llum encès a l’habitació, i, tot pujant les escales, intenta imaginar-se l’expressió que es dibuixarà a la cara de Black quan li digui les seves intencions. Truca a la porta dues vegades, molt educadament, i llavors sent la veu de Black que ve de dins: És obert. Endavant.

És difícil de dir exactament què és el que Blue esperava trobar, però, fos el que fos, no era això, no era la cosa que apareix davant seu així que entra a l’habitació. Black és allà, assegut al llit, i torna a dur posada la careta, la mateixa que Blue va veure que duia l’home de l’oficina de correus, i a la mà dreta hi té una arma, un revòlver del trenta-vuit, suficient per fer a miques un home des de tan poca distància, i l’està apuntant directament. Blue es queda de pedra, no diu res. Fer les paus m’has dit, pensa. Canviar la truita m’has dit.

Segui aquí, Blue, li diu Black, assenyalant amb l’arma la cadira de fusta de l’escriptori. Blue no pot triar, de manera que s’asseu —cara a cara amb Black però massa lluny per poder-lo envestir, en una posició massa difícil per fer res respecte a l’arma.

L’estava esperant, diu Black. M’alegro que al final hagi vingut.

M’ho imaginava, contesta Blue.

El sorprèn?

No massa. Almenys no em sorprèn vostè. Potser em sorprenc a mi mateix, però només per ser tan estúpid. Havia vingut en to de pau, sap?

I és clar que sí, diu Black, amb una entonació lleugerament burleta. I és clar que som amics. Som amics des del principi, no? Els millors amics del món.

Si és així com tracta els amics, diu Blue, puc donar gràcies de no ser un dels seus enemics.

Molt graciós.

Sí senyor: sóc el bromista número u, jo. Quan hi sóc jo, sempre hi ha la rialla assegurada.

I la màscara? No me’n pensa preguntar res, de la màscara?

No veig per què. Si vol dur aquesta cosa pesada no és problema meu.

Però vostè se l’ha de mirar, no?

Per què fa preguntes, si ja en sap la resposta?

És grotesca, oi?

És clar que és grotesca.

I fa por de mirar-se-la.

Sí, fa molta por.

Així m’agrada. Em cau bé, Blue. Sempre he sabut que vostè era el que em convenia. Un home dels que a mi m’agraden.

Si parés de bellugar aquesta arma, potser jo també començaria a pensar el mateix de vostè.

Ho sento, però no pot ser. Ara ja és massa tard.

I això què vol dir?

Que ja no el necessito més, Blue.

Potser no li serà tan fàcil com això de treure-se’m de sobre, sap? Vostè em va ficar en tot això, i ara m’ha de carretejar.

No, Blue, s’equivoca. Ara tot s’ha acabat.

Parli clar d’una vegada.

S’ha acabat. Som al final de la funció. No s’hi pot fer res més.

Des de quan?

Des d’ara. Des d’aquest moment.

Està malament del cap.

No, Blue. Si alguna cosa em funciona és el cap, i massa i tot. He quedat espremut i ja no en queda res. Però vostè ja ho sap, això, Blue; ho sap més bé que ningú.

Doncs per què no dispara?

Ho faré quan estigui a punt.

I llavors sortirà d’aquí deixant el meu cadàver a terra? Les ganes.

No, no, Blue. No ho entén. Serem tots dos junts, com sempre.

Però es descuida una cosa, no?

El què?

Que representa que m’ha d’explicar la història. No és així, com representa que ha d’acabar? Vostè m’explica la història i després ens diem adéu.

Ja la sap, Blue Que no ho entén? Si se la sap de memòria.

Doncs per què s’ha complicat tant la vida?

No faci preguntes estúpides.

I jo què? Què hi feia, jo? El paper còmic de l’obra?

No, Blue; jo l’he necessitat des del principi. Sense vostè no hauria estat possible.

Què és el que no hauria estat possible?

Recordar el que havia de fer. Cada vegada que aixecava els ulls vostè era allà, vigilant-me, seguint-me, sempre a la vista, perforant-me amb la mirada. Vostè per mi era tot el món, Blue, i jo l’he convertit en la meva mort. Vostè és l’única cosa que no canvia, l’única cosa que ho gira tot al revés.

I ara no queda res. Ha escrit la seva nota suïcida, i aquí s’acaba tot.

Exacte.

Vostè és un imbècil. Un imbècil i un desgraciat de merda.

Ja ho sé. Però no pas més que l’altra gent. Què vol, ara? Fer-me creure que és més llest que jo? Almenys jo sé el que he estat fent. Jo tenia una feina per fer, i l’he feta. Però vostè no és enlloc, Blue. Està perdut des del primer dia.

Per què no dispares, doncs, malparit?, diu Blue, aixecant-se de cop i picant-se el pit amb ràbia, desafiant Black perquè el mati. Per què no dispares i enllestim d’una vegada?

Llavors Blue fa un pas cap a Black i, veient que la bala no arriba, en fa un altre, i un altre, dient a crits a l’emmascarat que dispari, sense importar-li ja ser viu o mort. Al cap d’un moment ja li està pràcticament a sobre. Sense vacil·lar li pren la pistola de la mà, l’agafa pel coll de la camisa i l’aixeca d’una revolada, Black intenta resistir-s’hi, intenta defensar-se però Blue té massa força, enfollit com està per la passió de la seva ràbia, com si s’hagués convertit en una altra persona, i, a mesura que li van caient els primers cops damunt la cara, els baixos i l’estómac, Black veu que no hi pot fer res, i al cap de poca estona ja és a terra sense sentits. Però això no priva Blue de continuar l’agressió, clavant puntades de peu a un Black inconscient, aixecant-li el cap i rebotent-l’hi contra el terra, escometent-lo a cops de puny per tot el cos. Al final, quan li comença a minvar la fúria i veu el que ha fet, no sap segur si Black és viu o mort. Li treu la careta i li acosta l’orella a la boca, per si li sent la respiració. Sembla que se senti alguna cosa, però no sap si ve de Black o d’ell mateix. Si és viu, pensa, no durarà gaire. I si és mort, doncs llestos.

Blue s’aixeca, amb el trajo esparracat, i comença a recollir els fulls del manuscrit de Black de l’escriptori. Això li ocupa uns quants minuts. Quan els té tots, apaga el llum del racó i surt de l’habitació, sense ni preocupar-se de donar una última mirada a Black.

És més de mitjanit quan Blue torna al seu estudi a l’altra banda de carrer. Deixa el manuscrit sobre la taula, entra al lavabo i es renta la sang de les mans. Llavors es canvia, es posa un whisky i s’asseu a la taula amb el llibre de Black. Queda poc temps. Arribaran d’un moment a l’altre, i llavors ho haurà de pagar car. Però no vol que això el destorbi del que ha de fer.

Llegeix la història de dalt a baix, paraula per paraula del començament fins al final. Quan acaba ja s’ha fet de dia, i l’estudi s’ha començat a il·luminar. Sent cantar un ocell, sent passes pel carrer, sent un cotxe que passa pel pont de Brooklyn. Black tenia raó, pensa. M’ho sabia tot de memòria.

Però la història encara no s’ha acabat. Encara queda el moment final, i no arribarà fins que Blue no surti de l’estudi. El món va així: ni un moment més ni un moment menys. Quan s’alci de la cadira, es posi el barret i travessi la porta, s’haurà acabat tot.

On va després no té importància. Perquè hem de recordar que tot això va passar fa més de trenta anys, en els temps de la nostra primera infància. Per tant, qualsevol cosa és possible. Jo, personalment, m’estimo més pensar que se’n va anar lluny, que aquell matí agafava un tren cap a l’oest per començar una nova vida. Pot ser inclús que la cosa no s’acabés a Amèrica. En els meus somnis secrets, m’agrada imaginar-me Blue comprant un passatge i embarcant-se cap a la Xina. Posem que és a la Xina, doncs, i deixem-ho aquí. Perquè ara és el moment en què Blue s’alça de la cadira, es posa el barret i es dirigeix cap a la porta. I, a partir d’aquest moment, ja no sabem res.





L’HABITACIÓ TANCADA





1


Ara em sembla com si no ens haguéssim separat mai. Fanshawe és el punt on comença tot per mi, i sense ell no crec pas que sabés qui sóc. Ens vam conèixer que encara no enraonàvem, que érem dues criatures caminant de quatre grapes per l’herba, i als set anys ja ens havíem punxat els dits amb agulles i ens havíem fet germans de sang per tota la vida. Sempre que penso en la meva infància el veig a ell. Fanshawe era el que sempre estava amb mi, el que compartia els meus pensaments, el que jo veia sempre quan mirava enfora.

Però això era fa molt de temps. Ens vam fer grans, vam anar a viure a llocs diferents, ens vam distanciar. Cap d’aquestes coses no té res d’estrany, penso. La vida ens arrossega d’una manera que no podem controlar, i gairebé res no es queda amb nosaltres. Mor quan nosaltres morim, i la mort és una cosa que ens passa cada dia.

Aquest novembre farà set anys que vaig rebre una carta d’una tal Sophie Fanshawe. «Vostè no em coneix», començava la carta, «i perdoni que li escrigui així sense més ni més. Però han passat coses, i, donades les circumstàncies, no tinc gaires més alternatives». Va resultar que era la dona de Fanshawe. Sabia que el seu marit i jo havíem crescut junts, i també sabia que jo havia viscut a Nova York perquè havia llegit molts dels articles que jo havia publicat en revistes.

L’explicació arribava en el segon paràgraf, molt directament, sense cap preàmbul. Deia que Fanshawe havia desaparegut i que feia més de sis mesos de l’última vegada que l’havia vist. Ni una paraula en tot aquell temps, ni la menor idea d’on podia ser. La policia no n’havia trobat ni rastre, i el detectiu que ella havia contractat per buscar-lo havia tornat amb les mans buides. No hi havia res segur, però els fets semblava que parlessin per ells mateixos: probablement Fanshawe era mort; era absurd de pensar que pogués tornar. En vista de tot això, hi havia una cosa important que ella necessitava discutir amb mi, i deia si em faria res que ens veiéssim.

Aquesta carta em va causar una sèrie de petits trasbalsos. Hi havia massa informació per absorbir-la tota de cop; m’estiraven massa forces en direccions diferents. Sense més ni més, Fanshawe havia reaparegut de cop i volta en la meva vida. Però tant va ser pronunciar el seu nom com tornar-se a esfumar. Era casat, havia estat vivint a Nova York… i ja no en vaig saber res més. Una trucada, una postal, unes copes per recordar els bons temps… no hauria estat pas tan difícil. Però també era culpa meva. Sabia on vivia la mare de Fanshawe, i, si l’hagués volgut trobar, l’hi hauria pogut preguntar a ella perfectament. El cas era que me l’havia deixat escapar. La seva vida es va aturar així que vam seguir camins diferents, i ara ell pertanyia al passat, no al present. Era un fantasma que jo carretejava a dintre meu, una invenció prehistòrica, una cosa que ja no era real. Vaig intentar recordar l’última vegada que l’havia vist, però no hi havia res clar. El meu pensament va divagar durant uns quants minuts, i es va aturar de cop en el dia que va morir el seu pare. Anàvem a l’institut, i no devíem pas tenir més de disset anys.

Vaig trucar a Sophie Fanshawe i li vaig dir que estaria encantat de veure-la quan fos convenient. Vam quedar per l’endemà i em va semblar que m’ho agraïa, tot i que li vaig explicar que no sabia res de Fanshawe ni tenia idea d’on podia ser.

Vivia a Chelsea, en una casa de pisos de totxo vermell; un edifici vell, sense ascensor, amb una escala tenebrosa i de parets escrostonades. Vaig pujar els cinc replans que em separaven del seu pis, acompanyat de soroll de ràdios, de batusses i de cadenes de vàter que venien dels pisos d’entremig; vaig fer una pausa per recuperar l’alè i vaig trucar. Un ull va mirar per l’espiell de la porta, hi va haver un estrèpit de baldes que s’obrien i llavors vaig tenir Sophie Fanshawe dreta allà davant, amb una criatura al braç esquerre. Mentre ella em somreia i em convidava a entrar, la criatura li estirava els llargs cabells castanys. Ella va esquivar l’atac amb suavitat, va agafar la criatura amb totes dues mans i la va girar de cara a mi. Aquest era Ben, em va dir, el fill de Fanshawe, i havia nascut feia només tres mesos i mig. Jo vaig fer veure que admirava aquella criatura que movia els braços i tenia la barbeta plena de baves blanquinoses, però m’interessava més la mare. Fanshawe havia estat de sort. Era una dona preciosa, amb uns ulls foscos i intel·ligents, gairebé cruels de tan immutables. Prima, d’estatura mitjana i amb un no sé què de lentitud en el gest que li donava un aire sensual i cautelós alhora, com si contemplés el món des del cor d’una profunda vigilància interior. Cap home hauria deixat aquesta dona per pròpia voluntat, i menys quan estava a punt de donar-li una criatura. D’això n’estava segur. Abans i tot d’entrar en el pis, jo ja sabia que Fanshawe havia de ser mort.

Era un piset de quatre habitacions, escassament moblat, amb una habitació que contenia llibres i una taula de treball, una altra que servia de sala d’estar i les altres dues per dormir. Es veia ben endreçat, tronat en els detalls, però, en general, no gens incòmode. Si més no, demostrava que Fanshawe no s’havia dedicat a guanyar diners. Però jo no era qui, precisament, per fer escarafalls de les cases dels altres. El meu pis encara era més fosc i esquifit que aquest, i sabia el que era fer equilibris cada mes per poder pagar el lloguer.

Sophie Fanshawe em va acostar una cadira perquè segués, em va fer un cafè i es va asseure al sofà espellifat de color blau. Amb la criatura a la falda, em va explicar la història de la desaparició de Fanshawe.

S’havien conegut a Nova York feia tres anys. Al cap d’un mes s’havien posat a viure junts, i al cap de menys d’un any eren casats. Fanshawe no era un home amb qui fos fàcil conviure, em va dir, però se l’estimava, i no hi havia hagut mai res en el seu comportament que fes pensar que ell no se l’estimava a ella. Havien estat feliços; ell esperava il·lusionat el naixement de la criatura; entre ells dos no hi havia cap mala sang. Una tarda d’abril li va dir que se n’anava a Nova Jersey a veure la seva mare, i ja no va tornar. Quan Sophie va trucar a la seva sogra aquella nit, va saber que Fanshawe no hi havia ni aparegut. Mai no havia passat res de semblant, però Sophie va decidir agafar-s’ho amb calma. No volia ser una d’aquestes dones que s’esveren sempre que el marit no es presenta, i sabia que Fanshawe necessitava més esbargiment que la majoria d’homes. Inclús va decidir no fer-li cap pregunta quan tornés a casa. Però va passar una setmana, i una altra, i al final va acudir a la policia. Com ja s’esperava, no es van mostrar excessivament interessats en el problema. A menys que hi hagués proves de delicte, ells poca cosa hi podien fer. Al capdavall, de marits que deixaven la dona n’hi havia cada dia, i la major part no volien que els trobessin. La policia va fer un parell de tràmits rutinaris, no en van treure res i li van aconsellar que llogués un detectiu privat. Amb l’ajuda de la seva sogra, que es va oferir a pagar les despeses, va contractar els serveis d’un tal Quinn. Quinn va treballar tenaçment en el cas durant cinc o sis setmanes, però al final va dir que no volia més diners i va fer mutis. Li va dir a Sophie que el mes probable era que Fanshawe encara fos al país, però que el que ja no li sabria dir era si viu o mort. Quinn no era cap comediant. A Sophie li va semblar un home comprensiu, sincerament disposat a ajudar, i quan la va anar a veure aquell últim dia ella es va adonar que era impossible oposar-se al seu veredicte. No s’hi podia fer res. Si Fanshawe hagués decidit deixar-la no s’hauria esquitllat sense dir ni paraula. No era dels que amaguen el cap sota l’ala i reculen davant d’enfrontaments desagradables. La seva desaparició, per tant, només podia voler dir una cosa: que li havia passat alguna terrible desgràcia.

Amb tot, Sophie va continuar esperant alguna novetat. Havia llegit d’alguns casos d’amnèsia, i durant un temps s’hi va aferrar com a una possibilitat desesperada: la idea d’un Fanshawe errant per qui sap on sense saber qui era, desproveït de la seva vida però tanmateix viu, potser a punt de retrobar-se a si mateix d’un moment a l’altre. Van passar més setmanes i es va anar acostant el final de l’embaràs. Faltava menys d’un mes perquè acabés els comptes —cosa que volia dir que la criatura podia néixer en qualsevol moment—, i, de mica en mica, l’infant nonat va començar a acaparar-li tots els pensaments, com si a dintre seu ja no quedés lloc per Fanshawe. Aquestes eren les paraules que va fer servir per descriure la sensació: «com si a dintre seu ja no quedés lloc»; i llavors va afegir que això probablement significava que malgrat tot estava ofesa amb Fanshawe, ofesa per haver-la abandonat, encara que no fos culpa d’ell. Aquesta declaració em va semblar brutalment sincera. No havia sentit mai ningú que parlés així dels propis sentiments —tan cruament, tan indiferent a les hipocresies tradicionals—, i ara, mentre escric això, m’adono que aquell primer dia ja vaig començar a caure per un forat a terra, a precipitar-me cap a un lloc on no havia estat mai.

Un matí, va continuar explicant Sophie, es va despertar després d’una nit difícil i va veure clar que Fanshawe no tornaria. Era una veritat sobtada i absoluta, que ja mai més no es podria posar en qüestió. Llavors va plorar, i va continuar plorant durant una setmana, com si Fanshawe ja fos mort. Quan van parar les llàgrimes, però, es va adonar que no tenia cap retret per fer. Ja era molt que hagués pogut gaudir de Fanshawe durant uns quants anys, va pensar. Ara calia que pensés en la criatura, i res més no importava de debò. Sabia que això semblava molt transcendental, però el cas era que continuava tenint aquesta actitud davant la vida i, gràcies a aquesta actitud, podia continuar vivint.

Li vaig fer una sèrie de preguntes i me les va anar contestant totes amb calma i deliberació, com esforçant-se per no acolorir les respostes amb els seus propis sentiments. Com havien viscut, per exemple, i quina feina feia Fanshawe, i què li havia passat durant els anys que feia que no ens havíem vist. El nen va començar a fer la murga, i, sense introduir cap pausa en la conversa, Sophie es va obrir la brusa i li va donar mamar, primer un pit i després l’altre.

No estava segura de res del que havia passat abans del dia que es van conèixer. Sabia que Fanshawe havia deixat la carrera al cap de dos anys, que havia aconseguit una pròrroga militar i que havia acabat treballant un temps a no sé quin barco. Li semblava que era un petrolier, o potser un transportador. Després havia viscut uns quants anys a França, primer a París i després de vigilant en una finca del sud. A ella, però, tot això li resultava molt imprecís, perquè Fanshawe no havia parlat mai gaire del passat. Quan es van conèixer no feia més de vuit o deu mesos que havia tornat a Amèrica. Van literalment ensopegar: eren tots dos al portal d’una llibreria de Manhattan una tarda plujosa de dissabte, mirant a fora i esperant que parés de ploure. Allò va ser el començament, i, des d’aquell dia fins al dia que Fanshawe va desaparèixer, havien estat junts gairebé sense interrupció.

Va dir que Fanshawe no havia tingut mai cap feina estable, res que se’n pogués dir una feina de debò. Els diners no li deien gran cosa, i mirava de pensar-hi al menys possible. Els anys abans de conèixer Sophie havia fet tota mena de coses —aquella feina a la marina mercant, una altra en un magatzem, classes particulars, feines de redactor en editorials, de cambrer, de pintor de pisos, de camàlic en una empresa de mudances—, però totes eren temporals i, quan havia guanyat prou per anar tirant uns quants mesos, plegava. Quan ell i Sophie es van posar a viure junts, Fanshawe no treballava. Ella donava classes de música en una escola privada, i del seu sou en podien viure tots dos. Havien de vigilar, és clar, però sempre hi havia menjar a taula i cap dels dos no tenia cap queixa de res.

No la vaig interrompre. Veia clar que aquell catàleg no era més que el començament, una sèrie de detalls que convenia esbandir abans d’entrar en matèria. Fos el que fos el que Fanshawe havia fet amb la seva vida, tenia poca relació amb aquella llista de feines i feinetes. Ho vaig saber immediatament, amb anterioritat a qualsevol de les coses que va dir. Al capdavall no parlàvem pas de qualsevol. Es tractava de Fanshawe, i el passat no era pas tan remot que jo no pogués recordar qui era.

Sophie va somriure quan va veure que li duia avantatge, que ja sabia què venia a continuació. Em sembla que ja s’ho esperava, i això només confirmava aquella expectativa i esborrava qualsevol dubte que pogués haver tingut a l’hora de demanar-me que hi anés. Jo ho sabia sense que m’ho hagués de dir, i allò em donava dret a ser allà, escoltant el que tingués per dir-me.

—Va continuar escrivint —vaig dir—. Es va convertir en escriptor, oi?

Sophie va fer que sí amb el cap. Així era. O almenys en part. El que em desconcertava era no haver-ne sentit parlar mai. Si Fanshawe era escriptor, el més normal era que hagués vist el seu nom en un lloc o altre. Estar al cas d’aquestes coses era part de la meva feina, i semblava improbable que Fanshawe, precisament, m’hagués passat per alt. Vaig pensar que potser era que no havia pogut trobar qui volgués publicar la seva obra. Era l’única explicació que semblava lògica.

No, va dir Sophie, la cosa era més complicada. No havia intentat mai de publicar. Al principi, quan era molt jove, era massa tímid per enviar res a ningú i pensava que la seva obra no era prou bona. Però inclús més tard, quan ja havia agafat més confiança, va descobrir que s’estimava més continuar amagat. Li va dir que posar-se a buscar una editorial li ocuparia temps, i que, ben mirat, s’estimava molt més dedicar-lo a escriure. A Sophie li sabia greu aquesta indiferència, però, sempre que l’hi retreia, ell contestava amb un arronsament d’espatlles: no hi havia pressa, un dia o altre s’hi posaria.

Una o dues vegades, ella va arribar a pensar d’agafar-s’ho pel seu compte i enviar secretament un manuscrit a algun editor, però no ho va posar mai en pràctica. En un matrimoni hi havia normes que no es podien infringir, i, per obstinada que fos la seva actitud, ella no podia fer altra cosa que dir amén. Em va explicar que hi havia una gran quantitat d’obra, i que la posava frenètica de pensar que s’anava estant allà a l’armari, però Fanshawe es mereixia la seva lleialtat i ella feia els possibles per no dir res.

Un dia, tres o quatre mesos abans de desaparèixer, Fanshawe li va proposar un tracte. Li va donar paraula que en el termini d’un any hauria fet algun pas, i, per demostrar que ho deia de debò, li va dir que, si per alguna raó ell no complia la seva part, ella em fes arribar tots els manuscrits i els deixés a les meves mans. Va dir que jo era el custodi de tota la seva obra, i que estava a les meves mans de decidir què se n’havia de fer. Si jo creia que era digne de ser publicat, ell acataria la meva opinió. És més, va dir: si mentrestant li passava alguna cosa, ella m’havia de donar els manuscrits immediatament i deixar que jo fes tots els tràmits, amb el benentès que jo rebria el vint-i-cinc per cent de qualsevol guany monetari que l’obra pogués originar. Ara bé, si jo pensava que els seus escrits no eren dignes de ser publicats, aleshores havia de tornar els manuscrits a Sophie i ella els hauria de destruir, de la primera pàgina fins a l’última.

Aquests pronunciaments la feien espantar, va dir Sophie, i gairebé se’n va riure per aquell to tan solemne. Tota aquella escena no lligava amb el caràcter de Fanshawe, i ella va pensar si no tindria res a veure amb el fet que s’acabava de quedar embarassada. Potser la idea de ser pare li havia fet posar seny i responsabilitat; potser estava tan decidit a demostrar les seves bones intencions que havia exagerat les coses. Fos com fos, el cas és que ella es va alegrar que hagués canviat d’opinió. A mesura que avançava l’embaràs va començar inclús a somiar secretament en l’èxit de Fanshawe, esperant que ella podria deixar la feina i criar el seu fill sense estretors econòmiques. Tot havia sortit malament, és clar, i l’obra de Fanshawe aviat va ser oblidada, perduda enmig de l’atabalament que va provocar la seva desaparició. Més endavant, quan començaven a tornar les aigües a mare, ella s’havia resistit a portar a terme les seves instruccions, per por que allò pogués eliminar qualsevol possibilitat que li quedés de tornar-lo a veure. Però al final va cedir, sabent que s’havia de respectar la voluntat de Fanshawe. Per això m’havia escrit. Per això ara em trobava allà amb ella.

Jo, per part meva, no sabia com reaccionar. La proposició m’havia agafat desprevingut, i em vaig passar un o dos minuts lluitant amb aquella cosa enorme que m’acabaven d’encolomar. Que jo sabés, no hi havia res que pogués explicar per què Fanshawe m’havia triat a mi per aquesta feina. Feia més de deu anys que no l’havia vist, i gairebé em va estranyar que encara es recordés de qui era jo. Com es podia esperar que assumís una responsabilitat com aquesta, que m’erigís en jutge d’un home i declarés si la seva vida havia valgut la pena de ser viscuda? Sophie va intentar explicar-m’ho. Em va dir que, si bé Fanshawe i jo no havíem estat en contacte, ell sovint li havia parlat de mi, i, cada vegada que pronunciava el meu nom, em descrivia com el seu millor amic, l’únic amic de debò que mai havia tingut. També havia anat mirant de seguir la meva obra, i comprava sempre les revistes on apareixien els meus articles, i de vegades li llegia els articles en veu alta i tot. Admirava el que jo feia, em va dir Sophie; estava orgullós de mi, i deia que es veia venir que tard o d’hora faria alguna cosa important.

Tots aquests elogis em torbaven. Hi havia tal intensitat en la veu de Sophie que, en certa manera, em semblava com si fos Fanshawe qui parlava a través d’ella, dient-me totes aquestes coses amb els seus propis llavis. Reconec que em sentia afalagat, i sens dubte això era comprensible donades les circumstàncies. Es donava el cas que passava un mal moment, i la veritat és que jo no compartia aquesta elevada opinió de mi. Era cert que havia escrit una pila d’articles, però no ho considerava un motiu de celebració ni n’estava especialment orgullós. Per mi no era gran cosa més que feina rutinària. Havia començat amb grans esperances, pensant que arribaria a convertir-me en novel·lista, pensant que al final seria capaç d’escriure alguna cosa que commouria la gent i els canviaria la vida. Però va anar passant el temps, i de mica en mica vaig anar veient que allò no passaria. A dintre meu no hi havia cap llibre d’aquesta mena, i va arribar un moment que em vaig dir que havia de deixar córrer aquests somnis. Mal que mal, era més fàcil anar escrivint articles. Treballant de valent, enllestint un article i començant-ne de seguida un altre, més o menys em podria guanyar la vida; i, vulguis o no, veure el teu nom imprès gairebé constantment també fa gràcia. Entenia que les coses haurien pogut ser molt més depriments del que eren. Encara no havia fet els trenta i ja tenia una certa fama. Havia començat amb crítiques de poesia i de novel·la, i ara podia escriure sobre gairebé tot i fer-ho d’una manera creïble. Pel·lícules, obres de teatre, exposicions, concerts, llibres, partits de beisbol i tot: no havien de fer més que demanar-m’ho. El món em veia com un jove brillant, un crític que prometia, però en el meu interior jo em sentia vell, em sentia ja gastat. El que havia fet fins aleshores era, tot plegat, una mera fracció de res. Era com pols, i el vent més lleuger s’ho podria endur.

Per tant, els elogis de Fanshawe em provocaven sentiments contradictoris. D’una banda sabia que s’equivocava, però de l’altra (i aquí és on la cosa s’enterboleix) volia creure que tenia raó. Pensava: és possible que hagi estat massa dur amb mi mateix? I, una vegada vaig començar a pensar això, ja vaig estar perdut. Però, qui no aprofitaria l’oportunitat de redimir-se? Qui hi ha que sigui prou fort per rebutjar la possibilitat d’esperança? Em va començar a ballar pel cap que un dia jo podria ressuscitar davant dels meus propis ulls, i vaig sentir un rampell d’amistat per Fanshawe a través dels anys, a través de tot el silenci dels anys que ens havien mantingut separats.

Així és com va anar. Vaig sucumbir als afalacs d’un home que no hi era present, i en aquell moment de debilitat vaig dir que sí. Estaré encantat de llegir l’obra, vaig dir, i de fer tot el que pugui per ajudar. Això la va fer somriure —si era un somriure de felicitat o de decepció, no ho sabré mai—, i llavors es va aixecar del sofà i va portar la criatura a l’habitació del costat. Es va aturar davant d’un alt armari de roure, va enretirar la balda i va deixar la porta oberta de bat a bat. Miri, va dir. Hi havia els prestatges atapeïts de capses, carpetes, llibretes i dossiers; més coses de les que mai m’hagués pogut imaginar. Recordo que vaig riure, una mica violent, i que vaig fer una brometa insulsa. Llavors vam anar per feina: vam discutir la millor manera de treure els manuscrits del pis, i al final ens vam decidir per dues grans maletes. Ens hi vam estar quasi una hora, però al final ho vam poder encabir tot a dins. Era evident, vaig dir, que trigaria un cert temps a mirar-me tot el material. Sophie em va dir que no patís, i llavors es va disculpar per encolomar-me una feina així. Jo li vaig dir que me’n feia el càrrec, que ella no s’hauria pogut negar de cap manera a portar a terme el que Fanshawe li havia demanat. Era tot molt dramàtic i al mateix temps truculent, gairebé còmic. La bella Sophie, delicadament, va deixar el nen a terra, em va fer una gran abraçada d’agraïment i llavors em va fer un petó a la galta. Per un moment vaig pensar que es posaria a plorar, però aquell moment va passar i no hi va haver cap llàgrima. Llavors vaig arrossegar les dues maletes escales avall fins al carrer. Entre totes dues pesaven com un home.





2


La veritat és molt menys senzilla del que jo voldria. Que m’estimava Fanshawe, que era el meu amic més íntim, que el coneixia més bé que ningú… això són fets, i res del que jo pugui dir els podrà minimitzar. Però això només és un començament, i, en la meva lluita per recordar les coses com eren en realitat, ara veig que també em vaig mantenir a una certa distància de Fanshawe, que una part de mi sempre se li va resistir. Sobretot en fer-nos grans, jo no crec que em sentís del tot còmode en presència d’ell. Si enveja és una paraula massa forta pel que vull dir, aleshores en diré sospita, la sensació secreta que Fanshawe, en certa manera, era millor que jo. Tot això m’era desconegut en aquella època, i no hi havia mai res concret on agafar-me. Però no m’alliberava de la sensació que hi havia més bondat innata en ell que no pas en d’altres, que un foc inextingible el mantenia viu, que era més autènticament ell mateix del que jo podria mai aspirar a ser.

La seva influència ja va ser bastant pronunciada des de bon principi, i es feia extensiva a les coses més petites. Si Fanshawe duia la sivella del cinturó a un costat dels pantalons, aleshores jo em posava el meu en la mateixa posició. Si Fanshawe sortia al pati amb vambes negres, llavors jo demanava vambes negres la pròxima vegada que la meva mare em portava a la sabateria. Si Fanshawe portava un exemplar de Robinson Crusoe a l’escola, aleshores jo començava a llegir Robinson Crusoe aquell mateix vespre a casa. Jo no era l’únic que actuava d’aquesta manera, però potser era el més devot, el que cedia més de bona gana al poder que ell exercia damunt nostre. Ni el mateix Fanshawe no n’era conscient, i sens dubte era per això que continuava exercint-lo. Era indiferent a l’atenció que rebia i s’ocupava tranquil·lament de les seves coses, no feia servir mai la seva influència per manipular els altres. No gastava cap de les brometes que gastàvem els altres; no feia entremaliadures; no tenia mai problemes amb els mestres. Però ningú no l’hi retreia. Fanshawe es mantenia separat de nosaltres, i en canvi era ell qui ens mantenia junts, qui feia d’àrbitre en les discussions, aquell amb qui podíem comptar per fer justícia i posar fi a les nostres baralles insignificants. Tenia un no sé què tan atractiu que sempre volies que fos al teu costat, com si poguessis viure a dins de la seva esfera i ser influït per la seva manera de ser. Sempre hi podies comptar, però al mateix temps era inaccessible. Notaves que en el seu interior hi havia un racó secret on no es podia penetrar mai, un amagatall misteriós. Imitar-lo era en certa manera participar d’aquell misteri, però també era entendre que no el podries arribar a conèixer mai del tot.

Estic parlant de la nostra primera infància, quan no teníem més que cinc, sis o set anys. Ara molt de tot això està enterrat, i sé que inclús els records poden ser falsos. Però, tot i així, no crec que m’equivoqui si dic que he conservat l’emanació d’aquells temps en el meu interior, i, en la mesura en què puc sentir el que sentia aleshores, dubto que aquells sentiments puguin mentir. Sigui quin sigui el procés que va seguir la seva personalitat, la sensació que tinc és que ja es va iniciar aleshores. Es va formar molt de pressa, ja era una presència clarament definida quan vam començar a anar a col·legi. Fanshawe ja era visible quan els altres no érem més que criatures sense forma que es movien constantment en un tumult de confusions. Amb això no vull dir que es fes gran de pressa —no va semblar mai més gran del que era—, sinó que ja era ell mateix abans de créixer. Per alguna o altra raó, no va patir mai els mateixos trastorns que nosaltres. Els seus drames eren diferents —més interns, sens dubte més brutals—, però sense cap d’aquells canvis bruscos que ens semblaven marcar la vida a tots els altres.

Hi ha un incident que recordo amb especial intensitat. Fa referència a una festa d’aniversari on ens van convidar a Fanshawe i a mi quan fèiem primer o segon, cosa que vol dir que coincideix amb el principi de l’època de la qual puc parlar amb una certa precisió. Era la tarda d’un diumenge de primavera i anàvem caminant cap a la festa amb un altre nen, un amic nostre que es deia Dennis Walden. Dennis tenia una vida molt més dura que cap de nosaltres dos: una mare alcohòlica, un pare aclaparat per la feina, innumerables germans i germanes. Jo havia estat dues o tres vegades a casa seva —una espècie de ruïna gran i fosca— i recordo que m’havia fet por la seva mare, que em feia pensar en les bruixes dels contes. Es passava el dia tancada a la seva habitació, sempre amb batí, tenia una cara pàl·lida i espantosament arrugada i només treia el cap de tant en tant per clavar algun crit a la canalla. El dia de la festa, Fanshawe i jo anàvem degudament proveïts d’un regal pel nen que feia anys, ben embolicat amb paper de colors i lligat amb una cinta. Dennis, en canvi, no duia res, i això l’afectava molt. Recordo que vaig mirar de consolar-lo amb no sé quina frase superficial: que si això rai, que si no tenia importància, que si amb tot aquell sarau no se n’adonarien. Però per Dennis sí que en tenia, d’importància, i això és el que Fanshawe va entendre immediatament. Sense cap explicació, es va girar cap a Dennis i li va donar el seu regal. Té, va dir: agafa aquest; jo diré que me l’he deixat a casa. La meva primera reacció va ser pensar que a Dennis li doldria aquest gest, que se sentiria insultat per la compassió de Fanshawe. Però m’equivocava. Va dubtar un moment, intentant d’absorbir aquest sobtat canvi de la fortuna, i llavors va fer que sí amb el cap, com reconeixent la sensatesa del que Fanshawe havia fet. Era més un acte de justícia que no una obra de caritat, i per això Dennis ho podia acceptar sense humiliar-se. Una cosa s’havia convertit en l’altra. Era un truc de màgia, una barreja d’improvisació i de convicció absoluta, i dubto que ningú més que Fanshawe ho hagués sabut fer.

Després de la festa vaig tornar amb Fanshawe a casa seva. La seva mare era a la cuina, i li va preguntar per la festa i si al nen que feia anys li havia agradat el regal que ella li havia comprat. Abans que Fanshawe pogués dir res, jo ho vaig esbombar. No tenia cap intenció de causar-li problemes, però m’era impossible de callar. El gest de Fanshawe m’havia obert tot un món nou: havia vist com es podia entrar en els sentiments d’un altre i absorbir-los fins al punt que els propis sentiments ja no tenien importància. Era el primer acte autènticament moral que jo havia presenciat, i no hi havia res més que em semblés digne de comentar. La mare de Fanshawe, en canvi, no va semblar gaire entusiasmada. Sí, va dir, havia estat una acció noble i generosa, però al mateix temps una cosa mal feta. El regal li havia costat diners, i, donant-lo, Fanshawe en certa manera els hi havia robats. I, a més a més, havia quedat com un mal educat presentant-se sense regal, cosa que de rebot la perjudicava a ella, ja que era l’única responsable dels actes del seu fill. Fanshawe es va escoltar atentament la seva mare i no va dir ni paraula. Quan va haver acabat, ell continuava sense enraonar, i ella li va preguntar si ho havia entès. Sí, va dir ell, ho havia entès. La cosa s’hauria pogut acabar aquí, però llavors, després d’una petita pausa, Fanshawe va dir que continuava pensant que havia fet ben fet. No li feia res el que pogués sentir ella: una altra vegada tornaria a fer el mateix. Aquest petit intercanvi va anar seguit d’una escena. La senyora Fanshawe es va enfadar amb aquesta impertinència, però Fanshawe no va baixar del burro i es negava a cedir a l’envestida d’aquella reprimenda. Al final, ella li va ordenar que se n’anés a la seva habitació i a mi em va enviar cap a casa. La injustícia de la seva mare em va horroritzar, però quan vaig voler sortir en defensa d’ell, Fanshawe em va indicar que ho deixés córrer. En comptes de continuar protestant, va encaixar el càstig en silenci i va desaparèixer cap a dins de la seva habitació.

Tot aquell episodi va ser pur estil Fanshawe: l’acte de bondat espontània, la fe incommovible en el que havia fet i la manera silenciosa, gairebé passiva, d’acatar-ne les conseqüències. Per extraordinaris que fossin els seus actes, sempre et feia la sensació que ell no s’hi involucrava. Més que cap altra cosa, era aquesta qualitat el que a vegades m’espantava fins al punt de distanciar-me’n. Me li acostava, l’admirava intensament, volia desesperadament estar a la seva altura… i llavors, de cop i volta, arribava un moment en què m’adonava que m’era un estrany, que la manera com vivia a dintre d’ell no es podria correspondre mai amb la manera com jo necessitava viure. Jo n’esperava massa, de les coses. Tenia massa desitjos, vivia massa aferrat a les coses immediates per poder arribar mai a aquell grau d’indiferència. El que a mi m’importava era quedar bé, impressionar la gent amb els senyals buits de la meva ambició: bones notes, informes acadèmics excel·lents, tants premis com pogués acaparar cada setmana. Fanshawe es mantenia al marge de tot això, silenciós des del seu racó, sense fer-ne cas. Si treia bones notes sempre era a pesar d’ell mateix, sense escarrassar-s’hi, sense cap esforç, sense posar-hi cap interès especial. Aquesta actitud podia arribar a desconcertar, i vaig trigar molt a aprendre que el que era bo per Fanshawe no ho era necessàriament per mi.

Però no voldria exagerar. Si Fanshawe i jo, al final, teníem les nostres diferències, el que més recordo de la nostra infància és la passió de la nostra amistat. Vivíem de costat, i les nostres eixides sense tanca s’ajuntaven en una extensió ininterrompuda de gespa, grava i terra, com si visquéssim a la mateixa casa. Les nostres mares eren amigues íntimes, els nostres pares jugaven a tennis plegats, ni ell ni jo no teníem cap germà; les condicions, per tant, eren ideals: no hi havia res que s’interposés entre nosaltres. Havíem nascut amb menys d’una setmana de diferència i havíem passat la primera infància a l’eixida plegats, explorant l’herba de quatre grapes, destrossant les flors, aixecant-nos i fent els primers passos el mateix dia. (Hi ha fotografies que ho documenten). Més endavant, vam aprendre junts a jugar a beisbol i a futbol a l’eixida. Ens construïem els nostres forts, jugàvem a les nostres coses, ens inventàvem jocs allà fora, i, més endavant, van venir les passejades pel poble, les llargues tardes amb bicicleta, les converses inacabables. Em seria impossible, penso, de conèixer ningú tan bé com coneixia Fanshawe aleshores. La meva mare recorda que estàvem tan units que una vegada, quan teníem sis anys, li vam preguntar si els homes es podien casar. Volíem viure junts quan ens féssim grans: i qui ho feia, això, sinó la gent casada? Fanshawe volia ser astrònom i jo volia ser veterinari. Pensàvem en una casa gran al camp, un lloc on el cel fos prou fosc a les nits per poder veure les estrelles i on no hi faltessin animals per cuidar.

Mirant enrere, trobo natural que Fanshawe es convertís en escriptor. La gravetat de la seva introspecció gairebé semblava que ho exigís. Encara érem a primària que ja escrivia contes, i dubto que després dels deu o onze anys hi hagués un sol moment en què no es considerés escriptor. Al principi, és clar, no semblava que tingués massa importància. Poe i Stevenson eren els seus models, i el que en sortia era la típica vèrbola infantil. «Una nit, l’any del Senyor de mil set-cents cinquanta-u, feia via dessota un borrascall ferotge vers la casa dels meus avantpassats quan vaig entropessar amb una figura espectral enmig de la neu». Aquest tipus de coses, plenes de frases ampul·loses i tombs exagerats en els arguments. A sisè recordo que va escriure una novel·la policíaca breu, d’unes cinquanta pàgines, i el mestre deixava que ens la llegís a classe en entregues diàries de deu minuts, abans de plegar. Tots n’estàvem orgullosos i ens sorprenia aquella manera teatral que tenia de llegir, interpretant el paper de cada un dels personatges. No recordo l’argument però sé que era infinitament enrevessat, i el desenllaç girava al voltant d’alguna cosa com ara la confusió d’indentitats entre dues parelles de bessons.

Però Fanshawe no era cap setciències. Era massa bo en els esports, era una figura massa central entre nosaltres per recloure’s en ell mateix. Durant tots aquells primers anys feia la impressió que no hi havia res que no fes bé, res que no fes millor que ningú. Era el millor jugador de beisbol, el millor alumne, el més ben plantat de tots els nois. Qualsevol d’aquestes coses hauria estat suficient per concedir-li un rang especial, però totes juntes el feien semblar heroic, el feien semblar un nen elegit dels déus. Però, per molt extraordinari que fos, ell continuava sent un de nosaltres. Fanshawe no era cap geni ni cap nen prodigi; no tenia cap do miraculós que el singularitzés dels nens de la seva edat. No sols era un nen perfectament normal, sinó que ho era —si és que això és possible— en un sentit molt més ideal que no pas cap de nosaltres.

En el fons, el Fanshawe que jo coneixia no era una persona valenta. Tot i així, de vegades em sorprenia per la seva predisposició a ficar-se en situacions perilloses. Darrere tota aquella calma superficial semblava que hi hagués una gran obscuritat: un afany de posar-se a prova a si mateix, d’arriscar-se, d’anar fins al límit de les coses. De petit l’apassionava jugar al voltant de solars en construcció, enfilar-se a escales i bastides, caminar per taulons penjats sobre un abisme de maquinària, sacs de sorra i fang. Jo, en un segon terme, veia com Fanshawe anava realitzant aquestes acrobàcies i, en silenci, sense dir mai res, li anava implorant que parés; me’n volia anar però no gosava, per por que no caigués. Amb el temps, aquests impulsos es van anar fent més articulats. Fanshawe em parlava de la importància de «tastar la vida». Fer-te les coses difícils, deia, buscar l’inconegut: això era el que ell volia, i amb més intensitat com més gran es feia. Una vegada, quan devíem tenir uns quinze anys, em va convèncer que passés el cap de setmana amb ell a Nova York —rondant pels carrers, dormint en un banc a l’antiga Penn Station, parlant amb vagabunds, comprovant quant podíem aguantar sense menjar. Recordo que em vaig emborratxar el diumenge a les set del matí, a Central Park, i vaig vomitar sobre l’herba. Per Fanshawe, això era l’objectiu primordial —un pas més per posar-se a prova a si mateix—, però per mi només era una cosa sòrdida, una caiguda abjecta en allò que jo no era. Però així i tot li vaig anar seguint la veta, com un testimoni estupefacte que comparteix el quest però no en forma ben bé part, com un Sancho adolescent a cavall del seu ase, presenciant com el meu amic es lliurava batalla a si mateix.

Un o dos mesos després d’aquell cap de setmana de fer el pòtol, Fanshawe em va portar a un bordell de Nova York (va concertar la visita un seu amic), i allà va ser on vam perdre la virginitat. Recordo un petit pis en una casa de rajol marró a Upper West Side, a prop del riu —una petita cuina i un dormitori fosc, separats per una tènue cortina. Hi havia dues dones negres, l’una grassa i vella i l’altra jove i atractiva. Com que cap dels dos volia la vella, vam haver de decidir qui anava primer. Si no em falla la memòria, el que vam fer va ser anar al vestíbul i fer-ho a cara o creu. Va guanyar Fanshawe, naturalment, i dos minuts després ja em tens a mi assegut a la cuina amb la madam grassa. Em deia xato i de tant en tant em recordava que ella encara estava disponible, per si de cas em repensava. Jo estava tan nerviós que només era capaç d’anar fent que no amb el cap, allà assegut escoltant la respiració intensa i ràpida de Fanshawe a l’altra banda de cortina. Només podia pensar en una cosa: que la meva cigala estava a punt d’entrar en el mateix lloc on era la de Fanshawe en aquells moments. Llavors em va tocar a mi, i a hores d’ara encara no sé com es deia aquella noia. Era la primera dona despullada que veia al natural, i assumia la seva nuesa d’una manera tan despreocupada i cordial que les coses m’haurien pogut anar prou bé si no fos que m’havien distret les sabates de Fanshawe, visibles pel tros que quedava entre la cortina i el terra, brillants sota la llum de la cuina, com separades del seu cos. La noia era simpàtica i va fer els possibles per ajudar-m’hi, però va costar Déu i ajut i ni al final de tot no vaig disfrutar de debò. Després, quan Fanshawe i jo sortíem al carrer sota la llum del capvespre, jo no tenia gran cosa per explicar. Fanshawe, en canvi, semblava força content, com si l’experiència, en certa manera, hagués confirmat aquella seva teoria de «tastar la vida». Llavors em vaig adonar que Fanshawe tenia molta més gana de la que jo podria tenir mai.

Nosaltres, en el nostre barri residencial, fèiem una vida retirada. Nova York només quedava a trenta quilòmetres, però, pel que tenia a veure amb el nostre petit món de gespa i de cases de fusta, era com si fos tan lluny com la Xina. Als tretze o catorze anys, Fanshawe es va convertir en una mena d’exiliat interior, complidor de les normes del bon comportament però amputat del seu entorn, en un menyspreu per la vida que es veia obligat a fer. No és que es convertís en un noi difícil ni aparentment rebel simplement, es va retirar. Després d’haver atret tant l’atenció de petit, sempre situat al centre exacte de les coses, Fanshawe gairebé va desaparèixer quan va ser l’hora d’entrar a l’institut, renunciant al protagonisme per una obstinada marginalitat. Jo sabia que aleshores ja escrivia seriosament (si bé a l’edat de setze anys havia deixat d’ensenyar el que escrivia), però ho interpreto més com un símptoma que no pas com una causa. Quan fèiem segon, per exemple, Fanshawe va ser l’únic del curs que va arribar a jugar amb l’equip universitari de beisbol. Durant unes setmanes va jugar extraordinàriament bé, i llavors, sense cap causa aparent, va plegar de l’equip. Recordo que em va descriure l’incident l’endemà d’haver passat: havia entrat al despatx de l’entrenador després de l’entrenament i li havia tornat l’equip. L’entrenador s’acabava de dutxar, i quan Fanshawe va entrar estava dret al costat de l’escriptori de pèl a pèl, amb un puro a la boca i la gorra de beisbol al cap. Fanshawe es recreava en la descripció d’aquella escena absurda, adornant-la amb detalls sobre el cos molsut i rodanxó de l’entrenador, la llum del despatx, el bassal d’aigua en el terra gris de ciment… però no era res més que això: una descripció, un reguitzell de paraules divorciades de qualsevol cosa que l’hagués pogut concernir a ell. A mi em va defraudar que plegués, però ell no va explicar mai el que realment havia fet i es limitava a dir que el beisbol era avorrit.

Com passa amb molta gent dotada, va arribar un moment que Fanshawe ja no en tenia prou de fer el que li resultava fàcil. Havent dominat tot el que se li exigia des de molt petit, segurament era normal que comencés a buscar emocions en altres coses. Donades les limitacions de la seva vida com a alumne d’un institut en una població petita, el fet que trobés aquelles altres coses en el seu interior no és ni sorprenent ni insòlit. Però hi havia alguna cosa més, penso. Pels volts d’aquella època van tenir lloc uns fets a la seva família que segur que hi van influir, i no estaria bé que no en parléssim. Si hi van influir d’una manera essencial o no ja és una altra història, però jo tendeixo a pensar que tot compta. Al final, cada vida no és més que una suma de fets contingents, una crònica d’interseccions casuals, de cops de sort, d’esdeveniments a l’atzar que no confirmen altra cosa que la seva manca d’objectiu.

Quan Fanshawe tenia setze anys, es va descobrir que el seu pare tenia càncer. Es va passar un any i mig veient com es moria el seu pare, i, durant aquell temps, la família es va anar desintegrant de mica en mica. La mare de Fanshawe és potser la que va rebre més. Guardant les aparences estoicament, fent-se càrrec de les consultes mèdiques, de les gestions financeres i mirant de tirar endavant la casa, passava espasmòdicament d’una gran fe en les possibilitats de recuperació a una mena de desesperació paralitzant. Segons Fanshawe, no va poder acceptar mai l’únic fet inevitable i patent. Sabia que havia de passar però no tenia prou força per reconèixer que ho sabia, i, amb el pas del temps, va començar a viure com si s’aguantés la respiració. El seu comportament es va tornar cada vegada més excèntric: nits senceres netejant la casa frenèticament, una por de quedar-se sola a casa (combinada amb absències sobtades i no justificades) i tota una gamma de mals imaginaris (al·lèrgies, hipertensió, rodaments de cap). Cap al final va començar a interessar-se per diverses teories extravagants —astrologia, fenòmens físics, vagues idees espiritualistes sobre l’ànima—, fins que ja no hi podies enraonar sense acabar rebent el xàfec d’una conferència sobre la corrupció del cos humà.

Les relacions entre Fanshawe i la seva mare es van anar tornant tenses. Ella s’hi aferrava buscant suport, com si fos l’única portadora del dolor familiar. Fanshawe havia de ser la persona forta de la casa: no solament havia d’ocupar-se de si mateix sinó que s’havia de fer responsable de la seva germana, que aleshores només tenia dotze anys. Però això va portar una altra sèrie de problemes, perquè Ellen era una nena inestable i problemàtica i, amb el buit paternal que la malaltia va ocasionar, va començar a refiar-se de Fanshawe en tot i per tot. Ell es va convertir en el seu pare, en el seu baluard de seny i de confortació. Fanshawe s’adonava del caire malaltís d’aquella dependència, però no hi podia fer res sense ferir-la de cap manera que no hagués resultat irreparable. Recordo que la meva mare parlava de «la pobra Jane» (la senyora Fanshawe) i de com era de terrible tot plegat per la «criatura». Però jo sabia que, en un cert sentit, qui més patia era Fanshawe. Només que no va tenir mai ocasió de demostrar-ho.

Del pare de Fanshawe en sé ben poca cosa. Per mi era un zero a l’esquerra, un home silenciós d’abstracta benevolència, i no el vaig arribar a conèixer mai. Mentre que el meu pare feia molta vida a casa, sobretot els caps de setmana, el pare de Fanshawe se’l veia ben poques vegades. Era un advocat d’un cert prestigi i en una època havia tingut ambicions polítiques, però havien acabat amb una sèrie de decepcions. Normalment treballava fins tard, se’l sentia arribar amb el cotxe a les vuit o les nou i sovint es passava els dissabtes i part del diumenge al seu despatx. Dubto que arribés a entendre mai el seu fill, perquè feia l’efecte de ser un home amb poca tirada per la canalla, una persona que havia perdut tot record d’haver estat mai un nen. El senyor Fanshawe era tan rabiosament adult, estava tan immers en assumptes seriosos de gent gran, que m’imagino que li era difícil de no veure’ns com criatures d’un altre món.

Es va morir que encara no havia fet els cinquanta anys. Els últims sis mesos de la seva vida, després que els metges van haver perdut tota esperança de salvar-lo, se’ls va passar a l’habitació dels convidats, contemplant l’eixida per la finestra, llegint un llibre de tant en tant, prenent els seus calmants, fent becaines. Fanshawe es va passar la major part del temps lliure amb ell, i, si bé m’haig de limitar a especular sobre el que devia passar, dedueixo que la relació entre ells dos va canviar. Com a mínim sé que ell s’hi va esforçar molt, sovint deixant d’anar a l’escola per estar-se amb ell, mirant de fer-se indispensable, cuidant-lo amb impassible sol·licitud. Allò va ser una prova molt dura per Fanshawe, potser massa i tot; i, si bé semblava que ho encaixés bé, que trobés aquell valor que només és possible quan ets molt jove, de vegades em pregunto si va arribar mai a superar-ho.

Només hi ha una altra cosa que vull dir sobre això. Al final d’aquest període —al final de tot, quan ningú s’esperava que el seu pare durés gaires més dies—, Fanshawe i jo vam anar a donar un volt amb cotxe després de classe. Era febrer, i, al cap de poc d’haver sortit, va començar a nevar una mica. Anàvem sense rumb, recorríem algunes poblacions veïnes sense importar-nos gaire on érem. A uns vint quilòmetres de casa vam trobar un cementiri; hi havia les portes obertes i, sense cap motiu especial, vam decidir d’entrar-hi. Al cap d’una estona vam aturar el cotxe i ens vam posar a voltar per allà a peu. Llegíem les inscripcions de les làpides, especulàvem sobre el que devia haver estat cada una d’aquelles vides, callàvem, caminàvem un tros més, enraonàvem, tornàvem a callar. La neu havia anat prenent força, i a terra anava quedant blanc. Al mig del cementiri hi havia una tomba cavada de feia poc, i Fanshawe i jo ens vam aturar arran de sot i vam mirar a dins. Recordo que hi havia un gran silenci, i que ens sentíem molt lluny de la resta del món. Durant una bona estona cap dels dos no va dir res, i llavors Fanshawe va dir que li agradaria veure com s’hi estava allà sota. Jo li vaig donar la mà i el vaig agafar fort mentre anava baixant cap a dins de la tomba. Quan els peus li van tocar el fons, es va girar, em va mirar mig somrient i es va ajeure de cara amunt, com fent veure que era mort. És com si encara ho veiés: jo allà mirant-lo de dalt estant mentre ell mirava cap al cel, parpellejant furiosament per la neu que li anava caient a la cara.

Per alguna misteriosa associació, allò em va fer recordar quan érem molt petits, quan no teníem més de quatre o cinc anys. Els pares de Fanshawe havien estrenat algun tipus d’aparell, potser un televisor, i Fanshawe va tenir la caixa de cartró uns quants mesos a la seva habitació. Sempre havia estat generós a l’hora de compartir les joguines, però aquesta caixa era terreny vedat i no m’hi va deixar entrar mai. Era el seu lloc secret, em va dir, i quan s’hi tancava a dins podia anar on volgués, podia ser allà on volgués. Però, si mai hi entrava una altra persona, l’encanteri desapareixeria per sempre. Jo em vaig creure aquella història i no vaig insistir perquè m’hi deixés entrar, tot i que em dolia moltíssim. Érem a la seva habitació jugant, fent formar soldats en silenci o dibuixant, i Fanshawe, sense més ni més, anunciava que es ficava a la caixa. Jo intentava continuar amb el que estava fent, però era inútil. Res m’interessava tant com saber què experimentava Fanshawe a dins de la caixa, i em passava aquells minuts provant desesperadament d’imaginar-me les aventures que estava vivint. Però no vaig saber mai en què consistien, perquè parlar-ne un cop n’havia sortit també anava contra les regles.

Ara, en aquella tomba oberta sota la neu, passava una cosa semblant. Fanshawe estava sol allà baix amb els seus pensaments, vivint aquells moments en solitud, i, encara que jo hi fos present, m’hi era negat tot accés, com si en realitat no hi fos. Entenc que aquesta era la manera com s’imaginava la mort del seu pare. Una vegada més, era una qüestió de pura casualitat: la tomba oberta era allà, i Fanshawe havia sentit que el cridava. Les històries només passen a qui és capaç d’explicar-les, com va dir no sé qui. De la mateixa manera, potser, les experiències es presenten només a aquells qui són capaços de viure-les. Però això és una qüestió complicada, i no estic segur de res. M’estava allà esperant que Fanshawe pugés, provant d’imaginar-me què pensava, provant, per un breu moment, de veure el que ell veia. Llavors vaig aixecar la vista cap al cel crepuscular d’hivern, i tot era un caos de neu que se’m precipitava al damunt.

Quan tornàvem cap al cotxe ja s’havia post el sol. Vam travessar el cementiri a les palpentes, sense dir-nos res. Hi havia un pam de neu i continuava nevant, cada vegada amb més intensitat, com si no hagués de parar mai. Vam arribar al cotxe, ens vam ficar a dins, i llavors, contra totes les expectatives, no ens vam poder moure. Les rodes de darrere estaven encallades en un sot de poca profunditat, i res del que fèiem no servia de res. Empenyíem i empenyíem, però les rodes no paraven de girar amb aquell soroll horrible i estèril. Al cap de mitja hora ho vam deixar estar, i a contracor vam decidir abandonar el cotxe. Vam fer autostop sota la nevada, i van passar dues hores més abans no arribàvem a casa. Va ser llavors quan vam saber que el pare de Fanshawe s’havia mort aquella tarda.





3


Van passar uns quants dies fins que no em vaig veure amb cor d’obrir les maletes. Vaig acabar l’article que estava escrivint, vaig anar al cine, vaig acceptar invitacions que normalment hauria refusat. Però aquestes tàctiques no aconseguien enganyar-me. Hi havia massa coses que depenien de la meva reacció, i la possibilitat de tenir un desengany era una cosa que no volia afrontar. En el meu pensament no hi havia cap diferència entre donar l’ordre de destruir l’obra de Fanshawe i matar-lo amb les meves pròpies mans. Se m’havia concedit el poder d’obliterar, de treure un cadàver de la seva tomba i fer-lo a miques. Trobar-se en aquella posició era intolerable, i jo no en volia saber res. Mentre no toqués les maletes tindria la consciència tranquil·la. Però d’altra banda havia fet una promesa, i sabia que no ho podia anar ajornant per sempre. Va ser precisament aleshores (quan em posava a punt, quan em preparava per fer-ho) que es va apoderar de mi un nou temor. Vaig descobrir que, si bé no volia que l’obra de Fanshawe fos dolenta, tampoc no volia que fos bona. És una sensació que m’és difícil d’explicar. No hi ha dubte que hi tenien alguna cosa a veure les antigues rivalitats, el desig de no ser humiliat per la grandesa de Fanshawe, però també hi havia la sensació d’estar atrapat. Havia donat la meva paraula. Així que obrís les maletes em convertiria en el portaveu de Fanshawe, hauria de parlar en nom d’ell tant si m’agradava com si no. Totes dues possibilitats em feien por. Dictar una sentència de mort ja era prou horrorós, però haver de treballar per un mort no semblava pas gaire millor. Em vaig passar uns quants dies sospesant aquestes dues pors, incapaç de decidir quina era pitjor. Al final, naturalment, vaig obrir les maletes. Però suposo que aleshores ja ho vaig fer més per Sophie que no pas per Fanshawe. La volia tornar a veure, i, com més aviat m’hi posés, més aviat tindria un motiu per trucar-li.

No tinc intenció d’entrar en detalls. A hores d’ara tothom sap com és l’obra de Fanshawe. Ha estat llegida i comentada, s’hi han dedicat articles i estudis, s’ha convertit en propietat pública. Si alguna cosa s’ha de dir, és només que no vaig trigar més d’un parell d’hores a entendre que els meus sentiments no feien al cas. Preocupar-te per les paraules, estar interessat pel que escrius, creure en el poder dels llibres, són coses que eclipsen totes les altres, i al seu costat la pròpia vida es torna molt petita. Això no ho dic per felicitar-me a mi mateix, ni per donar als meus actes un biaix més favorable. Jo vaig ser el primer, però tret d’això no veig res més que em diferenciï de l’altra gent. Si l’obra de Fanshawe hagués tingut menys valor del que tenia, aleshores el meu paper hauria estat diferent; potser més important, més decisiu pel que fa al desenllaç de la història. Però, donades les circumstàncies, jo no era més que un instrument invisible. Una cosa havia tingut lloc i, passat que ho negués, passat que fes veure que no havia obert les maletes, aquesta cosa ja no es podia aturar i, dotada d’ímpetu propi, passaria per damunt de tot el que trobés.

Vaig trigar uns vuit dies a assimilar i organitzar el material, a dividir l’obra acabada dels esborranys, a aplegar els manuscrits en un cert simulacre d’ordre cronològic. El text més antic era un poema, datat el 1963 (quan Fanshawe tenia setze anys), i l’últim era del 1976 (d’un mes abans que desaparegués). En total hi havia més de cent poemes, tres novel·les (dues de curtes i una de llarga) i cinc peces en un acte, així com tretze quaderns que contenien diverses obres inacabades, esbossos, apunts, comentaris als llibres que llegia i idees per futurs projectes. No hi havia ni una carta, ni un diari, ni una sola incursió en la vida privada de Fanshawe. Però allò ja m’ho esperava. No et passes la vida fugint del món sense assegurar-te d’anar amagant les petjades. Tot i així, pensava que entremig dels papers potser hi hauria alguna referència a mi, ni que fos una carta amb instruccions o una entrada en un quadern nomenant-me el seu marmessor literari. Però no hi havia res. Fanshawe m’havia deixat completament sol.

Vaig telefonar a Sophie i vam quedar per sopar l’endemà al vespre. Com que jo vaig suggerir un restaurant francès de moda (molt per sobre del que em podia permetre), em sembla que ja va poder endevinar la meva reacció a l’obra de Fanshawe. Però, tret d’aquest suggeriment de celebració, vaig dir tan poca cosa com vaig poder. Volia que tot avancés al seu propi pas, sense moviments bruscos ni gestos prematurs. Jo ja tenia una idea molt clara de l’obra de Fanshawe, però em feia por precipitar les coses amb Sophie. Depenien massa coses de la manera com actués, hi havia massa coses que es podien destruir si la vessava d’entrada. Ara, tant si ella ho sabia com si no, hi havia un vincle entre nosaltres dos, ni que fos només el fet que seríem socis en la promoció de l’obra de Fanshawe. Però jo volia alguna cosa més, i volia que ella també ho volgués. Em vaig recomanar prudència, em vaig recordar que havia de ser previsor.

Portava un vestit de seda negre i unes minúscules arracades de plata, i s’havia recollit els cabells per ensenyar el perfil del coll. Quan va entrar en el restaurant i em va veure assegut a la barra, em va dirigir un somriure càlid de complicitat, com donant-me a entendre que era conscient de la seva bellesa però alhora remarcant l’anormalitat de l’ocasió; com si assaborís el moment, sens dubte conscient de les seves estranyes implicacions. Li vaig dir que estava impressionant, i ella va contestar, gairebé amb picardia, que era el primer vespre que sortia des que Ben havia nascut, i que havia volgut «tenir un aspecte diferent». Després em vaig deixar de flors i em vaig proposar contenir-me. Quan ens van haver acompanyat a la taula i ens vam haver assegut (estovalles blanques, coberts de plata massissa, una tulipa vermella en un gerro esvelt entre ella i jo), vaig respondre al seu segon somriure parlant de Fanshawe.

No va semblar que es sorprengués de res del que li deia. Era cosa sabuda, un fet que ja havia acceptat, i el que jo li deia no feia més que confirmar-li el que ja sabia des de sempre. Curiosament, no va semblar que l’engresqués. La seva actitud denotava una cautela que em desconcertava, i durant uns quants minuts em vaig sentir perdut. Llavors, lentament, vaig començar a entendre que els seus sentiments no eren gaire diferents dels meus. Fanshawe havia desaparegut de la seva vida, i jo veia que ella tenia bons motius per ressentir-se de la càrrega que li havia estat imposada. Publicar l’obra de Fanshawe, dedicar-se a un home que ja no hi era, l’obligaria a viure en el passat, i, fos quin fos el futur que es volgués construir, estaria marcat pel paper que ella havia d’interpretar: el de viuda oficial, de musa de l’escriptor difunt, de bella heroïna d’una història tràgica. Ningú desitja ser part d’una ficció, i encara menys si la ficció és real. Sophie només tenia vint-i-sis anys. Era massa jove per viure a través d’una altra persona, massa intel·ligent per no desitjar una vida que fos totalment seva. El fet que hagués estimat Fanshawe no feia al cas. Fanshawe era mort, i ja era hora que el deixés enrere.

Res de tot això no es va dir explícitament. Però el sentiment hi era, i hauria estat insensat d’ignorar-ho. Donades les meves pròpies reserves, era estrany que fos jo el que portés la batuta, però veia que si no prenia jo la iniciativa no en sortiríem mai.

—Tu no t’hi has d’implicar —vaig dir—. T’hauré de consultar coses, naturalment, però no et faré perdre gaire temps. Si estàs disposada a deixar les decisions a les meves mans, penso que tot plegat no t’ha de dur cap molèstia.

—És clar que te les hi deixaré —va dir ella—. Jo no en sé res, de tot això. Si ho volgués fer jo, al cap de cinc minuts estaria ben perduda.

—El més important és saber que estem al mateix cantó —vaig dir jo—. Al capdavall, suposo que tot depèn de si et pots refiar de mi o no.

—Me’n refio —va dir.

—No te n’he donat cap motiu —vaig dir jo—. Almenys fins ara.

—Ja ho sé. Però me’n refio igualment.

—Sense més ni més?

—Sense més ni més.

Em va tornar a somriure, i durant la resta del sopar ja no vam dir res més de l’obra de Fanshawe. Jo tenia pensat de parlar-ne amb detall —quin podia ser el primer pas, quines editorials s’hi podrien interessar, amb quina gent caldria contactar, etcètera—, però ara això ja no semblava important. Sophie estava prou contenta de no pensar-hi, i, ara que jo li havia assegurat que no calia que ho fes, va anar recuperant de mica en mica el bon humor. Després de tants mesos difícils, al final tenia l’oportunitat d’oblidar-se una mica de tot allò, i jo veia que estava decidida a abandonar-se als simples plaers d’aquell moment: el restaurant, el menjar, les rialles de la gent del voltant, el fet que era allà i no enlloc més. I, si tenia ganes d’esbravar-se, qui era jo per no seguir-li el corrent?

Jo estava en forma, aquell vespre. Sophie m’inspirava, i no em va costar gaire d’animar-me. Explicava acudits, explicava històries, feia petits jocs de mans amb els coberts. Era un dona tan preciosa que tenia treballs per treure-li els ulls de sobre. La volia veure riure, volia veure com la seva cara responia al que jo deia, observar els seus ulls, estudiar els seus gestos. No sé quines animalades vaig arribar a dir, però feia tots els possibles per evadir-me de les meves autèntiques motivacions, per enterrar-les sota aquell desbordament de simpatia. Allò era la part difícil. Sabia que Sophie estava sola, que desitjava l’escalfor d’un cos al seu costat; però el que jo buscava no era una rebolcada momentània, i, si anava massa de pressa, podria ser que no passés de ser allò i prou. En aquesta fase inicial encara hi havia la presència de Fanshawe com un vincle tàcit, com la força invisible que ens havia ajuntat. Caldria que passés un cert temps abans no desaparegués, però jo estava disposat a esperar.

Tot això creava una tensió exquisida. A mesura que avançava el vespre, els comentaris més banals es revestien de connotacions eròtiques. Les paraules no eren ja simples paraules sinó un curiós codi de silencis, una manera de parlar que donava voltes contínuament al voltant d’allò que es deia. Mentre anéssim esquivant el tema, l’encanteri no es trencaria. Tots dos ens entregàvem amb naturalitat a aquesta mena de joc, i el fet que cap dels dos estigués disposat a abandonar encara el feia més excitant. Érem conscients del que fèiem, però al mateix temps fingíem que no. Així vaig començar a fer la cort a Sophie: a poc a poc, delicadament, mesurant els avenços més insignificants.

Havent sopat vam caminar durant uns vint minuts en la foscor de finals de novembre, i després vam acabar la vetllada amb unes copes en un bar del centre. Jo fumava un cigarret darrere l’altre, però allò era l’únic que delatava la meva excitació. Sophie va parlar una estona de la seva família de Minnessota, de les seves tres germanes petites, de la seva arribada a Nova York feia vuit anys, de la seva música, de les seves classes, de la seva intenció de reprendre-les la tardor següent… però ens havíem anat refugiant de tal manera en aquell to festiu que cada comentari es convertia en una excusa per un altre tip de riure. La cosa hauria pogut continuar, però hi havia una persona vigilant el nen i vam decidir deixar-ho córrer pels volts de mitjanit. La vaig acompanyar fins a la porta del seu pis i vaig fer l’últim gran esforç d’aquell vespre.

—Gràcies, doctor —va dir ella—. L’operació ha estat un èxit.

—Els meus malalts sempre se’n surten —vaig dir jo—. És el gas rialler. Només haig d’obrir l’aixeta i es refan de mica en mica.

—Pot crear hàbit, aquest gas.

—D’això es tracta. Els malalts sempre tornen per demanar-me’n més; n’hi ha que volen tres sessions per setmana i tot. Com et penses que m’he pagat el pis de Park Avenue i el xalet de França?

—O sigui que hi ha un motiu ocult.

—Oh i tant: els diners.

—Deus tenir un consultori pleníssim.

—L’hi tenia. Però ara estic més o menys retirat. Actualment em dedico a una sola pacient… i no sé segur si tornarà.

—Tornarà —va dir Sophie, somrient de la manera més coqueta i radiant que jo havia vist mai—. Ja pots comptar-hi.

—M’alegro de saber-ho —vaig dir jo—. Diré a la meva secretària que et truqui per concertar la pròxima visita.

—Com més aviat millor. Amb aquests tractaments llargs no es pot perdre el temps.

—Un consell excel·lent. He de pensar a encarregar un nou subministre de gas.

—Sí, sobretot, doctor: no se’n descuidi. Em sembla que ho necessito de debò.

Ens vam tornar a somriure i jo la vaig abraçar calorosament, li vaig fer un breu petó als llavis i vaig baixar les escales tan de pressa com vaig poder.

Me’n vaig anar directe a casa, vaig veure que no hi hauria qui dormís i em vaig passar dues hores davant del televisor, veient una pel·lícula de Marco Polo. Em va venir la son cap allà a les quatre, a mig episodi de La dimensió desconeguda.

El primer pas va ser posar-me en contacte amb Stuart Green, directiu d’una de les editorials més importants del país. No el coneixia gaire bé, però ens havíem criat al mateix poble i el seu germà petit, Roger, havia anat a col·legi amb mi i amb Fanshawe. M’imaginava que Stuart recordaria qui era Fanshawe, i allò semblava una bona manera de trencar el gel. Jo havia coincidit amb Stuart en diverses ocasions al llarg dels anys, potser dues o tres vegades, i sempre s’havia mostrat cordial, parlant dels bons temps (que en deia ell) i prometent-me sempre que donaria records a Roger de part meva quan es veiessin. No tenia ni idea del que podia esperar de Stuart, però em va semblar que s’alegrava prou de sentir-me quan li vaig trucar. Vam quedar de trobar-nos al seu despatx una tarda, aquella mateixa setmana.

Va necessitar una estona per situar el nom de Fanshawe. Deia que li sonava però que no sabia de què. Jo li vaig refrescar una mica la memòria, vaig parlar de Roger i dels seus amics i al final hi va caure.

—Sí, home, sí —va dir—. Fanshawe. Aquell nano tan extraordinari. Roger sempre deia que arribaria a president dels Estats Units.

Justa, vaig dir jo; i llavors li vaig explicar la història.

Stuart era un tipus bastant tocat i posat, el típic llicenciat de Harvard amb llacet i americana de xeviot, i, si bé en el fons era poca cosa més que un executiu, en el món editorial passava per un intel·lectual. S’havia situat força bé —directiu d’una editorial amb poc més de trenta anys, responsable i treballador—, i no hi havia dubte que arribaria lluny. Tot això ho dic només per demostrar que no era dels que s’interessen automàticament pel tipus d’història que li estava explicant —el seu esperit cautelós i comercial no deixava lloc a gaires sentimentalismes—, però m’adonava que allò li feia gràcia i, a mesura que anava enraonant, em va semblar que s’hi engrescava i tot.

No hi tenia res a perdre, per descomptat. Si l’obra de Fanshawe no l’atreia, podia desestimar-la tranquil·lament. Desestimar coses era el seu pa de cada dia, i no s’ho hauria pas de rumiar dues vegades. En canvi, si Fanshawe era l’escriptor que jo deia que era, aleshores publicar-lo només podia contribuir a la fama de Stuart. Compartiria la glòria d’haver descobert un geni americà desconegut, i podria viure d’aquesta renda durant anys.

Li vaig deixar el manuscrit de la novel·la més llarga de Fanshawe, deixant clar que al final hauria de ser o tot o res —els poemes, les obres de teatre, les altres dues novel·les—; però aquesta era la seva obra més important, i era lògic que sortís primer. Em referia a Llimbs, naturalment. Stuart va dir que li agradava el títol, però, quan em va demanar que li descrivís el llibre, vaig dir que m’estimava més no fer-ho, que pensava que valdria més que ho descobrís per ell mateix. Va aixecar una cella com a resposta (un recurs que devia haver après durant la seva estada d’un any a Oxford), com volent dir que amb ell no s’hi jugava. Res més lluny de les meves intencions: senzillament, no el volia coaccionar. El llibre parlava per si sol, i jo no veia cap motiu per negar-li el plaer d’entrar-hi a pit descobert: sense mapa, ni brúixola, ni ningú que li donés la mà.

Vaig trigar tres setmanes a tenir-ne notícies. No eren ni bones ni dolentes, però semblaven esperançadores. Segurament hi hauria prou suport del consell editorial per tirar endavant la publicació, va dir Stuart, però abans que prenguessin la decisió definitiva volien donar una mirada a l’altre material. Això ja m’ho esperava —una certa prudència, un no voler-se mullar—, i li vaig dir que hi passaria l’endemà a la tarda a deixar-li els manuscrits.

—És un llibre estrany —va dir, assenyalant l’exemplar de Llimbs de damunt la taula—. Com a novel·la no és gens típica, saps? Ni com a novel·la ni com a res. Encara no és segur que ho tirem endavant, però, si ho fem, publicar-la constituirà un cert risc.

—Ja ho sé —vaig dir jo—. Però això és el que la fa interessant.

—La llàstima és que Fanshawe no hi sigui. M’encantaria poder treballar amb ell. Hi ha coses del llibre que s’haurien de canviar, penso; certs passatges que s’haurien d’escurçar. Això encara donaria més força al llibre.

—Això no és més que orgull d’editor —vaig dir—. Costa molt veure un manuscrit i no voler-lo atacar amb el llapis vermell. Però penso que els trossos que ara no et semblen bé al final trobaràs que tenen sentit, i t’alegraràs de no haver-los pogut tocar.

—El temps ho dirà —va dir Stuart, que no estava disposat a donar-me la raó—. Ara, el que no es pot negar —va afegir— és que l’home sabia escriure. Vaig llegir el llibre fa més de quinze dies, i des de llavors que no em deixa. No me’l puc treure del cap. No para de tornar-me a la memòria, i sempre en els moments més estranys. Sortint de la dutxa, caminant pel carrer, al vespre quan em fico al llit… sempre que no estic conscientment pensant en res. Això no passa gaire sovint, saps? En aquesta feina llegeixes tants llibres que tendeixen a confondre’s. Però el llibre de Fanshawe destaca per sobre de la majoria. Té una estranya força, i el més curiós és que no sé ni d’on li ve.

—Això és segurament l’autèntica prova —vaig dir—. A mi em va passar el mateix. El llibre se’t queda encallat en algun lloc del cervell, i no te’n pots alliberar.

—I les altres coses?

—Igual —vaig dir—. No et pots estar de pensar-hi.

Stuart va moure el cap d’un cantó a l’altre, i per primera vegada vaig veure que estava sincerament impressionat. No va durar més que un instant, però, en aquell instant, la seva afectació i arrogància van desaparèixer de cop; i gairebé vaig tenir ganes que em caigués simpàtic.

—Penso que això pot ser sonat —va dir—. Si és cert el que dius, penso francament que això pot ser molt sonat.

I així era. I, tal com van anar les coses, potser més i tot del que Stuart s’imaginava. Llimbs va ser acceptat a finals d’aquell mes, juntament amb una opció sobre els altres llibres. La meva quarta part del pagament anticipat em va servir per comprar una mica de temps, i el vaig aprofitar per treballar en una edició dels poemes. També vaig parlar amb diversos directors de teatre per veure si hi havia cap interès a representar les obres. Al final això també va resultar, i es programava la representació de tres peces d’un acte en un petit teatre del centre, que s’estrenarien unes sis setmanes després de la publicació de Llimbs. Mentrestant, vaig convèncer el director d’una de les principals revistes on jo col·laborava ocasionalment que em deixés fer un article sobre Fanshawe. Em va sortir un article extens i força exòtic, i vaig pensar que era una de les millors coses que mai havia escrit. Es va decidir que sortiria dos mesos abans de la publicació de Llimbs, i de cop i volta va semblar com si tot passés alhora.

Val a dir que hi vaig quedar ben atrapat. Una cosa en portava una altra, i no me’n vaig adonar que ja s’havia posat en moviment una petita indústria. Era una espècie de deliri, penso. Em sentia com un enginyer, prement botons i movent palanques, remenant cambres de vàlvules i caixes de circuits, ajustant una peça aquí, fent un retoc allà, controlant el zumzeig, els roncs i els espetecs del motor, sense escoltar altra cosa que l’estrèpit d’aquella màquina que jo havia creat. Era el científic boig que ha inventat l’artefacte màgic, i, com més fum en sortia, com més soroll feia, més feliç em sentia.

Potser era inevitable: potser calia ser una mica boig per tirar-ho endavant. Donat l’esforç que havia representat de reconciliar-me amb el projecte, era segurament necessari que equiparés l’èxit de Fanshawe amb el meu. Havia ensopegat amb una causa, amb una cosa que em justificava i que em feia sentir important, i, com més em submergia en les meves ambicions per Fanshawe, més perfilat apareixia als meus propis ulls. Això no és cap excusa: és simplement una descripció del que va passar. Ara, quan hi penso, m’adono que m’estava buscant problemes, però aleshores no en sabia res. I el que és més important: encara que ho hagués sabut, dubto que això hagués canviat res.

Al fons de tot hi havia el desig d’estar en contacte amb Sophie. A mesura que passava el temps, es va anar convertint en una cosa perfectament natural que li truqués tres o quatre cops per setmana, que ens veiéssim per dinar, que la passés a buscar a la tarda per anar a donar un volt pel barri amb el nen. La vaig presentar a Stuart Green, la vaig convidar a conèixer el director del teatre, li vaig trobar un advocat per ocupar-se dels contractes i d’altres qüestions legals. Sophie actuava amb gran naturalitat i es prenia aquestes trobades més com a ocasions per relacionar-se que no pas com a entrevistes de negocis, deixant sempre ben clar que jo era l’únic que feia i desfeia. Semblava que estigués decidida a no sentir-se deutora de Fanshawe, que, passés el que passés, ella continuaria mantenint-s’hi a distància. Els diners la farien feliç, és clar, però no els va relacionar mai amb l’obra de Fanshawe. Era un regal increïble, una rifa que li havia tocat inesperadament, i vet aquí. Sophie va tocar de peus a terra des de bon principi. S’adonava del caire essencialment absurd de la situació, i, com que no es movia per cobdícia ni per cap afany d’aprofitar-se’n, no va perdre el cap.

Em vaig esforçar a fer-li la cort. No hi ha dubte que els meus motius eren transparents, però potser valia més així. Sophie sabia que jo me n’havia enamorat, i el fet que no li estigués a sobre, que no la forcés a declarar el que sentia per mi, era segurament més efectiu que cap altra cosa a l’hora de convèncer-la de la meva serietat. Però el que no podia era esperar per sempre. La discreció fa el seu paper, però un excés de discreció pot ser fatal. Va arribar un moment que m’adonava que ja havíem deixat de contendir l’un amb l’altre, que entre nosaltres les coses ja havien quedat clares. Ara, quan penso en aquell moment, estic temptat de fer servir el llenguatge tradicional de l’amor. Vull parlar amb metàfores d’escalfor, d’ardències, de barreres que es fonen davant de passions irresistibles. Ja sé que aquests termes deuen sonar molt grandiloqüents, però al capdavall penso que són adequats. Tot m’havia canviat, i paraules que no havia entès mai van començar a tenir sentit. Va ser com una revelació, i, quan finalment vaig tenir temps per absorbir-ho, em preguntava com m’ho havia fet per viure tant de temps sense aprendre aquesta cosa tan senzilla. No parlo tant de desig com de coneixement, del descobriment que dues persones, a través del desig, poden crear una cosa més poderosa del que cada un podria crear tot sol. Penso que aquest coneixement em va canviar, i que en realitat em va fer sentir més humà. Vaig començar a sentir com si, pertanyent a Sophie, pertanyés també a tota l’altra gent. Va resultar que el lloc que realment em corresponia en el món era més enllà de mi mateix, i, suposant que hagués estat a dintre meu, hauria resultat igualment il·localitzable. Era el forat minúscul entre el jo i el no-jo, i per primera vegada a la vida vaig veure aquest enlloc com el centre exacte del món.

Va arribar el dia que jo feia trenta anys. La coneixia des de feia uns tres mesos, i ella va insistir que ho havíem de celebrar. Jo al principi m’hi vaig resistir —no feia mai gaire cas dels meus aniversaris— però, al final, la il·lusió que ella hi posava va ser més forta que jo. Em va comprar una luxosa edició il·lustrada de Moby Dick, em va dur a sopar en un bon restaurant i després a veure una representació de Borís Godunov al Metropolitan. Per una vegada m’hi vaig deixar anar, sense pretendre qüestionar la meva felicitat, sense intentar distanciar-me de mi mateix o dominar els meus sentiments. Potser és que començava a notar un nou atreviment per part de Sophie; potser és que ella em feia saber que havia decidit les coses pel seu compte, que ja era massa tard perquè cap dels dos es fes enrere. Fos el que fos, aquella va ser la nit en què tot va canviar, en què ja no va quedar cap dubte del que anàvem a fer. Vam tornar al seu pis a dos quarts de dotze, Sophie va pagar a la noia mig adormida i va entrar de puntetes a l’habitació de Ben i s’hi va estar una estona mirant-lo com dormia al bressol. Recordo clarament que cap dels dos no va dir res, que l’únic so que sentia era el lleu mormoleig de la respiració de Ben. Ens vam abocar per sobre les baranes i vam estudiar la forma d’aquell cos diminut que estava de bocaterrosa, amb les cames doblegades a sota, el cul a l’aire i dos o tres dits a la boca. Va semblar que ens hi estàvem molta estona, però dubto que fos més d’un minut o dos. Després, sense avisar, tots dos ens vam redreçar, ens vam girar l’un de cara a l’altre i ens vam fer un petó. Després d’això, em resulta difícil parlar del que va passar. Aquestes coses tenen poc a veure amb les paraules; tan poc, de fet, que gairebé sembla inútil voler-les expressar. L’únic que se m’acut de dir és que ens precipitàvem l’un a dins de l’altre, que ens hi precipitàvem tan de pressa i tan endins que ningú no ens podia atrapar. Ja torno a caure en les metàfores. Però això, segurament, no fa al cas. Perquè el fet que pugui o no pugui parlar-ne no altera la veritat del que va passar. El cas és que mai no hi havia hagut, ni crec que hi torni a ser mai, un petó com aquell en la meva vida.





4


Vaig passar aquella nit al llit de Sophie, i a partir de llavors ja em va ser impossible d’abandonar-lo. Durant el dia tornava al meu pis per treballar, però cada vespre me’n tornava amb Sophie. Em vaig convertir en part de la casa —comprava el sopar, canviava els bolquers de Ben, treia les escombraries—, i mai no havia viscut tan íntimament amb una altra persona. Van anar passant els mesos, i, amb gran astorament per part meva, vaig descobrir que estava dotat per aquest tipus de vida. Havia nascut per estar amb Sophie, i de mica en mica anava sentint que em tornava més fort, anava sentint que ella em feia millor del que havia estat. Era estrany com Fanshawe ens havia unit. Si no hagués estat per la seva desaparició, res d’això no hauria passat. Tenia un deute amb ell, però, tret de fer tot el que pogués per la seva obra, no tenia altra manera de pagar-l’hi.

Es va publicar el meu article i va semblar que produïa l’efecte desitjat. Stuart Green em va trucar per dir-me que era «una gran empenta», i vaig interpretar que ara se sentia més segur a l’hora d’acceptar el llibre. Fanshawe ja no semblava una possibilitat tan remota. Llavors va sortir Llimbs, i les crítiques van ser uniformement bones, algunes extraordinàries. Més ja no es podia demanar. Era el conte de fades que somia qualsevol escriptor, i reconec que jo i tot vaig quedar una mica parat. En el món real representa que no passen, aquestes coses. Tot just unes setmanes després de la seva publicació, les vendes eren superiors al que s’havia esperat per tota l’edició. Al final va anar a la impremta una segona edició, es van posar anuncis a diaris i revistes i el llibre es va vendre a una col·lecció de butxaca per reeditar-lo l’any següent. Amb això no vull dir que el llibre fos un best-seller des d’un punt de vista comercial, ni que Sophie anés en camí de convertir-se en milionària; però, donada la serietat i dificultat de l’obra de Fanshawe, i donada la tendència del públic a ignorar aquest tipus d’obres, va ser un èxit molt superior al que ens haguéssim pogut imaginar.

En un cert sentit, aquí és on s’hauria d’acabar la història. El jove geni és mort però la seva obra sobreviurà, el seu nom passarà a la posteritat. El seu amic de la infància ha rescatat la bella i jove viuda, i tots dos viuran feliços per sempre més. Això sembla que hauria de posar fi a la història i donar pas a l’última abaixada de teló. Però resulta que això només és el començament. El que he escrit fins ara no és més que un preludi, una ràpida sinopsi de tot el que ve abans de la història que he d’explicar. Si no hi hagués res més que això no hi hauria res en absolut, perquè res no m’hauria obligat a començar. Només l’obscuritat té el poder de fer que un home obri el seu cor al món, i l’obscuritat és el que m’envolta sempre que penso en el que va passar. Si es necessita valentia per escriure-ho, també sé que escriure-ho és l’única oportunitat que tinc de fugir. Però dubto que això passi, ni tan sols suposant que aconsegueixi dir la veritat. Les històries sense final no poden fer altra cosa que continuar indefinidament, i si quedes atrapat en una vol dir que et moriràs sense haver interpretat tot el teu paper. La meva única esperança és que el que em disposo a explicar tindrà un final, que en algun lloc o altre trobaré una escletxa en la foscor. Aquesta esperança és el que jo defineixo com a valentia, però, si hi ha motius o no per tenir esperança, això ja és tota una altra qüestió.

Va ser unes tres setmanes després d’haver-se estrenat les peces teatrals. Vaig passar la nit al pis de Sophie, com de costum, i al matí me’n vaig anar a casa meva, a la part alta, per treballar una mica. Recordo que havia d’acabar una ressenya de quatre o cinc llibres de poesia —un d’aquests poti-potis més aviat frustrants—, i em costava concentrar-me. El pensament no em parava d’evadir-se dels llibres que tenia a l’escriptori, i aproximadament cada cinc minuts saltava de la cadira i em posava a caminar amunt i avall. Stuart Green m’havia explicat una estranya història el dia abans, i em costava molt de no pensar-hi. Segons Stuart, la gent començava a dir que Fanshawe no existia. Corria el rumor que jo l’havia inventat per perpetrar una enganyifa i que els llibres els havia escrits jo mateix. Primer m’ho vaig agafar rient, i vaig fer la brometa de dir que Shakespeare tampoc havia escrit cap obra de teatre. Però, quan hi vaig haver rumiat una mica, no sabia si sentir-me insultat o afalagat per aquell rumor. Que és que la gent no es creia que deia la veritat? Per què m’hauria preocupat de crear tot un corpus literari, si no me n’havia d’atribuir el mèrit? I tanmateix, em creien capaç d’escriure un llibre tan bo com Llimbs? M’adonava que, un cop s’haguessin publicat tots els manuscrits de Fanshawe, em seria perfectament possible d’escriure un parell de llibres més amb el seu nom, fer la feina jo i fer-la passar per seva. Això no pensava fer-ho, naturalment, però el sol fet de pensar-hi em plantejava unes incògnites estranyes i intrigants: què vol dir quan un escriptor dóna el seu nom a un llibre?; per què alguns autors prefereixen amagar-se darrere un pseudònim?; pot un escriptor tenir una vida real? Em va semblar que allò d’escriure amb un altre nom era una cosa que m’agradaria —inventar-me una identitat secreta—, i em preguntava per què trobava tan atractiva aquesta idea. Un pensament m’anava portant cap a un altre, i, quan el tema ja estava exhaurit, vaig descobrir que havia desaprofitat la major part del matí.

Van tocar dos quarts de dotze —l’hora del correu—, i vaig fer el meu descens ritual amb l’ascensor per veure si tenia res a la bústia. Aquest sempre era un moment decisiu del dia, i em resultava impossible d’afrontar-lo amb calma. Sempre hi havia l’esperança que m’estiguessin esperant bones notícies —un xec inesperat, una oferta de feina, una carta que d’alguna manera em canviés la vida—, i, a hores d’ara, el costum de l’anticipació ja era part de mi fins al punt que a penes em podia mirar la bústia sense tenir un sobresalt. Aquest era el meu amagatall, l’únic racó de món que era pròpiament meu. I tanmateix em vinculava amb la resta del món, i en la seva màgica obscuritat residia el poder de fer que passessin coses.

Aquell dia només tenia una carta. Anava a dins d’un sobre blanc i llis, amb mata-segells de Nova York i sense remitent. La lletra m’era desconeguda (el meu nom i adreça estaven escrits amb lletra d’impremta), i no podia ni aventurar una hipòtesi de qui podia ser. Vaig obrir el sobre a l’ascensor; i va ser llavors, camí del novè pis, que el món em va caure a sobre.

«No t’enfadis amb mi perquè t’escric», començava la carta. «A risc de provocar-te un atac de cor, t’he volgut enviar unes últimes paraules per agrair-te tot el que has fet. Sabia que eres la persona adequada, però ha sortit més bé del que em pensava i tot. Has superat tota expectativa i tinc un deute amb tu. Sophie i el nen queden en bones mans, i això fa que pugui viure amb la consciència tranquil·la.

»M’explicaré. No obstant aquesta carta, vull que continuïs pensant que sóc mort. No hi ha res tan important com això, i no has de dir a ningú que has tingut notícies meves. No em poden trobar, i parlar-ne ocasionaria més problemes dels que es mereix. Sobretot, no li diguis res a Sophie. Fes-la divorciar de mi i casa-t’hi tan aviat com puguis. Confio que ho faràs i tens la meva benedicció. El nen necessita un pare, i tu ets l’únic amb qui puc comptar.

»Vull que entenguis que no m’he trastocat. He pres certes decisions que eren necessàries i, encara que hi hagi persones que han sofert, la decisió d’anar-me’n va ser la millor i la més considerada que he pres mai.

»Set anys després del dia de la meva desaparició serà el dia de la meva mort. Jo ja m’he dictat sentència, i no escoltaré cap apel·lació.

»Et prego que no em busquis. No tinc cap desig de ser localitzat, i em sembla que tinc dret a viure la resta de la meva vida com a mi em sembli. Les amenaces em repugnen, però no tinc altre remei que fer-te aquesta advertència: si per miracle m’arribessis a trobar, et mataria.

»Em complau que els meus escrits hagin despertat tant d’interès. No havia tingut mai la menor sospita que pogués passar res d’això. Però ara tot em sembla molt lluny. Escriure llibres pertany a una altra vida, i quan hi penso em deixa ben fred. No intentaré mai reclamar ni cinc: us dono tots els diners a tu i a Sophie. Escriure va ser una malaltia que em va turmentar durant molt de temps, però ara ja me n’he recuperat.

»Estigues segur que no tornaré a donar mai més senyals de vida. Ara quedes lliure de mi, i et desitjo una vida llarga i feliç. No saps com m’alegro de la manera com han anat les coses. Tu ets el meu amic, i la meva única esperança és que no canviïs mai. Pel que respecta a mi ja és una altra història. Desitja’m sort».

Al final de la carta no hi havia cap firma, i em vaig passar un parell d’hores intentant convence’m que es tractava d’una broma. Si l’havia escrita Fanshawe, com és que s’havia descuidat de firmar-la? M’aferrava a això com a prova del fet que era una broma, buscant desesperadament una excusa per negar el que havia passat. Però aquest optimisme no va durar gaire, i de mica en mica em vaig anar obligant a plantar cara als fets. Hi podia haver molts motius per ometre de firmar la carta, i, com més hi pensava, més m’adonava que precisament per això s’havia de considerar autèntica. Un bromista s’hauria cuidat prou de firmar-la, però la persona de debò no s’hi fixaria tant: només és quan no tens intenció d’enganyar ningú que pots cometre un error tan evident. Hi havia, a més a més, les frases finals de la carta: «… no canviïs mai. Pel que respecta a mi ja és una altra història». Què volia dir, això? Que Fanshawe s’havia convertit en una altra persona? Era inqüestionable que havia adoptat un altre nom; però, com vivia? I on? El mata-segells de Nova York potser donava alguna pista, però també podia ser que fos un subterfugi, una informació falsa per despistar-me. Fanshawe havia pres tota mena de precaucions. Jo llegia i rellegia la carta mirant de desmuntar-la, de trobar-hi alguna escletxa, alguna possibilitat de llegir entre línies… però no en treia res. La carta era una cosa opaca, un bloc de foscor que frustrava tot intent de penetrar-hi. Al final ho vaig deixar córrer, vaig posar la carta en un calaix de l’escriptori i vaig reconèixer que estava perdut, que ja res no tornaria mai a ser com abans.

El que més em molestava, penso, era la meva pròpia estupidesa. Ara, quan ho rumiava, veia que tots els fets m’havien vingut donats al principi, ja des de la primera trobada amb Sophie. Durant anys Fanshawe no publica res, i llavors li diu a la seva dona el que ha de fer si li passa alguna cosa (posar-se en contacte amb mi, fer que es publiqui la seva obra), i llavors s’esfuma. Més evident no podia ser. L’home se’n volia anar i se’n va anar. Senzillament, un dia es va llevar i va abandonar la seva dona embarassada; i, com que ella hi confiava, com que per ella era inconcebible que fos capaç d’una cosa així, no tenia altre remei que pensar que era mort. Sophie s’havia enganyat a si mateixa, però, donada la situació, era difícil de veure com podria haver fet altra cosa. Jo no la tenia, aquesta excusa. Ni una sola vegada, des de bon principi, no m’havia parat a rumiar. Precipitadament, amb aquella alegria, havia acceptat la seva interpretació errònia dels fets i havia deixat de pensar. N’hi ha que els han afusellat per crims menys greus que aquest.

Van passar els dies. Tots els meus instints em deien que confiés en Sophie, que li donés a conèixer la carta, però tanmateix no era capaç de fer-ho. Tenia massa por, tenia massa dubtes de com reaccionaria. Quan em sentia més fort, m’argumentava a mi mateix que guardar silenci era l’única manera de protegir-la. Quin bé li podia fer saber que Fanshawe l’havia deixada? Es donaria la culpa a si mateixa del que havia passat, i jo no volia que se sentís ferida. Darrere aquest silenci noble, però, hi havia un altre silenci causat pel desconcert i la por. Fanshawe era viu, i, si Sophie ho sabés, com ens afectaria el fet de saber-ho? La idea que Sophie pogués voler que tornés era massa per mi, i no tenia el valor d’arriscar-me a saber-ho. Aquest era potser el meu fracàs més gran de tots. Si hagués cregut prou en l’amor de Sophie hauria estat disposat a arriscar el que fos. Però aleshores semblava que no hi hagués altre remei, de manera que vaig fer el que Fanshawe m’havia demanat que fes —no per ell, sinó per mi mateix—. Vaig guardar el secret tancat a dintre meu i vaig aprendre a mossegar-me la llengua.

Van passar uns quants dies més, i en acabat vaig proposar a Sophie de casar-nos. Ja n’havíem parlat anteriorment, però aquesta vegada vaig voler transcendir l’àmbit de les paraules i li vaig deixar clar que anava de debò. Sabia que actuava d’una manera atípica (circumspecta, inflexible), però no ho podia evitar. Era impossible de viure amb la incertesa d’aquella situació, i m’adonava que havia de resoldre les coses sense més demora. Sophie em va notar aquest canvi, naturalment, però, com que no en sabia la causa, ho va interpretar com un excés de passió, com el comportament d’un mascle neguitós i massa ardent que es deleix per tenir allò que més desitja (cosa que també era veritat). Sí, va dir: es casaria amb mi. Que és que havia pensat mai que arribaria a rebutjar-me?

—I vull adoptar en Ben, també —vaig dir—. Vull que porti el meu nom. És important que creixi considerant-me el seu pare.

Sophie va contestar que no ho concebia de cap altra manera. Era l’única opció raonable per tots tres.

—I vull que sigui aviat —vaig continuar—, al més aviat possible. A Nova York no es pot obtenir el divorci en menys d’un any, i això és massa temps. Una espera tan llarga no la podria suportar. Però hi ha altres llocs. Alabama, Nevada, Mèxic, jo què sé. Podríem fer un viatge de vacances i, quan tornéssim, series lliure per casar-te amb mi.

Sophie va dir que li agradaven aquelles paraules: lliure per casar-te amb mi. Si allò implicava anar a passar uns dies en algun lloc, hi aniria, va dir; aniria allà on jo volgués.

—Al capdavall —vaig dir— ja fa més d’un any que se’n va anar; gairebé un any i mig. Han de passar set anys perquè una persona sigui declarada oficialment morta. Passen coses, la vida segueix el seu curs. Fixa’t: ja fa gairebé un any que ens coneixem.

—Per ser exactes —va contestar Sophie—, vas travessar aquesta porta per primera vegada el vint-i-cinc de novembre de mil nou-cents setanta-sis. D’aquí a vuit dies farà exactament un any.

—Sí que te’n recordes.

—És clar que me’n recordo. Va ser el dia més important de la meva vida.

Vam agafar un avió cap a Birmingham, Alabama, el vint-i-set de novembre, i tornàvem a ser a Nova York la primera setmana de desembre. El dia onze ems vam casar a l’ajuntament, i després vam anar a sopar i a emborratxar-nos amb una vintena d’amics. Aquella nit la vam passar al Plaza, al matí ens vam fer pujar l’esmorzar a l’habitació i aquell mateix dia volàvem cap a Minnesota amb el nen. El dia divuit, els pares de Sophie ens van oferir una festa de casament a casa seva, i el vint-i-quatre celebràvem la nit de Nadal a l’estil noruec. Dos dies després Sophie i jo deixàvem enrere la neu, ens en anàvem a passar una setmana i mitja a les Bermudes i després tornàvem a Minnesota a recollir el nen. Teníem pensat de buscar un altre pis així que tornéssim a Nova York. Sobrevolant l’oest de Pennsilvània, quan feia cosa d’una hora que havíem sortit, Ben es va fer un pipí que li va travessar les gases i em va deixar ben moll. Quan li vaig ensenyar la taca dels pantalons, va riure i va picar de mans; i després, mirant-me als ulls, em va dir papa per primera vegada.





5


Em vaig atrinxerar en el present. Van passar uns quants mesos i, de mica en mica, em va anar semblant possible de sobreviure. Allò era viure en una llodriguera, però Sophie i Ben també hi eren i amb allò en tenia prou. Mentre me’n recordés de no mirar enlaire, estàvem fora de perill.

Pel febrer vam anar a viure en un pis de Riverside Drive. Quan ens vam haver acabat d’instal·lar ja érem a mitja primavera, i jo tenia poques possibilitats de pensar en Fanshawe. Si bé la carta no abandonava del tot els meus pensaments, almenys ja no em plantejava la mateixa amenaça. Ara amb Sophie em sentia segur i convençut que res no ens podia separar, ni tan sols Fanshawe, ni tan sols Fanshawe en carn i ossos. O almenys així m’ho semblava aleshores, sempre que hi pensava. Ara entenc fins a quin punt m’enganyava a mi mateix, però no ho vaig descobrir fins molt després. Per definició, un pensament és sempre una cosa de la qual som conscients. El fet que no vaig deixar de pensar en Fanshawe ni un sol moment, que va ser a dintre meu dia i nit durant tots aquells mesos, m’era desconegut aleshores. I, si no ets conscient de tenir un pensament, és legítim de dir que penses? Potser és que estava obsessionat, potser posseït i tot… però no n’hi havia cap senyal, cap pista que em digués el que estava passant.

La vida quotidiana m’omplia del tot. Amb prou feines m’adonava que treballava menys del que havia treballat durant anys. No tenia cap feina que m’obligués a anar-me’n cada matí, i, des que Sophie i Ben eren al pis amb mi, no era gaire difícil trobar excuses per esquivar l’escriptori. Vaig anar relaxant l’horari de treball. En comptes de començar a les nou en punt cada dia, de vegades no entrava en el meu petit despatx fins a les onze o quarts de dotze. Per postres, la presència de Sophie era una temptació constant. Ben encara feia un parell de becaines cada dia, i, durant aquelles hores tranquil·les en què ell dormia, m’era difícil de no pensar en el seu cos. Cada dos per tres acabàvem fent l’amor. Sophie en tenia tantes ganes com jo, i, a mesura que passaven les setmanes, la casa s’anava erotitzant de mica en mica, s’anava transformant en un domini de possibilitats sexuals. El món més soterrat va sortir a la superfície. Cada habitació va adquirir els seus propis records, cada racó evocava un moment determinat, fins al punt que, inclús en la neutralitat de la vida pràctica, un tros concret d’alfombra, per exemple, o el llindar d’una determinada porta, ja no eren només coses sinó sensacions, ecos de la nostra vida eròtica. Havíem entrat en la paradoxa del desig. La nostra necessitat mútua era inexhaurible, i com més la satisfèiem més semblava augmentar.

De tant en tant Sophie parlava de buscar feina, però cap dels dos considerava que fos res urgent. Els diners ens allargaven prou, i ens ho manegàvem per estalviar una mica i tot. Era a la impremta el pròxim llibre de Fanshawe, Miracles, i l’avançament del contracte havia estat més substanciós que el de Llimbs. Segons el calendari que havíem confeccionat Stuart i jo, els poemes sortirien sis mesos després de Miracles, després la primera novel·la de Fanshawe, Penombres, i, per acabar, les obres de teatre. Els drets d’autor de Llimbs van començar a arribar aquell març, i, amb els xecs que anaven arribant d’una cosa i de l’altra, tots els problemes econòmics es van evaporar. Com totes les altres coses que semblaven passar, això per mi era una experiència nova. Durant vuit o nou anys la meva vida havia estat un escarràs, un passar frenèticament d’un miserable article a l’altre, i ja feia prou si em cobria les necessitats un o dos mesos per endavant. Duia el neguit incrustat a dins; era part de la meva sang, dels meus corpuscles, i amb prou feines sabia el que era respirar sense preguntar-me si podria pagar la factura del gas. Ara, per primera vegada des que havia començat a anar pel meu compte, m’adonava que ja no havia de pensar en aquestes coses. Un matí, mentre seia a l’escriptori barallant-me amb la frase final d’un article, buscant a les palpentes una frase inexistent, em vaig anar convencent que m’havien donat una segona oportunitat. Podia deixar córrer allò i tornar a començar. Ja no calia que escrivís articles. Em podia dedicar a altres coses, posar-me a fer la feina que sempre havia volgut fer. Era una oportunitat que tenia de salvar-me, i vaig decidir que seria estúpid si no l’aprofitava.

Van passar més setmanes. Entrava al meu despatx cada matí, però no passava res. Teòricament em sentia inspirat, i, sempre que no estava treballant, tenia el cap ple d’idees. Però cada cop que m’asseia a posar en solfa alguna cosa semblava que se m’esvaïssin els pensaments. Les paraules morien tan aviat com aixecava la ploma. Vaig encetar una sèrie de projectes però no n’hi havia cap que prosperés, i els anava descartant un per un. Vaig buscar excuses per explicar per què no me’n sortia i, això rai, aviat en vaig tenir tota una lletania: l’adaptació a la vida de casat, les responsabilitats de la paternitat, el nou despatx (que semblava massa esquifit), l’antic costum d’escriure per encàrrec, el cos de Sophie, els ingressos caiguts del cel… tot el que vulgueu. Durant uns quants dies inclús em va ballar pel cap d’escriure una novel·la policíaca, però em vaig encallar amb l’argument i no vaig poder fer encaixar totes les peces. Deixava divagar el pensament sense cap objectiu, esperant convence’m a mi mateix que l’ociositat era una prova del fet que anava acumulant forces, un senyal que estava a punt de passar alguna cosa. Durant més d’un mes, l’única cosa que feia era copiar fragments de llibres. Un d’ells, de Spinoza, el vaig enganxar a la paret: «I quan somia que no vol escriure, no té energies per somiar que vol escriure; i quan somia que vol escriure, no té energies per somiar que no vol escriure».

És possible que hagués aconseguit de superar aquesta depressió. Si era un estat permanent o bé una fase passatgera, és una cosa que encara no he aclarit. El que intueixo és que durant un temps vaig estar realment perdut, debatent-me desesperadament en el meu interior, però no crec que això vulgui dir que el meu cas no tingués solució. Em passaven coses. Experimentava grans canvis, i encara era massa aviat per saber on em portarien. Llavors, inesperadament, se’m va presentar una solució. Si solució és una paraula massa favorable, aleshores en diré compromís. Fos el que fos, hi vaig oferir molt poca resistència. Em va arribar en uns moments molt vulnerables, en què la meva capacitat de discernir no era la que jo hauria desitjat. Va ser el meu segon error decisiu, i era conseqüència directa del primer.

Un dia estava dinant amb Stuart a prop del seu despatx, a l’Upper East Side. A mig dinar va tornar a treure el tema dels rumors sobre Fanshawe, i per primera vegada vaig pensar que ell també començava a tenir dubtes. Era un tema tan fascinant que no se’l podia treure del cap. Adoptava un posat maliciós i burleta, com si conspirés, però darrere aquell posat jo entreveia que em volia parar una trampa perquè confessés. Li vaig seguir la veta una estona, fins que, cansat del joc, vaig dir que l’únic mètode infal·lible per resoldre la qüestió era encarregar una biografia. Vaig fer aquest comentari amb tota la innocència (com un raonament lògic, no com un suggeriment), però va semblar que Stuart ho trobava una idea esplèndida. Va reaccionar amb una efusió exagerada: és clar, és clar, l’explicació del mite Fanshawe, claríssim, per fi la història autèntica. Al cap d’un moment ja ho tenia tot arreglat: jo escriuria el llibre, el llibre sortiria després d’haver-se publicat tota l’obra de Fanshawe i podria dedicar-hi tant de temps com volgués (dos anys, tres anys, el temps que fos). Hauria de ser un llibre extraordinari, va afegir Stuart, un llibre equiparable al mateix Fanshawe; però tenia una gran confiança en mi, i sabia que me’n sortiria. La proposta em va agafar desprevingut i m’ho vaig pendre com una broma. Rumia-t’ho, em va dir, i digue’m com ho veus. Jo em vaig mantenir escèptic, però, per quedar bé, li vaig dir que m’ho rumiaria. Vam quedar que li donaria una contestació definitiva a final de mes.

Ho vaig comentar amb Sophie aquell vespre, però, com que no hi podia parlar sincerament, la conversa no em va servir de gran cosa.

—Això depèn de tu —em va dir—. Si tu ho vols fer, penso que ho hauries de tirar endavant.

—I no et molesta?

—No. Almenys no ho crec. Ja ho havia pensat, que tard o d’hora s’escriuria un llibre sobre ell. I, si ha de ser així, val més que l’escriguis tu que no pas una altra persona.

—Hauria d’escriure sobre tu i ell. Podria resultar estrany.

—Amb unes quantes pàgines n’hi haurà prou. Mentre siguis tu qui les escriu, la veritat és que no em preocupa.

—No sé —vaig dir, sense saber com continuar—. La qüestió més delicada, suposo, és decidir si tinc ganes d’entrar tan a fons en la figura de Fanshawe. Potser ja seria hora de deixar que s’anés desdibuixant.

—Ets tu qui ho ha de decidir. Però el cas és que tu l’escriuries més bé que ningú, aquest llibre. I a més, no ha de ser pas una biografia convencional. Pots fer una cosa més interessant.

—Com ara què?

—No ho sé, una cosa més personal, més apassionant. La història de la vostra amistat. Podria tractar tant de tu com d’ell.

—Potser sí. Almenys és una idea. El que no entenc és com t’ho pots agafar amb tanta calma.

—Doncs perquè estic casada amb tu i t’estimo a tu, ves. Si tu decideixes que és una cosa que tens ganes de fer, doncs per mi endavant. No sóc tan cega, tampoc. Sé que has tingut problemes amb la feina, i de vegades penso que és culpa meva. Potser això és la mena de projecte que necessites per tornar a engegar.

Secretament, jo m’havia refiat que Sophie prengués la decisió per mi, suposant que hi estaria en contra, suposant que en parlaríem una vegada i s’ha acabat. Però havia passat justament el contrari. Jo havia anat amagant el cap sota l’ala, i de cop i volta em faltava valor. Vaig deixar passar un parell de dies, i llavors vaig trucar a Stuart i li vaig dir que escriuria el llibre. Això em va representar un altre dinar de franc, i en acabat vaig quedar sol.

No em vaig plantejar mai de dir la veritat. Fanshawe havia de ser mort, perquè si no el llibre no tindria cap sentit. No solament hauria d’ometre la carta, sinó que hauria de fer veure que no havia estat mai escrita. No m’ho vaig haver de rumiar dues vegades. Ho vaig veure clar des de bon començament, i m’hi vaig submergir ben conscient de l’engany. El llibre era una obra de ficció. Encara que es basés en fets reals, jo no podia dir més que mentides. Vaig firmar el contracte, i després em vaig sentir com un home que s’hagués venut l’ànima.

Em vaig passar unes setmanes divagant, buscant una manera de començar. Qualsevol vida és inexplicable, m’anava repetint. Per molts fets reals que ens expliquin, per més detalls que ens donin, l’essencial es resisteix a ser explicat. Que tal i tal va néixer aquí i va anar a viure allà, que va fer això i va fer allò, que es va casar amb aquesta dona i va tenir tants fills, que va viure, que va morir, que va deixar l’empremta de tals llibres o de tal batalla o de tal pont… res de tot això no ens diu gran cosa. Tots volem que ens expliquin històries, i ens les escoltem amb la mateixa actitud que quan érem petits. Ens imaginem la història real a dins de les paraules, i per fer això ens posem en el lloc de la persona de la història, fent veure que entenem aquesta persona perquè ens entenem a nosaltres mateixos. Això és fals. Potser sí que existim per nosaltres mateixos, potser sí que de vegades arribem a intuir qui som i tot, però al final no en podem estar mai segurs, i, a mesura que avança la nostra vida, ens fem cada vegada més opacs a nosaltres mateixos, cada vegada més conscients de la nostra pròpia incoherència. Ningú pot travessar la frontera que el separa d’un altre, per la senzilla raó que ningú pot accedir a si mateix.

Vaig recordar una cosa que m’havia passat feia vuit anys, el juny de 1970. Just de diners i sense cap perspectiva immediata de cara a l’estiu, vaig agafar una feina eventual d’enquestador del cens, a Harlem. Érem un grup d’uns vint, un escamot de peons reclutats per seguir el rastre de la gent que no havia contestat els qüestionaris que se’ls havien enviat. Ens vam entrenar durant uns quants dies en un local empolsegat d’un segon pis, davant de l’Apollo Theatre, i després, un cop desxifrats els enrevessaments dels formularis i après el codi bàsic de comportament de l’enquestador, ens vam repartir pel barri amb els nostres sarrons vermells, blancs i blaus, amb la missió de trucar a portes, fer preguntes i tornar amb les dades necessàries. El primer lloc on vaig anar va resultar que era el quarter general d’uns apostadors professionals. Es va entreobrir la porta, va sortir un cap (darrere seu es veia una dotzena d’homes escrivint en llargues taules de càmping), i se’m va dir amb bones paraules que no els interessava. Això ja em va suggerir el pa que s’hi donava. En un pis vaig parlar amb una dona mig cega que els seus pares havien estat esclaus. Al cap de vint minuts d’entrevistar-la descobria que jo no era negre, i es posava a riure com una boja. Em va dir que ho havia sospitat des del principi perquè tenia una mena de veu, però que li costava de creure-s’ho. Jo era la primera persona blanca que entrava a casa seva. Vaig estar en un altre pis on vivien onze persones, cap de les quals tenia més de vint-i-dos anys. Però en la majoria dels casos no hi havia ningú. I, si hi eren, no volien parlar amb mi ni em deixaven entrar. Va arribar l’estiu i els carrers es van tornar humits i xafogosos, intolerables com només ho poden ser els carrers de Nova York. Començava la ronda a primera hora i anava trucant per les cases com un idiota, i com més anava més tenia la sensació d’haver vingut de la lluna. Al final vaig parlar amb el supervisor (un negre que parlava molt de pressa i duia mocadors de seda al coll i un anell de safir) i li vaig explicar el meu problema. Aquest home cobrava un tant per cada qüestionari que omplíem els membres de la seva brigada. Com més n’hi dúiem més diners s’embutxacava.

—Jo no et dic el que has de fer —em va dir—, però penso que si tu compleixes no has de tenir cap càrrec de consciència.

—Doncs què, ho deixo córrer i ja està? —vaig preguntar jo.

—És clar que, d’altra banda —va continuar ell, filosòficament—, el govern vol qüestionaris plens. Com més en rebin més contents estaran. Jo sé que ets un xicot intel·ligent, i que saps que dos i dos no fan cinc. Que una porta no s’obri quan truques no vol dir que no hi hagi ningú. Has de fer servir la imaginació, amic meu. Perquè no volem pas que el govern estigui descontent, oi que no?

Després d’això la feina se’m va fer considerablement més fàcil, però ja no era la mateixa feina. El treball de camp s’havia convertit en feina d’escriptori, i, en comptes d’investigador, ara era inventor. Cada un o dos dies passava pel despatx a recollir un altre lot d’impresos i entregar els que havia enllestit, però a part d’això no em calia sortir del pis. No sé pas quanta gent em vaig inventar, però devien ser centenars, potser milers. M’asseia a la meva habitació amb el ventilador dirigit a la cara i una tovallola freda al coll, omplint qüestionaris tan de pressa com em podia anar la mà. M’especialitzava en famílies nombroses —sis, set, vuit fills— i era tot un expert en les més estranyes i complicades relacions de parentiu, inventant-me totes les combinacions possibles: pares, fills, cosins, oncles, ties, avis, parelles d’ajuntats, fillastres, mitjos germans, mitges germanes i amics. Més que res, era la satisfacció d’inventar noms. De vegades m’havia de reprimir per no caure en excessos —la broma descarada, el joc de paraules, la paraula grollera—, però en general només era qüestió de no traspassar els límits del realisme. Quan em fallava la imaginació em servia de certs recursos mecànics: noms de colors (Brown, White, Black, Green, Gray, Blue), de presidents (Washington, Adams, Jefferson, Fillmore, Pierce), de personatges de ficció (Finn, Starbuck, Dimmsdale, Budd). M’agradaven els noms associats amb el cel (Orville Wright, Amelia Earhart), amb el cine mut (Keaton, Langdon, Lloyd), amb el beisbol (Killebrew, Mantle, Mays) i amb la música (Schubert, Ives, Armstrong). De tant en tant recorria a parents llunyans o a antics companys de col·legi, i una vegada inclús vaig fer servir un anagrama del meu nom.

Era una criaturada, però no em provocava cap remordiment. I tampoc era difícil de justificar. El supervisor no hi tenia res a dir; tampoc hi tindrien res a dir la gent que vivia de debò a les adreces dels qüestionaris (el que volien era que no els atabalessin, i menys que un noi blanc fiqués el nas en els seus assumptes privats); i encara menys hi tindria a dir el govern, perquè si feia els ulls grossos és que ja li devia convenir, i si no per ell faria. Vaig arribar a justificar la meva preferència per famílies nombroses amb arguments polítics: com més gran fos la població pobra, més obligat se sentiria el govern a invertir-hi diners. Eren les ànimes mortes en versió americana, i això em tranquil·litzava la consciència.

Això era un aspecte de la qüestió, però, en el fons, la veritat és que m’hi divertia. Trobava gust a empescar-me noms, a inventar vides que no havien existit ni existirien mai. No era com inventar-se els personatges d’un conte sinó una cosa molt més engrescadora, molt més excitant. Tothom sap que els contes són imaginaris. Sigui quin sigui l’efecte que ens produeixen, sabem que no són veritat, ni tan sols quan ens expliquen veritats més importants que les que trobem a qualsevol altre lloc. A diferència del contista, jo oferia les meves creacions directament al món real, i per tant em semblava impossible que poguessin afectar aquest món real d’una manera real, que al final es poguessin convertir en una part de la mateixa realitat. Un escriptor no podria pas demanar més.

Tot això em va venir a la memòria quan em vaig asseure a escriure sobre Fanshawe. En una època, jo havia engendrat mil animes imaginàries. Ara, vuit anys després, em disposava a agafar un home viu i a ficar-lo a la tomba. Era el que presidia el dol i el clergue oficiant en aquesta paròdia de funeral, i la meva feina consistia a pronunciar les paraules adequades, a dir allò que tothom volia sentir. Eren dues accions contràries i idèntiques, miralls que es reflectien l’un a l’altre. Però això difícilment em podia consolar. Allò havia estat una simple broma, una aventura juvenil, mentre que això d’ara anava de debò, era una maniobra tèrbola i esfereïdora. Al capdavall estava cavant una tomba, i hi havia estones que em començava a preguntar si aquella tomba no era la meva.

Les vides no tenen sentit, em deia. La gent naixem i ens morim, i el que passa entremig no té cap sentit. Vaig pensar en la història de La Chère, un soldat que va participar en una de les primeres expedicions a Amèrica. L’any 1562, Jean Ribault va deixar un bon nombre de soldats a Port Royal (a prop de Hilton Head, Carolina del Sud) sota el comandament d’Albert de Pierra, un boig que governava a base de terror i de violència. «Va penjar amb les seves pròpies mans un timbaler que li havia caigut en desgràcia», escriu Francis Parkman, «i va confinar un soldat anomenat La Chère a una illa solitària, a tres llegües del fort, on el va deixar perquè es morís de gana». Al final, Albert va ser assassinat en una revolta dels seus homes, i La Chère, mig mort, va ser rescatat de l’illa. Podria semblar que La Chère ja estava segur; que, havent sobreviscut a aquell terrible càstig, hauria quedat immune a cap més catàstrofe. Però les coses no són tan senzilles. No falten mai els imprevistos ni hi ha lleis que posin límits a la mala sort, i sempre és un tornar a començar, un tornar a quedar tan exposats a les desgràcies com abans. Les coses van anar de mal borràs al destacament. Els homes no estaven preparats per afrontar la solitud, i se’n van apoderar la fam i l’enyorança. Servint-se d’unes quantes eines, van gastar totes les energies construint una embarcació «digna de Robinson Crusoe» per tornar cap a França. Al mig de l’Atlàntic, una altra catàstrofe: no hi havia vent, i se’ls va acabar el menjar i l’aigua. Van començar a menjar-se les sabates i els jupons de cuiro; alguns, desesperats, bevien aigua de mar, i uns quants es van morir. Llavors va arribar l’inevitable caiguda en el canibalisme. «S’ho van fer a sorts», explica Parkman, «i li va tocar a La Chère, el mateix desgraciat que Albert havia condemnat a morir de fam en una illa solitària. El van matar, i, amb famèlica avidesa, van trossejar la carn. L’abominable banquet els va permetre d’aguantar fins que van veure terra ferma, moment en què, segons diuen, delirants d’alegria, van ser incapaços de continuar governant el vaixell i el van deixar anar a la deriva, a la mercè de la marea. Se’ls va acostar una petita bricbarca, els va pujar tots a coberta i, després de deixar els més febles a terra, es va endur la resta com a presoners de la reina Isabel».

Faig servir La Chère només com a exemple. Tal com van els destins, el seu no és pas gens estrany —potser és més suau i tot que la majoria—. Almenys va viatjar seguint una línia recta, cosa que per si mateixa ja és una raresa, gairebé una benedicció. En general, les vides sembla que virin bruscament d’una cosa a una altra, a empentes i a sotracs, recargolant-se. Prens una direcció, a mig camí et desvies bruscament, t’encalles, vas a la deriva, tornes a començar. No se sap mai res, i arribem inevitablement a un lloc ben diferent d’aquell on volíem arribar. Durant el meu primer curs a Columbia, passava cada dia pel costat d’un bust de Lorenzo Da Ponte anant cap a classe. El coneixia vagament com a llibretista de Mozart, però llavors vaig saber que també havia estat el primer professor italià de Columbia. Una cosa semblava incompatible amb l’altra i vaig decidir d’aprofundir-hi, encuriosit per saber com un home podia acabar fent dues vides tan diferents. Al final va resultar que Da Ponte n’havia viscudes cinc o sis. Va néixer amb el nom d’Emmanuele Conegliano l’any 1749, fill d’un jueu comerciant de pells. Després de la mort de la seva mare, el seu pare es va tornar a casar amb una catòlica i va decidir que ell i els seus fills s’havien de batejar. El petit Emmanuele prometia com a erudit, i, als catorze anys, el bisbe de Cenada (monsenyor Da Ponte) el va agafar sota la seva protecció i li va pagar els estudis de sacerdoci. Com era costum a l’època, el deixeble va adoptar el nom del seu benefactor. Da Ponte va ser ordenat l’any 1773 i es va convertir en professor de seminari, amb un interès especial per la literatura llatina, italiana i francesa. A més de convertir-se en seguidor de la Il·lustració, es va embarcar en una sèrie de complicades aventures amoroses i va fer amistat amb una dama de la noblesa veneciana, amb la qual va tenir un fill en secret. El 1776 va apadrinar un debat públic al seminari de Trevisco en què es plantejava la pregunta de si la civilització havia reeixit a fer més feliç la humanitat. Per aquest afront als principis de l’Església es va veure obligat a desterrar-se, primer a Venècia, després a Gorizia i finalment a Dresden, on va començar la carrera de llibretista. El 1782 se’n va anar a Viena amb una carta de presentació per Salieri, i al final el van llogar com a «poeta dei teatri imperiali», un càrrec que va ocupar durant gairebé deu anys. Va ser durant aquesta època que va conèixer Mozart i va col·laborar en les tres òperes que han rescatat el seu nom de l’oblit. El 1790, però, quan Leopold II va reprimir les activitats musicals a Viena a causa de la guerra del turc, Da Ponte es va quedar sense feina. Se’n va anar a Trieste i es va enamorar d’una anglesa que es deia Nancy Grahl o Krahl (el nom encara és objecte de discussió). Des d’allà se’n van anar tots dos cap a París, i llavors a Londres, on van viure durant tretze anys. L’activitat musical de Da Ponte es va limitar a escriure uns quants llibrets per a compositors de poca categoria. El 1805 ell i Nancy van emigrar a Amèrica, on va viure els darrers trenta-cinc anys de la seva vida, va treballar durant un temps de botiguer a Nova Jersey i a Pennsilvània, i moria a l’edat de vuitanta-nou anys; va ser un dels primers italians enterrats a Nova York. De mica en mica, la seva vida havia anat canviant. El faldiller elegant i presumit de la seva joventut, l’oportunista involucrat en intrigues polítiques —tant en les de l’Església com en les de la cort—, es va convertir en un ciutadà perfectament normal de Nova York, una ciutat que l’any 1805 li devia semblar la fi del món. Tot allò s’havia transformat en això: un professor abnegat, un marit lleial i pare de quatre fills. Quan un dels fills se li va morir, diuen que va quedar tan desfet que es va negar a sortir de casa durant gairebé un any. El que es desprèn de tot això, al capdavall, és que una vida no es redueix a res més que a ella mateixa. Que és el mateix que dir: les vides no tenen sentit.

No em proposo d’estendre’m en res de tot això. Però les circumstàncies sota les quals les vides canvien de rumb són tan variades que semblaria impossible de dir res sobre un home fins que no és mort. La mort no és solament l’únic àrbitre de la felicitat (un comentari de Soló), sinó que és l’única mesura amb la qual podem jutjar la mateixa vida. Una vegada vaig conèixer un vagabund que parlava com un actor shakespearià, un alcohòlic atrotinat de mitja edat amb crostes a la cara i vestit amb parracs, que dormia al carrer i em demanava caritat constantment. En canvi, havia estat propietari d’una galeria d’art a Madison Avenue. Hi ha un altre home que vaig conèixer que havia estat considerat el novel·lista jove més prometedor d’Amèrica. Quan el vaig conèixer, acabava d’heretar quinze mil dòlars del seu pare i s’estava en una cantonada de Nova York regalant bitllets de cent a desconeguts. Em va explicar que tot era part d’un pla per destruir el sistema econòmic dels Estats Units. Fixeu-vos en les coses que passen. Fixeu-vos com es desintegren algunes vides. Goffe i Whalley, per exemple, dos dels jutges que van condemnar a mort Carles I, van venir a Connecticut després de la Restauració i es van passar la resta de la vida en una cova. O la senyora Winchester, la viuda del fabricant de rifles, que tenia por que els fantasmes de la gent morta amb els rifles que havia fabricat el seu marit vinguessin a endur-se-li l’ànima i no parava d’afegir habitacions a la casa, creant així un laberint monstruós de passadissos i d’amagatalls, per tal de poder dormir en una habitació diferent cada nit i per tant eludir els fantasmes; però, irònicament, durant el terratrèmol de San Francisco de 1906 va quedar atrapada en una d’aquestes habitacions i va estar a punt de morir de fam perquè els criats no la trobaven. També hi ha M.M. Bakhtin, el crític i filòsof literari rus. Quan Rússia estava ocupada pels alemanys, durant la Segona Guerra Mundial, es va fumar l’única còpia d’un dels seus manuscrits, tot un llibre sobre narrativa alemanya que havia trigat anys a escriure. Una per una, va anar fent servir les pàgines del manuscrit per cargolar els seus cigarrets, fumant cada dia una mica més del llibre fins que no en va quedar res. Aquestes històries són reals. Potser també són paràboles, però si volen dir el que volen dir és només perquè són reals.

L’obra de Fanshawe mostra una especial inclinació per aquest tipus d’històries. En els quaderns, sobretot, hi ha una reiteració constant de petites anècdotes; i, com que són tan freqüents —i cap al final cada vegada més—, comences a sospitar que Fanshawe pensava que, en certa manera, el podien ajudar a entendre’s a si mateix. Una de les últimes (del febrer de 1976, només dos mesos abans de desaparèixer) la trobo especialment significativa.

«En un llibre de Peter Freuchen que vaig llegir una vegada», escriu Fanshawe, «el famós explorador de l’Àrtic descriu com va quedar atrapat per una borrufada al nord de Grenlàndia. Tot sol i amb les provisions que li minvaven, va decidir de construir-se un iglú i esperar que parés el temporal. Van passar molts dies. Tement, més que res, que l’ataquessin els llops —perquè els havia sentit rondar famolencs pel sostre de l’iglú—, sortia a fora periòdicament i es posava a cantar a plena veu per espantar-los i fer-los fugir. Però el vent bufava ferotgement, i, per molt fort que cantés, l’única cosa que sentia era el vent. Però, si això ja era un problema greu, el problema de l’iglú encara era pitjor. Perquè Freuchen va començar a notar que les parets del seu petit refugi se li anaven acostant de mica en mica. Donades les especials condicions climàtiques de fora, el seu alè s’anava literalment congelant a les parets, i, cada cop que respirava, l’iglú s’anava fent més petit, fins que al final gairebé no quedava ni espai pel seu cos. Sens dubte és una cosa espantosa imaginar que amb el teu propi alè et puguis anar fent un taüt de gel, i, al meu entendre, considerablement més irresistible que, posem per cas, El pou i la pèndola d’Edgar Allan Poe. Perquè en aquest cas l’home mateix és l’agent de la seva pròpia destrucció, i, pel treball, l’instrument d’aquesta destrucció és precisament allò que necessita per continuar vivint. Perquè sens dubte un home no pot viure sense respirar. Però, al mateix temps, si respira no viurà. Curiosament, no recordo com s’ho va fer Freuchen per superar aquell tràngol. Però del que no hi ha dubte és que el va superar. El títol del llibre, si no recordo malament, és Aventura àrtica. Fa molts anys que està exhaurit».





6


Pel juny d’aquell any (1978), Sophie, Ben i jo vam anar a Nova Jersey a veure la mare de Fanshawe. Els meus pares ja no vivien a la casa del costat (estaven retirats i vivien a Florida), i jo feia anys que no anava per allà. Com a àvia de Ben, la senyora Fanshawe havia anat estant en contacte amb nosaltres, però les relacions eren més aviat difícils. Semblava que tingués una hostilitat soterrada per Sophie, com si la culpés secretament de la desaparició de Fanshawe, i aquest ressentiment sortia a la superfície de tant en tant en forma d’algun comentari fortuït. Sophie i jo la convidàvem a sopar amb una freqüència moderada, però ella rares vegades acceptava la invitació, i, quan arribava a venir, es passava l’estona allà asseguda amb un posat frisós i somrient, sense parar de xerrar amb aquell to de susceptibilitat, fent veure que admirava la criatura, dirigint compliments inapropiats a Sophie i dient-li que era una noia tan afortunada, i se n’anava d’hora, sempre aixecant-se a mitja conversa i engaltant que havia recordat de cop un altre compromís que tenia. Malgrat tot, era difícil de retreure-l’hi. No havia tingut gaire sort a la vida, i a hores d’ara, més o menys, ja havia perdut l’esperança de tenir-ne mai. Se li havia mort el marit; la filla li havia sofert una llarga sèrie de depressions i ara vivia a base de tranquil·litzants en una casa a mig camí; el fill li havia desaparegut. Encara atractiva als cinquanta anys (jo, de petit, la trobava la dona més impressionant que havia vist mai), sobrevivia gràcies a un seguit de complicades relacions amoroses (la llista d’homes canviava constantment), compres exorbitants a Nova York i una bogeria pel golf. L’èxit literari de Fanshawe l’havia agafada de sorpresa però, ara que s’hi havia adaptat, estava perfectament disposada a assumir la responsabilitat d’haver portat al món un geni. Quan li vaig trucar per dir-li allò de la biografia, em va semblar molt disposada a col·laborar. Em va dir que tenia cartes, fotografies i documents, i que m’ensenyaria tot el que volgués.

Hi vam arribar a mig matí, i, després d’un preàmbul molt tibant, seguit d’un cafè a la cuina i d’una llarga conversa sobre el temps, ens va portar a dalt, a l’antiga habitació de Fanshawe. M’ho havia preparat tot molt bé, i el material estava disposat en piles impecables damunt del que havia estat l’escriptori de Fanshawe. Vaig quedar astorat de tanta acumulació. No sabia què dir i li vaig donar les gràcies per ser tan servicial, però el cas és que estava espantat, literalment aclaparat per l’envergadura del que hi havia. Al cap d’uns minuts, la senyora Fanshawe va baixar i va sortir al pati amb Sophie i Ben (feia un dia càlid i assolellat), i em vaig quedar allà tot sol. Recordo que vaig mirar per la finestra i vaig veure Ben caminant per l’herba com un ànec amb tot el paquet de gases sota la granota, xisclant i assenyalant un pit-roig que passava a vol ras. Vaig picar el vidre de la finestra, i, quan Sohpie es va girar i va mirar enlaire, la vaig saludar amb la mà. Ella va somriure, em va enviar un petó i se’n va anar a inspeccionar un parterre amb la senyora Fanshawe.

Jo em vaig instal·lar darrere l’escriptori. Era una cosa terrible trobar-se assegut en aquella habitació, i no sabia quanta estona ho podria aguantar. En un prestatge hi havia el guant de beisbol de Fanshawe, amb una pilota desgastada a dintre; als prestatges de sobre i de sota hi havia els llibres que havia llegit de petit; darrere meu mateix hi havia el llit, amb el mateix edredó de quadros blaus i blancs que recordava de feia anys. Això eren les proves tangibles, les restes d’un món ja mort. Havia entrat en el museu del meu propi passat, i el que hi vaig trobar va estar a punt d’atordir-me.

En una pila: la partida de naixement de Fanshawe, els informes escolars de Fanshawe, les medalles de boy scout de Fanshawe, el diploma de l’institut de Fanshawe. En una altra pila: fotografies. Un àlbum de Fanshawe quan era un nen de bolquers; un àlbum de Fanshawe i la seva germana; un àlbum de la família (Fanshawe a l’edat de dos anys somrient en braços del seu pare, Fanshawe i Ellen abraçats a la seva mare en el gronxador de l’eixida, Fanshawe rodejat dels seus cosins). I llavors, en carpetes, en sobres, en capsetes, les fotografies soltes: dotzenes de fotografies de Fanshawe i jo junts (nedant, jugant a pilota, anant amb bicicleta, atonyinant-nos a l’eixida; el meu pare amb nosaltres dos a collibè; els cabells curts, els texans amples, aquells cotxes antics de darrere nostre: un Packard, un DeSoto, un Ford familiar amb plafons de fusta). Fotografies de classe, de l’equip, d’excursions. Fotografies de curses, de partits. Asseguts en una canoa, jugant a estirar la corda. I després, cap al final, unes quantes d’anys posteriors: Fanshawe com jo no l’havia vist mai; Fanshawe al pati de Harvard; Fanshawe a la coberta d’un petrolier; Fanshawe a París, davant d’una font de pedra. I al final de tot, una única fotografia de Fanshawe i Sophie: un Fanshawe més sorrut i amb més anys a sobre i una Sophie terriblement jove i atractiva, només que amb un posat absent, com incapaç de concentrar-se. Vaig respirar fondo i llavors em vaig posar a plorar, tot d’un plegat, sense adonar-me fins a l’últim moment que portava aquelles llàgrimes a dins; vaig plorar a llàgrima viva, a convulsions, amb la cara entre les mans.

A la dreta de les fotografies hi havia una capsa plena de cartes; n’hi havia almenys un centenar, i començaven a l’edat de vuit anys (una lletra matussera de nen petit, gargots de llapis i esborralls), i continuaven fins a principis dels anys setanta. Hi havia cartes de la universitat, cartes del barco, cartes de França. La majoria anaven dirigides a Ellen, i moltes eren força llargues. Vaig saber immediatament que eren valuoses, sens dubte més valuoses que cap altra cosa de l’habitació, però no em vaig veure amb cor de llegir-les allà. Vaig esperar deu minuts o un quart, i llavors vaig baixar a reunir-me amb els altres.

La senyora Fanshawe no volia que els originals sortissin de la casa, però no tenia inconvenient que es fotocopiessin les cartes. Inclús es va oferir per fer-ho ella mateixa, però li vaig dir que no s’hi amoïnés: jo hi tornaria un altre dia i me n’ocuparia.

Vam dinar a l’eixida. Ben va dominar la situació corrent cap a les flors i tornant entre queixalada i queixalada del seu sandvitx, i a les dues ja estàvem a punt per tornar a casa. La senyora Fanshawe ens va acompanyar amb cotxe a l’estació d’autobusos i ens va fer un petó de comiat a tots tres, demostrant més emoció que en cap altre moment de la visita. Cinc minuts després d’haver engegat l’autobús, Ben se’m va adormir a la falda i Sohpie em va agafar la mà.

—No ha estat un dia gaire afortunat, oi? —va dir.

—Un dels pitjors —vaig dir jo.

—Imagina’t: haver de donar conversa a aquesta dona durant quatre hores. Així que hem arribat ja se m’han acabat els temes.

—Segurament no li caiem gaire bé.

—No, segurament que no.

—Però això rai.

—Ha sigut dur quedar-te sol allà dalt, oi?

—Molt.

—T’hi has repensat?

—Em sembla molt que sí.

—No m’estranya. Tot plegat fa molta basarda.

—M’ho hauré de tornar a rumiar. En aquests moments, començo a pensar que he comès un gran error.

Quatre dies després telefonava la senyora Fanshawe dient que se n’anava a passar un mes a Europa, i que potser fóra prudent que ens ocupéssim de l’assumpte ara mateix (en paraules seves). Jo havia pensat deixar-ho estar de moment, però, abans que se’m pogués acudir cap excusa presentable per no anar-hi, em vaig sentir a mi mateix dient que sí i quedant per l’altre dilluns. Sophie es va desdir d’acompanyar-me i jo no hi vaig insistir. Tots dos pensàvem que amb una visita familiar ja n’hi havia hagut prou.

Jane Fanshawe m’esperava a l’estació d’autobusos, tot somriures i salutacions afectuoses. Al moment de baixar de l’autobús ja vaig veure que aquesta vegada les coses anirien d’una altra manera. S’havia arreglat tant com podia (pantalons blancs, una brusa de seda vermella que li deixava al descobert la morenor d’un coll sense arrugues), i era difícil no pensar que m’incitava a mirar-me-la, a reconèixer que era encara molt atractiva. Però hi havia alguna cosa més que això: un to de veu vagament insinuant, un donar a entendre que era com si fóssim vells amics, que érem íntims gràcies al passat, i que quina sort que hi hagués anat sol, perquè ara podríem parlar ella i jo amb tota llibertat. Tot plegat em va semblar de bastant mal gust, i no vaig dir res més que el que havia de dir.

—Tens una família encantadora, noi —va dir, girant-se cap a mi quan ens vam aturar en un semàfor.

—Sí —vaig dir jo—. Déu n’hi do.

—El nen és preciós. Maco perquè sí. Una miqueta entremaliat, per això, no trobes?

—Només té dos anys. A aquesta edat la majoria són molt moguts.

—Sí, és clar. Però jo penso que Sophie n’està massa. Sembla que tot la faci riure, no sé si m’entens. No tinc res en contra que li rigui les gràcies, però una mica de disciplina tampoc no li faria cap mal.

—Sophie es comporta així amb tothom —vaig dir jo—. Una dona vital és lògic que també sigui una mare vital. Jo, del nen, fins ara no en tinc res a dir.

Una breu pausa, i llavors, quan havíem tornat a engegar i travessàvem una ampla avinguda comercial, Jane Fanshawe va afegir:

—És una noia afortunada, aquesta Sophie. No sap pas la sort que ha fet de trobar un home com tu.

—Jo acostumo a pensar que és al revés —vaig dir jo.

—No siguis tan modest.

—No és modèstia. És que sé el que em dic, senzillament. Fins ara, el que ha estat de sort sóc jo.

Això la va fer somriure; va ser un somriure breu, enigmàtic, com si em considerés un beneit però al mateix temps demostrant que estava al cas, que veia que no estava disposat a donar-li corda. Quan arribàvem a la casa, uns minuts més tard, semblava que havia abandonat la tàctica inicial. Ja no parlava més de Sophie ni de Ben: era la sol·licitud personificada, i em deia que estava tan contenta que jo fes aquell llibre sobre Fanshawe; venia a ser com una aprovació definitiva, no solament del llibre sinó de la meva persona. Llavors, donant-me les claus del cotxe, em va explicar la manera d’anar a la copisteria de més a prop. Quan tornés hi hauria el dinar a taula, em va dir.

Vaig trigar més de dues hores a fotocopiar totes les cartes, i gairebé era la una quan vaig tornar a la casa. Efectivament hi havia el dinar a taula, i era un tiberi impressionant: espàrrecs, salmó fred, formatges, vi blanc, demana. Estava tot disposat a la taula del menjador, acompanyat de flors i del que era sens dubte la millor vaixella. Se’m devia notar la sorpresa a la cara.

—Volia que fos una cosa festiva —va dir la senyora Fanshawe—. No saps pas la il·lusió que em fa de tenir-te aquí. Tots els records que em porta. És com si les coses dolentes no haguessin passat mai.

Vaig sospitar que ja havia començat a beure mentre jo era fora. Encara era capaç de controlar-se; els seus moviments encara eren estables, però s’anava apoderant de la seva veu un cert espessiment, un punt de vacil·lació i d’efusivitat que abans no hi era. Mentre sèiem a la taula em vaig aconsellar d’estar alerta. El vi anava a dojo, i, quan vaig veure que posava més atenció en la copa que no en el plat, que es limitava a espicassar el menjar i al cap d’una estona l’ignorava del tot, ja em vaig esperar qualsevol cosa. Després d’unes quantes banalitats sobre els meus pares i les meves dues germanes petites, la conversa es va convertir en un monòleg.

—És curiós —va dir—; és curiós, els tombs que fa la vida. Avui passa això i demà no saps què passarà. Qui ho havia de dir: aquell noiet que vivia aquí al costat. Ets el mateix que corria per aquesta casa amb fang a les sabates, només que t’has fet gran; t’has fet un home. Ets el pare del meu nét, te n’adones? Estàs casat amb la dona del meu fill. Si fa deu anys algú m’hagués dit que aquest era el futur que m’esperava, m’hauria posat a riure. Això és el que n’aprens, al capdavall: que la vida és una cosa molt estranya. No saps mai què passarà. No pots ni tan sols imaginar-t’ho.

»Saps que t’hi assembles i tot? Sempre us havíeu assemblat, vosaltres dos; com si fóssiu germans, gairebé com si fóssiu bessons. Quan éreu petits, recordo que d’un tros lluny de vegades us confonia. No sabia dir quin dels dos era el meu fill.

»Sé com te l’estimaves, com l’admiraves. Però et diré una cosa, fill: ell no valia ni la meitat del que valies tu. Era fred, per dins. De dintre era com mort, i no crec que s’hagués estimat mai ningú, mai de la vida. De vegades us mirava a tu i la teva mare des de l’eixida —la manera com corries cap a ella i te li tiraves al coll, la manera com deixaves que et fes petons—, i allà davant meu, com una bufetada, tenia tot allò que el meu propi fill no em donava. No deixava ni que el toqués, saps? Després dels quatre o cinc anys, només d’acostar-m’hi ja reculava. Què et sembla que ha de sentir una dona quan es veu menyspreada pel seu propi fill? Jo era descaradament jove, aleshores. Quan ell va néixer no tenia ni vint anys. Imagina’t com t’has de sentir, quan et rebutgen d’aquesta manera.

»Jo no dic que fos dolent. Era una persona a part, una criatura sense pares. No feia mai cas del que jo li deia. I amb el seu pare feia igual. Es negava a aprendre res de nosaltres. Robert ho provava, i ho tornava a provar, però no hi arribava a connectar mai. És clar que no pots pas castigar una persona per falta d’afecte, oi? No pots pas obligar una criatura a estimar-te només perquè és el teu fill.

»Hi havia l’Ellen, és clar. La pobra i torturada Ellen. Ell es portava bé amb ella, ho saps tan bé com jo. Però segons com massa i tot; i això, a ella, al final no li va fer cap bé. Li va rentar el cervell. Va arribar a dependre tant d’ell que ja no es refiava de nosaltres. Ell era el que l’entenia, el que li donava consells, el que li podia resoldre els problemes. Robert i jo no érem més que figures decoratives. Pels nostres fills, amb prou feines si existíem. Ellen confiava tant en el seu germà que al final li va entregar l’ànima. No dic que ell fos conscient del que feia, però el cas és que n’he de pagar les conseqüències igualment. Ara la nena té vint-i-set anys, però es comporta com si en tingués catorze —i això quan està bé—. Té un garbuix a dintre seu que no la deixa viure. Un dia es pensa que la vull destruir, i l’endemà em telefona trenta vegades. Trenta vegades. No et pots ni fer una idea del que és, això.

»Ellen és el motiu pel qual no va publicar mai res, saps? És per ella que va deixar Harvard al cap de dos cursos. Aleshores escrivia versos, i cada dues o tres setmanes li enviava un plec de manuscrits. Ja saps com són, aquests poemes. Són gairebé impossibles d’entendre. Molt apassionats, això sí, plens de grandiloqüència i d’exhortacions, però tan enrevessats que semblen escrits en un llenguatge secret. Ella es passava hores i hores intentant desxifrar-los, com si en depengués la seva vida, tractant els poemes com si fossin missatges secrets, oracles adreçats directament a ella. No crec que tingués ni idea del que estava passant. El seu germà era fora, m’entens?, i els poemes eren tot el que li quedava d’ell. Pobra criatura. Només tenia quinze anys i ja anava a la deriva. Potinejava aquells papers fins que quedaven rebregats i llardosos, i els arrossegava a tot arreu. Quan es posava més malament, arribava a dirigir-se a la gent de l’autobús i els hi posava a les mans tant si vols com si no vols. “Llegeixi aquests poemes”, deia. “Li salvaran la vida”.

»Al final, és clar, va tenir el primer atac de nervis. Un dia érem al supermercat i es va separar del meu costat, i abans no me n’adonés ja la tens agafant pots de suc de poma dels grossos i esclafant-los a terra. L’un darrere l’altre, com si estigués en trànsit, dreta allà al mig de tots aquells vidres trencats, amb els turmells plens de sang i suc regalimant pertot arreu. Va ser horrorós. Li va agafar un esverament que van fer falta tres homes per posar-la a ratlla i endur-se-la.

»Jo no dic que el seu germà en fos responsable. Però del que no hi ha dubte és que aquells maleïts poemes no li van fer cap bé, i, amb raó o sense, ell se’n va sentir culpable. A partir de llavors no va intentar mai publicar res. Va venir a visitar-la a l’hospital, i em sembla que la impressió que li va fer veure-la allà d’aquella manera, totalment fora de si, com trastocada, fent-li crits i acusant-lo d’odiar-la, devia ser massa forta. Va ser una ombra d’esquizofrènia, saps?; i ell no va ser capaç de superar-ho. Va ser llavors quan va fer la promesa de no publicar. Penso que era una mena de penitència, i la va complir durant la resta de la seva vida; la va complir d’aquella manera obstinada i brutal que tenia de fer-ho tot, fins a les últimes conseqüències.

»Uns dos mesos més tard vaig rebre una carta d’ell en què m’informava que havia deixat la universitat. I no et pensis que em demanava consell, no: em deia simplement el que havia fet. Que si estimada mare, que si aquí, que si allà, tot molt noble i molt impressionant; que si deixo els estudis per alliberar-te de la càrrega econòmica d’haver-me de mantenir, que si entre l’estat d’Ellen i les enormes despeses mèdiques, que si naps, que si cols i no sé quants romanços més.

»Jo estava furiosa. Un xicot com ell, llençant els estudis per la borda total per res. Era un sabotatge, però jo no hi podia fer res. Ja havia fet el pensament. El pare d’un amic seu de Harvard estava ficat en el món de la navegació —em sembla que era representant del sindicat de mariners o no sé què—, i va aconseguir els papers a través d’aquell home. Quan em va arribar la carta es trobava a no sé on de Texas, i aquí es va haver acabat: no el vaig tornar a veure fins al cap de més de cinc anys.

»Cada mes, aproximadament, Ellen rebia una carta o una postal, però sempre sense remitent. De París, del sud de França, de jo què sé on, però ell sempre s’assegurava que nosaltres no poguéssim tenir manera de comunicar-hi. Aquest comportament em semblava menyspreable. Menyspreable i covard. No em preguntis per què les vaig guardar, les cartes. Em penedeixo de no haver-les cremat. Això és el que havia d’haver fet. Cremar-les totes.

Va continuar així durant més d’una hora, i les seves paraules anaven adquirint cada vegada més amargor; en algun moment adquirien un nivell de claredat sostinguda, però, després d’una altra copa de vi, tornaven a perdre coherència gradualment. La seva veu era hipnòtica. Mentre anés enraonant, jo pensava que ja res no em podia afectar. Tenia la sensació de ser immune, d’estar protegit per les paraules que sortien de la seva boca. A penes em preocupava d’escoltar. Nedava enmig d’aquella veu, aquella veu m’envoltava, la seva persistència m’ajudava a flotar i m’arrossegava aquell torrent de síl·labes amb els seus alts i baixos, amb les seves ondulacions. La llum de la tarda entrava a raig per les finestres i s’anava estenent damunt la taula, acoloria les salses, la mantega que s’anava fonent, les ampolles verdes de vi; totes les coses d’aquell menjador van anar agafant uns tons tan radiants i tan estàtics que em començava a semblar irreal el fet d’estar allà assegut dins el meu propi cos. M’estic fonent, em deia a mi mateix, veient com la mantega s’estovava en el plat, i en un parell d’ocasions vaig arribar a pensar que allò no podia continuar, que no podia deixar que aquell moment se m’escapés dels dits, però al final m’adonava que no hi podia fer res.

No pretendré excusar-me del que va passar. L’embriaguesa no és res més que un símptoma, no és mai una causa absoluta, i sé que m’equivocaria si em volgués defensar. Com a mínim, però, hi ha la possibilitat d’una explicació. Ara estic força convençut que les coses que van passar a continuació tenien tant a veure amb el passat com amb el present, i em sembla estrany, ara que m’ho puc mirar des d’una certa distància, que aquella tarda em fes reviure tantes sensacions antigues. Mentre seia allà escoltant-me la senyora Fanshawe, m’era difícil de no recordar com la veia de petit; i, quan va començar a passar això, em vaig trobar ensopegant amb imatges que feia anys que se m’havien esborrat. N’hi havia una, sobretot, que se’m feia present amb una força especial: una tarda d’agost, quan tenia tretze o catorze anys, mirava el pati dels veïns des de la finestra del meu dormitori i vaig veure la senyora Fanshawe que sortia amb un biquini vermell, es treia despreocupadament la part de dalt i s’estirava en una gandula d’esquena al sol. Tot això va passar per casualitat. Jo era a la finestra absort en les meves cabòries i, tot d’una, sense més ni més, una dona bellíssima entrava cadenciosament en el meu camp visual, gairebé nua, ignorant la meva presència, com si l’hagués feta aparèixer amb un conjur. Vaig conservar molt de temps aquella imatge, i, durant l’adolescència, hi retornava bastant sovint: la lascívia d’un nen, la fugacitat de les fantasies nocturnes. Ara que aquesta dona intentava seduir-me manifestament, no sabia pas què pensar. D’una banda, l’escena em semblava grotesca. De l’altra, hi havia un no sé què de natural, inclús de lògic, i tenia la sensació que, si no feia servir totes les meves forces per combatre-ho, acabaria deixant que passés.

No hi ha dubte que va aconseguir fer-me llàstima. La seva versió de Fanshawe era tan angoixada, tan plena dels senyals de la infelicitat més genuïna, que de mica en mica vaig anar abaixant la guàrdia i vaig caure a la trampa. El que encara no entenc, però, és fins a quin punt ella era conscient del que feia. Ho havia previst per endavant, o senzillament passava per si sol? Les seves divagacions, eren simplement un truc per vèncer la meva resistència, o eren un esclat espontani de sentiments autèntics? Sospito que em deia la veritat sobre Fanshawe, si més no la seva veritat, però això no és suficient per convence’m: inclús un nen sap que la veritat es pot posar al servei d’intencions maquiavèl·liques. I, el que és més important, hi ha la qüestió dels mòbils. Gairebé sis anys després dels fets, encara no hi he trobat una resposta. Dir que em trobava irresistible seria exagerar, i no estic disposat a enganyar-me. Era una cosa molt més profunda, molt més sinistra. Fa poc he començat a pensar si no devia notar en mi, en certa manera, un odi per Fanshawe tan intens com el que sentia ella. Potser notava aquest tàcit lligam entre nosaltres, potser era la mena de lligam que només es podia demostrar amb una acció perversa i extravagant. Tirar-se’m a mi seria com tirar-se Fanshawe —com tirar-se el seu propi fill—, i, en la negror d’aquest pecat, el tornaria a posseir; però només per tal de destruir-lo. Una revenja terrible. Si això és cert, aleshores no em puc permetre el luxe d’anomenar-me víctima. Si alguna cosa era és el seu còmplice.

Va començar poc després que ella es posés a plorar; poc després que, totalment exhausta, se li esmicolessin les paraules i donessin pas a les llàgrimes. Begut, ple d’emoció, vaig aixecar-me, vaig anar fins on ella seia i la vaig rodejar amb els braços amb un gest de confort. Això ens va fer travessar el llindar. El simple contacte va ser suficient per desencadenar una resposta sexual, un record cec d’altres cossos, i al cap d’un moment ens besàvem; i, al cap de no gaires moments més, jèiem a dalt al seu llit, despullats.

Encara que anés begut, no estava tan espès que no sabés el que em feia. Però ni el sentiment de culpa no va ser capaç d’aturar-me. Aquest moment s’acabarà, em deia a mi mateix, i ningú en sortirà perjudicat. Això no té res a veure amb la meva vida, no té res a veure amb Sophie. Però mentre allò estava passant ja vaig descobrir que hi havia alguna cosa més. Perquè la veritat era que disfrutava tirant-me la mare de Fanshawe, però d’una manera que no tenia res a veure amb el plaer. Estava consumit, i, per primera vegada a la vida, no vaig experimentar cap tendresa a dintre meu. Follava impulsat per l’odi i ho vaig convertir en un acte de violència, com si volgués polvoritzar aquella dona. Havia penetrat en la meva pròpia foscor, i és allà on vaig descobrir la cosa més terrible de totes: que el desig sexual també pot ser el desig de matar, que arriba un moment que és possible que un home triï la mort en comptes de la vida. Aquesta dona volia que li fes mal, i n’hi vaig fer, i vaig notar que em delectava en la meva crueltat. Però també llavors vaig veure que hi havia alguna cosa més, que ella només era una ombra i que la utilitzava per atacar el mateix Fanshawe. Mentre la penetrava per segona vegada —tots dos coberts de suor, gemegant com criatures d’un malson—, finalment ho vaig entendre. Volia matar Fanshawe. Volia que Fanshawe fos mort, i estava disposat a fer que fos així. El buscaria fins que el trobés, i el mataria.

La vaig deixar adormida al llit, vaig sortir silenciosament de l’habitació i vaig fer servir el telèfon de baix per avisar un taxi. Mitja hora més tard era dalt de l’autobús, camí de Nova York. A la Port Authority Terminal vaig entrar als lavabos i em vaig rentar les mans i la cara, i després agafava el metro cap a la part alta de la ciutat. Arribava a casa just quan Sophie parava la taula per sopar.





7


La part pitjor va començar aleshores. Tenia tantes coses per amagar a la meva dona que amb prou feines si gosava deixar-me veure. Em vaig tornar irritable, esquerp, em vaig tancar en el meu petit estudi i només ansiava estar sol. Durant molt de temps Sophie es va mostrar indulgent, amb una paciència que jo no em mereixia, però al final se’n va anar cansant; cap a mig estiu ja havíem començat a discutir i ens atacàvem contínuament, ens barallàvem per les coses més insignificants. Un dia vaig arribar a casa i la vaig trobar estirada al llit plorant, i llavors vaig saber que estava a punt de destruir la meva vida.

Per Sophie, el problema era el llibre. Només que jo deixés de treballar-hi, les coses tornarien a la normalitat. M’havia precipitat, deia. El projecte era una equivocació, i si no fos tan tossut ho reconeixeria. Tenia raó, naturalment, però jo m’obstinava a dur-li la contrària: m’havia compromès a escriure el llibre, havia firmat un contracte i seria un covard si em feia enrere. El que no li vaig dir és que ja no tenia cap intenció d’escriure’l. Per mi, el llibre existia només en la mesura en què em podia conduir fins a Fanshawe, i més enllà d’això el llibre no era res.

Se m’havia convertit en una qüestió privada, en una cosa que ja no tenia cap relació amb el fet d’escriure. Tota la recerca biogràfica, tots els fets que descobria a mesura que furgava en el seu passat, tota l’obra que semblava pertànyer al llibre, eren precisament les coses que faria servir per descobrir on es trobava. Pobra Sophie. No va tenir mai la més lleugera idea de les meves intencions; perquè el que jo deia que estava fent, en realitat, no era diferent del que en realitat feia. Estava recomponent la vida d’un home. Reunia informació, recopilava noms, llocs, dates, establia una cronologia dels fets. Per què m’entestava a fer això és una cosa que encara no m’explico. Tot havia quedat reduït a un simple impuls: trobar Fanshawe, parlar amb Fanshawe, enfrontar-me a Fanshawe per última vegada. Però no podria anar mai més enllà, no podria mai precisar el que esperava aconseguir d’un encontre d’aquest tipus. Fanshawe havia deixat escrit que em mataria, però aquella amenaça no me’n feia desdir. Jo sabia que l’havia de trobar, i que no resoldria res fins que no el trobés. Això era la premissa, la qüestió principal, el misteri de fe: jo ho reconeixia, però no era capaç de posar-ho en qüestió.

Al final, no crec que tingués una intenció real de matar-lo. La visió assassina que havia tingut amb la senyora Fanshawe no va durar, almenys a un nivell conscient. A estones em passaven pel cap certes escenes —em veia estrangulant Fanshawe, o apunyalant-lo, o tirant-li un tret al cor—, però al llarg dels anys havia mort mentalment altres persones de maneres semblants, i no en feia gaire cas. El que era estrany no és que hagués volgut matar Fanshawe, sinó que de vegades m’imaginava que el que volia era que jo el matés. Això només va passar una o dues vegades —en moments d’extrema lucidesa—, i em vaig convèncer que aquest era l’autèntic significat de la carta que m’havia escrit. Fanshawe m’estava esperant. M’havia triat per ser el seu botxí, i sabia que podia confiar en mi per dur a terme la feina. Però aquesta era precisament la raó per la qual jo no ho faria. El poder de Fanshawe calia destruir-lo, no acatar-lo. Del que es tractava era de demostrar-li que ja no m’importava. Això era el quid de la qüestió: tractar-lo com si ja fos mort, encara que fos viu. Però abans de demostrar-li a ell calia que m’ho demostrés a mi mateix, i la necessitat de demostrar-ho era una prova del fet que encara m’importava massa. No en tenia prou de deixar que les coses fessin el seu curs: calia forçar-les, portar-les fins al límit. Com que encara dubtava de mi mateix, necessitava córrer riscos, posar-me a prova davant del més gran perill possible. Matar Fanshawe no significaria res. La qüestió era trobar-lo viu i, en acabat, tornar-lo a deixar viu.

Les cartes a Ellen eren útils. A diferència dels quaderns, que tendien a ser especulatius i desproveïts de detalls, les cartes eren altament específiques. Tenia la sensació que Fanshawe feia un esforç per distreure la seva germana, per animar-la amb històries divertides, i per tant les referències eren més personals que enlloc més. Sovint, per exemple, sortien noms —noms d’amics de la universitat, de companys del barco, de gent que coneixia a França—. I, si bé als sobres no hi havia remitent, en canvi es parlava de molts llocs: Baytown, Corpus Christi, Charleston, Baton Rouge, Tampa, diversos barris de París, un poble del sud de França. Aquestes coses eren suficients per començar, i em vaig passar unes quantes setmanes assegut al meu estudi fent llistes, relacionant persones amb llocs, llocs amb dates, dates amb persones, elaborant mapes i calendaris, buscant adreces, escrivint cartes. Buscava pistes i m’agafava a qualsevol cosa que oferís alguna possibilitat, per remota que fos. Partia de la base que, en un moment o altre, Fanshawe hauria comès algun error: això voldria dir que algú sabia on era, que algú, en algun moment, l’havia vist. No era segur, però semblava l’única manera possible de començar.

Les cartes de la facultat són força laborioses i sinceres —comentaris de llibres llegits, de converses amb amics, descripcions de la vida a la residència d’estudiants— però corresponen a l’època anterior a la crisi nerviosa d’Ellen, i tenen un to íntim i confidencial que les cartes posteriors abandonen. Al barco, per exemple, Fanshawe gairebé mai no diu res d’ell mateix, tret de quan decideix explicar alguna anècdota en què ha participat. El veiem procurant adaptar-se al seu nou entorn, jugant a cartes a la sala de dia amb un mecànic de Louisiana (i guanyant), jugant a billar en bars portuaris de mala nota (i guanyant), i atribuint els seus èxits a cops de sort: «Estic tan fet a no caure de morros que, en certa manera, he passat de la ratlla. Una onada d’adrenalina, suposo». Descripcions de les hores extres a la sala de motors, «seixanta graus, t’ho creguis o no; tenia les espardenyes tan xopes de suor que regalaven com si hagués caminat per bassals»; o de quan li va treure el queixal del seny un dentista borratxo de Baytown, Texas, «tota la cara plena de sang, i el forat de les genives ple de trossets de dent durant tota una setmana». Com que no tenia cap antiguitat ni experiència, el traslladaven d’una feina a l’altra. A cada port hi havia membres de la tripulació que deixaven el barco per anar-se’n a casa i altres que tornaven a bord per ocupar els seus llocs, i, si un d’aquests acabats d’arribar s’estimava més la feina de Fanshawe que la que hi havia disponible, el Nen (que li deien) el traslladaven on fos sense manies. Fanshawe, per tant, va treballar consecutivament de mariner ras (rascant i pintant la coberta), de noi de la neteja (fregant el terra, fent els llits, netejant vàters) i de mosso de cuina (servint menjar i rentant plats). Aquesta última feina va ser la més dura però també la més interessant, perquè la vida al barco gira, més que res, al voltant del menjar: la gana que desperta l’avorriment, els homes que literalment viuen pensant en el proper àpat, la sorprenent delicadesa d’alguns (homes grassos i toscos jutjant els plats amb l’arrogància i el desdeny d’un duc francès del segle XVIII). Però un veterà l’havia aconsellat bé el mateix dia que va començar: «Tu no et deixis fotre», li havia dit. «Si algú es queixa del menjar li dius que muts i a la gàbia. Si insisteix, fes com si no hi fos i serveix-lo l’últim de tots. Si això no funciona, digue-li que un altre cop li posaràs aigua gelada a la sopa, o que t’hi pixaràs a dins, si no. Has de deixar clar qui mana».

Veiem Fanshawe portant l’esmorzar al capità un matí, després d’una nit de temporals violents en aigües del Cap Hatteras: Fanshawe posant la naronja, els ous remenats i les torrades en una safata, embolicant la safata amb paper d’alumini i amb tovalloles, esperant que els plats no vagin a parar a l’aigua quan arribi al pont (perquè el vent bufa a setanta milles per hora); llavors veiem Fanshawe pujant per l’escala de mà, fent els primers passos pel pont i després, de cop i volta, amb l’empenta del vent, fent una cabriola estrafolària —l’aire bufant ferotge per sota la safata i aixecant-li els braços per damunt del cap, com si el subjectés a alguna primitiva màquina voladora, a punt d’enlairar-se sobre l’aigua—; Fanshawe reunint totes les forces per baixar la safata, aconseguint finalment, amb penes i treballs, de posar-se-la plana contra el pit, amb els plats que miraculosament no han relliscat, i llavors, posant un peu darrere l’altre amb gran esforç, caminant d’una punta a l’altra del pont, una figura empetitida pels estralls de l’aire del seu voltant; Fanshawe, al cap de no sé quants minuts, arribant a l’altra punta, entrant al castell de proa, trobant el rabassut capità darrere el timó, dient: «L’esmorzar, capità», i el timoner girant-se, dirigint-li la mirada més breu de reconeixement i contestant, amb veu distreta: «Gràcies, noi. Deixa’l allà a la taula».

Però no tot era tan divertit. Fanshawe fa referència a una baralla (sense donar detalls) que sembla que el va inquietar molt, així com a unes quantes escenes desagradables que va presenciar en terra ferma. L’apallissament d’un negre en un bar de Tampa, per exemple: una trepa de borratxos passejant-se un negre vell que s’havia deixat caure per allà amb una gran bandera americana —amb la intenció de vendre-la—, i el primer borratxo obrint la bandera i dient que no hi havia prou estrelles —«aquesta bandera és falsa»—, i el vell negant-ho, gairebé rebaixant-se, demanant misericòrdia quan els altres borratxos començaven a remugar en suport del primer, i acabant tot plegat amb el vell que l’empenyen cap a fora i cau a la vorera tan llarg com és, i els borratxos movent el cap en senyal d’aprovació, esbandint la qüestió amb quatre comentaris sobre la necessitat de combatre els enemics de la democràcia. «Em vaig sentir humiliat», escrivia Fanshawe, «avergonyit de ser-hi present».

Amb tot, el to de les cartes és bàsicament festiu («Digue’m Redburn», comença dient una), i cap al final et fa l’efecte que Fanshawe ha aconseguit demostrar-se alguna cosa a si mateix. El barco no és més que una excusa, una cosa aliena i arbitrària, una manera de posar-se a prova contra l’inconegut. Com amb qualsevol iniciació, sobreviure ja és per si mateix un triomf. D’allò que al principi són possibles entrebancs —els estudis a Harvard, el seu origen burgès—, ell acaba aprofitant-se’n en benefici propi, i quan ha enllestit la feina tothom el reconeix com l’intel·lectual de la tripulació; ha deixat de ser només «el Nen» i ara de vegades també és «el Professor», reclamat per arbitrar discussions (qui va ser el president número vint-i-tres, quants habitants té Florida, qui jugava d’extrem esquerre amb els Giants el 1947), consultat regularment com a font d’informacions difícils. Els membres de la tripulació sol·liciten la seva ajuda per omplir impresos burocràtics (declaracions fiscals, qüestionaris d’assegurances, informes d’accidents), i alguns li demanen que els escrigui cartes i tot (en un cas, disset cartes d’amor per un tal Otis Smart dirigides a la seva nòvia Sue-Ann, de Dido, Louisiana). El que compta no és el fet que Fanshawe es converteixi en centre d’atenció, sinó que aconsegueixi d’adaptar-se, de trobar un lloc per ell. L’autèntica prova, al capdavall, és ser com els altres. Una vegada passa això, ja no ha de posar més en qüestió la seva singularitat. És lliure; i no solament dels altres, sinó de si mateix. Penso que la prova definitiva d’això és que, quan deixa el barco, no diu adéu a ningú. Firma la liquidació un vespre a Chesterton, cobra de mans del capità i desapareix. Quinze dies després arriba a París.

Ni una paraula durant dos mesos. I llavors, durant els tres mesos següents, res més que postals. Missatges breus, el·líptics, gargotejats al darrere de tòpiques fotografies turístiques: el Sacré Coeur, la Torre Eiffel, la Conciergerie. Quan comencen a arribar cartes, arriben a tongades i no diuen res de cap gran importància. Sabem que en aquests moments Fanshawe està absort en la seva obra (nombrosos poemes primerencs, un primer esborrany de Penombres), però les cartes no donen cap sentit autèntic de la vida que porta. Sembla que té conflictes interns, que està insegur de si mateix pel que fa a Ellen, no volent perdre-hi contacte però d’altra banda incapaç de decidir què li ha de dir i què no li ha de dir. (I el cas és que, la majoria d’aquestes cartes, ella ni les llegeix. Adreçades a la casa de Nova Jersey, les obre, naturalment, la senyora Fanshawe, que les passa pel sedàs abans d’ensenyar-les a la seva filla i, en molts casos, Ellen ni les arriba a veure. Fanshawe, penso, ja devia saber que passaria això, o almenys ho devia haver sospitat. Cosa que ho complica encara més, perquè, d’alguna manera, aquestes cartes no van adreçades a Ellen en absolut. Ellen, en definitiva, no és més que un recurs literari, el mitjà a través del qual Fanshawe es comunica amb la seva mare. D’aquí ve la indignació d’ella. Perquè, inclús quan parla amb ella, pot fer veure que la ignora).

Durant cosa d’un any, les cartes tracten gairebé exclusivament d’objectes (edificis, carrers, descripcions de París), enumerant meticulosament les coses vistes i sentides, però Fanshawe no hi surt gairebé mai. Llavors, gradualment, comencem a veure algunes de les seves coneixences, a sentir una lenta gravitació cap a l’anècdota —però, així i tot, les històries estan divorciades de tot context, cosa que els dóna una qualitat flotant i incorpòria—. Veiem, per exemple, un vell compositor rus anomenat Ivan Wyshnegradsky, que ara ja té gairebé vuitanta anys i viu, empobrit i viudo, en un pis atrotinat de la rue Mademoiselle. «Veig aquest home més que ningú», declara Fanshawe. Llavors, ni una sola paraula sobre la seva amistat; ni una sola al·lusió a les coses que es diuen. En comptes d’això, hi ha una llarga descripció del piano de quart de to que hi ha al pis, amb el seu volum enorme i els seus múltiples teclats (Wyshengradsky se’l va fer fer a Praga gairebé cinquanta anys enrere, i era un dels tres pianos de quart de to que hi havia a Europa), i llavors, sense fer cap més al·lusió a la carrera del compositor, la història de com Fanshawe li regala una nevera. «Jo em canviava de pis el mes passat», escriu Fanshawe. «Com que al pis nou ja hi havia nevera, vaig decidir regalar la vella a Ivan. Com molta gent de París, no ha tingut mai nevera i havia guardat el menjar, durant tots aquests anys, en un armariet a la paret de la cuina. Va semblar força content per l’oferta i jo em vaig cuidar de fer-l’hi arribar a casa seva, portant-la fins a dalt amb l’ajuda de l’home que conduïa el camió. Ivan va saludar l’arribada d’aquesta màquina com un fet important en la seva vida —engrescat com una criatura—, però d’altra banda jo el notava recelós, una mica desenganyat i tot, com si no sabés ben bé què en faria d’aquell objecte estrany. “Sí que és grossa”, anava dient mentre l’entràvem amb grans treballs; i després, quan la vam endollar i es va engegar el motor: “I quin soroll…”. Jo li vaig assegurar que s’hi acostumaria, remarcant tots els avantatges d’aquest modern electrodomèstic, totes les millores que introduiria en la seva vida. Em sentia com un missioner: el gran Pare Setciències, redimint la vida d’aquest home de l’edat de pedra a còpia d’ensenyar-li la religió veritable. Va passar cosa d’una setmana, i Ivan em trucava gairebé cada dia per dir-me que content que estava de la nevera, descrivint tots els aliments que ara podia comprar i guardar a casa seva. I llavors, el desastre. “Em sembla que s’ha espatllat”, em va dir un dia, amb un to de gran contrició. Es veu que el petit congelador de dalt s’havia omplert de glaç, i, no sabent com treure’l, havia fet servir un martell i no tan sols s’havia carregat el glaç sinó les bobines de sota. “Estimat amic”, deia, “em sap molt de greu”. Jo li vaig dir que no s’amoïnés, que ja li trobaria algú que l’hi anés a arreglar. Es va fer una llarga pausa a l’altre extrem. “Bé”, va dir al final, “penso que potser val més així. Ho dic pel soroll, sap? Se’m fa molt difícil concentrar-me. He viscut tants anys amb el meu armariet a la paret, que li he agafat estimació. No s’enfadi, estimat amic. Em sembla que amb un vell com jo ja no hi a res a fer. Arriba un punt, a la vida, que ja és massa tard per canviar”».

Segueixen més cartes en aquest mateix to, on s’esmenten diversos noms i s’al·ludeix a diverses feines. Suposo que els diners que Fanshawe va guanyar al barco li devien durar aproximadament un any, i que després va anar sortint del pas com va poder. Sembla que durant un temps va traduir una col·lecció de llibres d’art; en una altra època, hi ha proves que demostren que va donar classes d’anglès a diversos estudiants de lycée; també sembla que un estiu va treballar de telefonista nocturn a l’oficina del «New York Times» a París (cosa que, si més no, indica que havia arribat a dominar el francès); i llavors ve un període força curiós durant el qual va treballar ocasionalment amb un productor cinematogràfic, revisant guions, traduint, redactant sinopsis. Si bé en els llibres de Fanshawe hi ha poques al·lusions autobiogràfiques, jo crec que certs incidents de Llimbs es poden vincular a aquesta última experiència (la casa de Montag al setè capítol, el somni de Flood al capítol trenta). «El que és estrany d’aquest home», escriu Fanshawe (referint-se al productor cinematogràfic en una de les cartes), «és que, mentre els seus tractes financers voregen la criminalitat (tàctiques inhumanes, mentides descarades), és molt benèvol amb la gent que no ha tingut sort. Rarament denuncia o porta als tribunals la gent que li deu diners, i els dóna l’oportunitat d’eixugar els deutes treballant per ell. El seu xofer, per exemple, és un marquès arruïnat que va pertot arreu amb un Mercedes blanc. Hi ha un vell baró que no fa altra cosa que fotocòpies. Cada vegada que vaig al seu pis a entregar feina hi ha algun nou lacai allà dret en un racó, algun noble decrèpit amagat darrere les cortines, algun elegant financer que resulta que és el noi dels encàrrecs. I una altra cosa és que no llença res. El mes passat, quan l’exdirector que havia estat vivint a l’habitació de la criada, al sisè pis, es va suïcidar, jo vaig heretar el seu abric —i el porto des d’aleshores—. Una cosa llarga i negra que m’arriba gairebé als peus. Semblo un espia».

Pel que fa a la vida privada de Fanshawe, només hi ha insinuacions d’allò més vagues. Hi ha una referència a un sopar, la descripció de l’estudi d’un pintor, el nom Ann surt de rebot un parell de vegades… però la naturalesa d’aquestes relacions és confusa. Només que això, precisament, era el que jo necessitava. Fent els desplaçaments i els interrogatoris necessaris, m’imaginava que al final podria localitzar algunes d’aquestes persones.

Tret d’un viatge de tres setmanes a Irlanda (Dublín, Cork, Limerick, Sligo), sembla que Fanshawe es va estar més o menys quiet. L’esborrany final de Penombres va ser enllestit durant el seu segon any a París; Miracles va ser escrita durant el tercer, així com quaranta o cinquanta poemes curts. Tot això és bastant fàcil de determinar, perquè va ser durant aquesta època que Fanshawe va agafar el costum de datar la seva obra. El que encara no està clar és el moment precís en què va deixar París per anar-se’n al camp, però penso que ha de ser entre juny i setembre de 1971. Just aleshores les cartes es fan més escasses, i inclús en els quaderns no s’hi troba més que una llista dels llibres que llegia (la Història del món de Raleigh i els Viatges de Cabeza de Vaca). Però, una vegada s’ha instal·lat a la casa de camp, ofereix una ressenya força elaborada de com hi ha anat a parar. Els detalls per si mateixos no són importants, però se’n desprèn una cosa decisiva: que, mentre va viure a França, Fanshawe no va amagar el fet que era escriptor. Els seus amics coneixien l’existència de la seva obra, i, si mai va haver-hi cap secret, només va ser de cara a la seva família.

Això sens dubte és una relliscada per part seva, l’única vegada que es delata en les seves cartes. «Els Dedmon, un matrimoni americà que he conegut aquí a París», escriu, «no podran fer servir la seva casa de camp durant un any (se’n van al Japó). Com que ja els hi han entrat lladres un parell de vegades, els fa recança de deixar-la buida i m’han ofert la possibilitat de fer de guarda. No solament m’hi puc estar sense pagar lloguer, sinó que també tinc dret a cotxe i un petit sou (suficient per anar tirant, si vigilo molt). Ha estat un cop de sort. Em van dir que s’estimaven molt més pagar-me un tant a mi perquè m’hi estigués i m’hi passés un any escrivint que no pas llogar-la a desconeguts». Potser és un petit detall, però quan ho vaig llegir em va animar. Per un moment, Fanshawe havia abaixat la guàrdia; i, si havia passat una vegada, no hi havia cap motiu per suposar que no pogués tornar a passar.

Literàriament, les cartes des del camp superen totes les altres. A hores d’ara la visió de Fanshawe s’ha tornat increïblement esmolada i notes una nova disponibilitat de paraules a dintre seu com si la distància entre veure i escriure s’hagués escurçat i els dos actes s’haguessin fet gairebé idèntics, com si fossin part d’un gest únic i ininterromput. Fanshawe està absort en el paisatge i no para de referir-s’hi, l’observa incansablement, en registra incansablement els canvis. La seva paciència davant d’aquestes coses no deixa mai de ser remarcable, i hi ha passatges de descripció de la natura, tant a les cartes com als quaderns, lluminosos com cap dels que he llegit. La casa de pedra on viu (amb parets de mig metre de gruix) va ser construïda durant la Revolució: a un costat hi ha una petita vinya, a l’altre hi ha un prat on pasturen els bens, darrere hi ha un bosc (garses, gralles, porcs senglars), i a davant, a l’altra banda de carretera, hi ha les cingleres que porten fins al poble (quaranta habitants). En aquests mateixos cingles, amagades en un laberint d’arbustos i arbres, hi ha les ruïnes d’una capella que havia pertanyut als Cavallers del Temple. La ginesta, el romaní, l’alzinar, la terra roja, l’argila blanca, el mestral… Fanshawe viu enmig d’aquestes coses durant mes d’un any, i sembla que de mica en mica el vagin canviant, que el vagin tancant cada vegada més en si mateix. No goso dir-ne una experiència mística o religiosa (per mi, aquests termes no signifiquen res), però tot sembla indicar que Fanshawe va estar sol tot aquell temps, a penes veient ningú, a penes obrint la boca. La severitat d’aquesta vida el disciplinava. La solitud es va convertir en un passadís cap al seu interior, en un instrument de descoberta. Si bé aleshores encara era força jove, jo penso que aquest període va marcar el començament de la seva maduresa com a escriptor. A partir d’ara la seva obra ja no és cap promesa: és acomplerta, madura, inequívocament personal. Començant amb la llarga seqüència de poemes escrits al camp (Treball de camp), i passant després per les obres de teatre i per Llimbs (escrita tota a Nova York), Fanshawe es troba en plenes facultats. Hi busques rastres de bogeria, senyals dels pensaments que al final el van girar en contra de si mateix, però l’obra no revela res d’aquest tipus. Fanshawe es sens dubte una persona insòlita, però segons tots els indicis no té res de boig; i, a la tardor de 1972, sembla tenir un control absolut de si mateix.

Les primeres respostes em van venir de la gent que Fanshawe havia conegut a Harvard. Semblava que la paraula biografia m’obria portes, i no em costava gens aconseguir entrevistes amb la majoria d’aquella gent. Vaig conèixer el seu company d’habitació del primer curs; vaig conèixer dues o tres de les noies de Radcliffe amb qui havia sortit. No en vaig treure gran cosa, per això. De tota la gent que vaig conèixer, només una persona va dir una cosa que tingués interès. Va ser Paul Schiff, el pare del qual havia fet les gestions perquè Fanshawe entrés a treballar en el petrolier. Ara Schiff era pediatre al comtat de Westchester, i vam estar parlant al seu despatx un vespre, fins bastant tard. Demostrava una formalitat que m’agradava (era un homenet apassionat, amb uns cabells que ja se li esclarissaven, uns ulls impertorbables i una veu sonora i agradable) i parlava obertament, sense haver-lo de burxar gaire. Fanshawe havia estat una persona important en la seva vida, i recordava bé la seva amistat. «Jo era un noi diligent», va dir Schiff. «Treballador, obedient, sense gaire imaginació. A Fanshawe no l’intimidava Harvard com ens intimidava als altres, i penso que això m’imposava respecte. Havia llegit més que ningú —més poetes, més filòsofs, més novel·listes—, però l’activitat acadèmica semblava que l’avorria. Les notes li eren indiferents, feia moltes campanes, l’únic que volia era anar a la seva. A primer curs ens estàvem l’un a cada punta de passadís, i no sé per què però em va triar per ser el seu amic. A partir de llavors es pot dir que jo li anava al darrere com un gosset. Fanshawe tenia tantes idees respecte a tot, que em sembla que vaig aprendre més coses d’ell que a cap de les classes. Suposo que era un cas agut d’idolatria, però Fanshawe em va ajudar i jo no ho he oblidat. Va ser el que em va ensenyar a pensar pel meu compte, a prendre les meves pròpies decisions. Si no hagués estat per ell jo no hauria arribat mai a ser metge. Em vaig passar a medicina perquè ell em va convèncer que havia de fer el que m’agradés, i encara li estic agraït.

»A mig curs, quan fèiem segon, Fanshawe em va dir que deixava els estudis. En realitat no em va estranyar. Cambridge no era el lloc adequat per Fanshawe, i jo sabia que estava neguitós, que frisava per anar-se’n. Vaig parlar amb el meu pare, que era representant del sindicat de mariners, i li va aconseguir aquella feina al barco. Va anar tot molt de pressa: li van enllestir els papers en quatre dies, i al cap d’unes setmanes s’embarcava. Jo en vaig tenir notícies diverses vegades —postals d’aquí i d’allà—. Hola, com estàs, i para de comptar. Però no em sabia greu, i estava content d’haver pogut fer alguna cosa per ell. Però al final, tots aquests bons sentiments se’n van anar al carall. Una dia era a la ciutat, deu fer uns quatre anys, i em vaig topar amb Fanshawe al mig del carrer. Jo vaig estar encantat de veure’l, realment sorprès i content, però ell amb prou feines si em va dir res. Era com si no se’n recordés de qui era. Tibadíssim, gairebé maleducat. Li vaig haver de ficar la meva adreça i número de telèfon a la mà com aquell qui diu per força. Em va prometre que em trucaria, però, naturalment, no ho va fer. Em va doldre molt, cregui’m. El fill de puta, vaig pensar: què s’ha cregut? No em va voler dir ni on anava: va anar esquivant les meves preguntes i va tocar el dos com aquell qui res. Adéu records de facultat, vaig pensar. Adéu amistat. Em va deixar un regust molt desagradable. L’any passat, la meva dona va comprar un dels seus llibres i me’l va regalar pel meu aniversari. Ja sé que és una criaturada, però no m’he vist amb cor ni d’obrir-lo. S’està allà al prestatge omplint-se de pols. És molt estrany, oi? Tothom diu que és una obra mestra, i en canvi jo no crec que sigui mai capaç de llegir-lo».

Aquest és el comentari més lúcid que vaig treure de ningú. Alguns dels companys del petrolier tenien coses a dir, però res que servís realment els meus propòsits. Otis Smart, per exemple, recordava les cartes d’amor que Fanshawe havia escrit per encàrrec seu. Quan el vaig localitzar telefònicament, a Baton Rouge, es va estendre molt sobre aquell tema, citant inclús algunes de les frases que Fanshawe s’havia inventat («peuets de puça», «el meu suquet de carbassa», «bruixeta trempadora», etcètera), rient mentre m’ho anava explicant. El més fotut, va dir, era que tot el temps que va estar enviant aquelles cartes a Sue-Ann ella li feia el salt amb un altre, i el dia que va tornar a casa li va anunciar que es casava. «Sort n’hi va haver», va afegir Smart. «L’any passat vaig tornar al poble i me la vaig trobar pel carrer, i ara deu pesar almenys cent cinquanta quilos. Semblava aquelles dones grasses de les historietes: caminant com una lloca amb uns pantalons cenyits de color carbassa i una patuleia de criatures bramant al seu costat. Quin fart de riure quan em vaig recordar de les cartes. Aquell Fanshawe era un cas. Començava amb acudits dels seus i ja em tenies cargolant-me per terra com un beneit. Sap greu que passés el que va passar. És molt fotut saber d’algú que l’ha dinyada tan jove».

Jeffrey Brown, que ara feia de xef en un restaurant de Houston, havia estat l’ajudant de cuina del barco. Recordava Fanshawe com l’únic blanc de la tripulació que havia estat amable amb ell. «No era fàcil», va dir Brown. «La tripulació eren una trepa de racistes ignorants, i abans m’haurien escopit que saludar-me. Però Fanshawe em va fer costat, tant se li’n donava del que pensessin. Quan arribàvem a Baytown i a llocs així desembarcàvem per anar de bars, de dones o del que fos. Jo em coneixia aquestes ciutats més bé que ell, i li vaig dir que, si volia venir amb mi, no podíem anar als bars habituals dels mariners. Jo sabia al que m’exposava en aquesta mena de locals, i no volia raons. Cap problema, va dir Fanshawe, i ja ens tens cap als locals dels negres: cap mena de problema. La majoria de vegades, al barco, les coses estaven calmades; almenys no passava res que jo no pogués controlar. Però un bon dia en va arribar un del morro fort i s’hi va estar unes quantes setmanes. Un tal Cutbirth; tal com ho sent: Roy Cutbirth. Era un desgraciat que deia que era mecànic, i al final el van fer fora del barco quan l’enginyer en cap es va ensumar que no sabia ni un borrall de motors. Havia copiat a l’examen perquè li donessin la feina: en quatre dies hauria fet volar el barco. Era un cretí, aquest Cutbirth: un cretí i un desgraciat. Duia els nusos dels dits tatuats, una lletra a cada dit: A-M-O-R a la mà dreta, O-D-I a l’esquerra. Quan veus aquestes collonades només mires de guardar les distàncies. Un dia, per fer el merda, li va explicar a Fanshawe com es passava els vespres dels dissabtes al seu poble, a Alabama: s’asseia en un marge de la carretera i es posava a disparar contra els cotxes. Un personatge encantador, t’ho miris com t’ho miris. I a més a més tenia un ull mig a la funerala, tot vermell de sang, i també li agradava fanfarronejar explicant com s’ho havia fet. Segons deia, va ser un dia que era a Selma tirant ampolles contra Martin Luther King i li va anar a parar un tros de vidre a l’ull. No cal que li digui que el tal Cutbirth no era el meu amic de l’ànima, precisament. Sempre m’estava clavant mirades, remugant entre dents i movent el cap amunt i avall, però jo no en feia cas. Les coses van continuar així durant un temps. Llavors ho va provar quan hi havia Fanshawe per allà, i va deixar anar un comentari prou fort perquè Fanshawe no el pogués passar per alt. Fanshawe s’atura, es gira cap a Cutbirth i li diu: “Què has dit?”. I Cutbirth, tot gallet, me li engalta: “Deia que quan us penseu casar tu i el caníbal aquest, monada”. Normalment Fanshawe era un home amable i pacífic, tot un cavaller, no sé si m’entén, i per això no m’esperava el que va passar. Va ser com l’Increïble Hulk aquell de la televisió, l’home que es converteix en una bèstia. Tot d’un plegat es va posar fet una fúria, li va agafar una ràbia que va perdre els estreps. Va agafar Cutbirth per la camisa i el va rebotre contra la paret, i el va tenir allà estampit i respirant-li a la cara. “No ho tornis a dir mai més, això”, li va dir, amb uns ulls que treien foc. “No ho tornis a dir mai més, o et mato”. I qualsevol no s’ho creu, veient-lo d’aquella manera. Cutbirth sabia que era ben capaç de fer-ho. “Era una broma”, li diu. “Era per fer una brometa”. I aquí es va haver acabat: vist i no vist. Al cap d’un parell de dies, Cutbirth va saltar. Va ser una sort. Si s’hi està gaire més temps no sé pas què hauria pogut passar».

Vaig recollir molts comentaris d’aquest tipus: per carta, per telèfon, en persona. La cosa va durar quatre mesos, i cada dia augmentava el material, creixia en progressió geomètrica, anava acumulant més associacions, una cadena de contactes que al final va agafar vida pròpia. Era un organisme amb una fam inesgotable, i al final vaig veure que s’hauria fet tan gros com el mateix món. Una vida es relaciona amb una altra vida, aquesta amb una altra i així successivament, fins que al final hi ha tants lligams que en perds el compte. Havia descobert l’existència d’una dona grassa d’un poble de Louisiana, d’un racista dement amb tatuatges als dits i un nom incomprensible, de dotzenes de persones de qui no havia sentit parlar mai, i cada una havia estat part de la vida de Fanshawe. Potser d’això es tractava, de fet; potser aquesta abundància de dades volia dir, precisament, que al final en trauria alguna cosa. Al capdavall jo era com un detectiu, i la meva feina consistia a buscar pistes. A còpia d’enfrontar-me a una pila de dades a l’atzar, de resseguir mil camins de falses indagacions, havia de trobar l’únic camí que em portaria on jo volia anar. Fins ara, el fet essencial era que no l’havia trobat. Cap d’aquestes persones havia vist ni sabut res de Fanshawe des de feia anys, i, a menys que dubtés de tot el que em deien, havia de suposar que em deien la veritat.

En el fons, penso, tot era una qüestió de mètode. Ja sabia tot el que calia saber de Fanshawe. Les coses que havia descobert no m’havien ensenyat res d’important, no es contradeien amb cap de les coses que ja sabia. O, per dir-ho d’una altra manera: el Fanshawe que jo havia conegut no era el mateix Fanshawe que buscava. En algun moment hi havia hagut un canvi, un canvi sobtat i incomprensible, però res de tot allò que m’explicava aquella gent no el justificava. En definitiva, aquelles declaracions només confirmaven que el que havia passat era impossible. Que Fanshawe era una persona amable i cruel alhora era una cosa que ja feia temps que em sabia de memòria. El que buscava era alguna cosa diferent, una cosa que no era capaç ni d’imaginar: una acció purament irracional, totalment inesperada, una contradicció de tot el que Fanshawe havia estat fins al moment en què va desaparèixer. No parava de precipitar-me en l’inconegut, però, cada vegada que aterrava, em trobava en un terreny conegut, rodejat d’allò que m’era més familiar.

Com més lluny anava més es restringien les possibilitats. Potser era bon senyal, no ho sé. Si més no, sabia que cada cop que fracassés hi hauria un lloc menys on buscar. Van anar passant mesos, més mesos dels que jo voldria reconèixer. Febrer i març me’ls vaig passar pràcticament buscant Quinn, el detectiu privat que havia treballat per Sophie. Estranyament, no en vaig trobar ni rastre. Semblava que ja havia deixat la professió —no era a Nova York, no era enlloc—. Durant un temps vaig investigar informes de cadàvers no reclamats, vaig interrogar persones que treballaven al dipòsit municipal, vaig intentar seguir el rastre de la seva família, però no en vaig treure res. Com a últim recurs em vaig plantejar de llogar un altre detectiu privat perquè el busqués, però al final me’n vaig desdir. Amb un desaparegut ja n’hi havia prou, vaig pensar, i llavors, de mica en mica, vaig anar explotant totes les possibilitats que quedaven. Cap a mitjans d’abril havia arribat a l’última. Vaig deixar passar uns quants dies més, esperant un cop de sort, però tot continuava igual. Finalment, el matí del dia que feia vint-i-cinc, vaig entrar en una agència de viatges i vaig comprar un passatge a París.

Havia de marxar el divendres. El dimarts, Sophie i jo vam anar a comprar un tocadiscos. Una de les seves germanes petites estava a punt de venir a viure a Nova York, i havíem pensat de regalar-li el nostre tocadiscos vell. Feia mesos que ens ballava pel cap de canviar-lo, i això va ser l’excusa per comprar-ne un de nou. Així és que aquell dimarts ens en vam anar cap al centre, vam comprar l’aparell, vam agafar un taxi i el vam carretejar cap a casa. El vam posar allà mateix on hi havia hagut el vell, i aquest el vam guardar a dins de la caixa del nou. Ens va semblar una bona solució. Karen arribava pel maig, i mentrestant ens calia tenir-lo en algun lloc que no fes nosa. Va ser llavors que va sorgir el problema.

L’espai per guardar coses era limitat, com passa amb la majoria de pisos de Nova York, i semblava que ja no ens en quedava gens. L’únic armari que oferia alguna esperança era al dormitori, però el terra ja era atapeït de caixes —tres pisos de tres caixes de llarg i tres d’ample— i al prestatge de dalt no hi havia prou espai. Eren les caixes de cartró on hi havia les coses de Fanshawe (roba, llibres i altres trastos), i allà s’havien estat des del dia que vam arribar al pis. Ni Sophie ni jo havíem sabut què fer-ne quan ella va fer neteja de l’altre pis. No volíem estar envoltats de records de Fanshawe en la nostra nova vida, però al mateix temps no semblava correcte llençar tot allò. Les caixes havien estat un compromís, i al final ja no semblava ni que ens adonéssim que hi eren. Es van convertir en una part del paisatge domèstic —com el tauló trencat de sota l’alfombra de la sala d’estar, com l’esquerda de la paret de sobre el llit—, de tot allò que es fa invisible amb la rutina de cada dia. Quan Sophie va obrir la porta de l’armari i va mirar a dins, va canviar sobtadament d’humor.

—Ja n’estic tipa —va dir, ajupint-se a dins de l’armari. Va enretirar els draps que cobrien les caixes, fent topar els penjadors l’un contra l’altre, separant aquell munt d’andròmines amb irritació. Era una ràbia sobtada, i semblava anar més dirigida a ella mateixa que no pas a mi.

—De què? —Jo estava dret mirant-me-la des de l’altre costat del llit, i ella em donava l’esquena.

—De tot això —va dir, sense deixar d’empènyer la roba endavant i endarrere—. De Fanshawe i de les seves caixes.

—I què en vols fer? —Em vaig asseure al llit i vaig esperar una resposta, però ella no deia res—. Què en vols fer, Sophie? —li vaig tornar a preguntar.

Se’m va girar de cara i vaig veure que estava a punt de plorar.

—Quina solta té un armari si no el pots fer servir? —va dir. Li tremolava la veu, s’anava descontrolant—. És mort, no? I, si és mort, per què ho volem, tot això? Tota aquesta… —gesticulava buscant la paraula— porqueria. Això és com viure amb un cadàver.

—Si vols, avui mateix podem avisar l’Exèrcit de Salvació —vaig dir.

—Truca’ls ara mateix. Abans que digui una sola paraula més.

—D’acord. Però primer hem d’obrir les caixes i fer una tria.

—No: o tot o res. I com més aviat millor.

—La roba no em fa res —vaig dir jo—. Però els llibres els voldria tenir una mica més. Havia pensat de fer una llista, i voldria revisar les anotacions dels marges. Amb mitja hora puc haver enllestit.

Sophie em va mirar amb incredulitat.

—No entens res, oi? —va dir. I finalment, mentre es posava dreta, li van sortir les llàgrimes: unes llàgrimes de criatura, unes llàgrimes irrefrenables que li queien galtes avall com si no sabés que hi eren—. Ja no m’és possible de comunicar amb tu. Ja no sents res del que dic.

—Jo faig el que puc, Sophie.

—Mentida. T’ho penses, però no és així. Que no t’adones del que passa? L’estàs fent reviure.

—Estic escrivint un llibre. Això és tot: un llibre. Però, si no m’ho prenc seriosament, com vols que me n’arribi a sortir?

—Hi ha alguna cosa més que això. Ho sé, ho noto. Si tu i jo volem continuar junts, cal que ell sigui mort. Que no ho entens? Encara que sigui viu, cal que sigui mort.

—Però què dius? I és clar que és mort.

—Però no per gaire temps. No pas si continues així.

—Però si ets tu qui em va animar a fer-ho. Tu volies que escrivís el llibre.

—Això era fa molt temps. Tinc molta por de perdre’t, sents? Si això passés no ho podria suportar.

—Ja falta poc, t’ho prometo. Aquest viatge és l’últim pas.

—I després què?

—Ja ho veurem. No puc saber què m’espera fins que no m’hi trobi.

—Això és el que em fa por.

—Podries venir amb mi.

—A París?

—A París. Podríem anar-hi tots tres junts.

—No ho crec. No pas de la manera que van les coses. Vés-hi tu sol. Almenys, si tornes, serà perquè vols tornar.

—Com vols dir, «si torno»?

—Doncs això, ni més ni menys: «si tornes».

—No pot ser que pensis això.

—Doncs és. Si continuem així, acabaré perdent-te.

—No diguis aquestes coses, Sophie.

—No ho puc evitar. Estic ja tan a punt de perdre’t, que de vegades penso que et veig desaparèixer davant dels meus ulls.

—Això és absurd.

—T’equivoques. Estem arribant al final, i tu ni te n’adones. Desapareixeràs i no et tornaré a veure mai més.





8


A París tot em semblava estranyament gran. El cel hi era més present que a Nova York, els seus capricis eren més fràgils. M’hi sentia arrossegat, i els dos primers dies no parava de mirar-me’l; seia a l’habitació de l’hotel observant els núvols, esperant que passés alguna cosa. Eren núvols del nord, núvols de somni, sempre canviants, que s’amunteguen formant enormes muntanyes grises, que descarreguen breus temporals, que es dissipen, que es tornen a ajuntar, que avancen a través del sol, que sempre reflecteixen la llum d’un manera diferent. El cel de París té les seves pròpies lleis, i funcionen independentment de la ciutat que hi ha a sota. Si els edificis semblen sòlids, ancorats a la terra, indestructibles, el cel és vast i amorf, subjecte a constants agitacions. La primera setmana em vaig sentir com si m’haguessin girat de cap per avall. Aquesta era una ciutat del vell món, i no tenia res a veure amb Nova York —amb els seus cels lents i els seus carrers caòtics, els seus núvols flonjos i els seus edificis agressius—. Estava trasplantat, i això, de cop i volta, em feia sentir insegur de mi mateix. Notava que perdia peu, i almenys una vegada cada hora m’havia de recordar a mi mateix per què era allà.

El meu francès no era ni bo ni dolent. En sabia prou per entendre el que la gent em deia, però parlar-lo se’m feia difícil, i hi havia vegades que no em venia ni una sola paraula als llavis, que havia de fer un gran esforç per dir les coses més senzilles. Penso que hi trobava un cert gust —experimentar el llenguatge com una col·lecció de sons, veure’s obligat a mantenir-se en la superfície de les paraules, on els significats s’esvaeixen—, però també era força esgotador, i em produïa l’efecte de tancar-me a dins dels meus pensaments. Per entendre el que deia la gent ho havia de traduir tot mentalment a l’anglès, cosa que volia dir que, encara que ho entengués, ho entenia pels pèls; treballava el doble i me’n sortia a mitges. Matisos, associacions subliminars, dobles sentits: totes aquestes coses se m’escapaven. Potser no seria desencertat de dir que, fet i fet, se m’escapava tot.

Així i tot, vaig tirar endavant. Vaig trigar uns quants dies a engegar la investigació, però quan vaig haver fet el primer contacte en van anar venint d’altres. Però vaig tenir unes quantes decepcions. Wyshnegradsky era mort; no vaig poder localitzar cap de les persones a qui Fanshawe havia donat classes d’anglès; la dona que havia contractat Fanshawe al New York Times ja no hi era, feia anys que no hi treballava. Aquestes coses ja me les podia esperar, però les vaig encaixar malament, sabent que la més petita esquerda podia ser fatal. Per mi, això eren espais buits, trossos en blanc en el dibuix; i, per molt bé que me’n sortís d’omplir els altres espais, persistirien els dubtes, cosa que volia dir que la feina no es podia enllestir mai del tot.

Vaig parlar amb els Dedmon, vaig parlar amb els editors de llibres d’art per qui havia treballat Fanshawe, vaig parlar amb la dona que es deia Anne (que va resultar una ex-nòvia), vaig parlar amb el productor cinematogràfic.

—Feines ocasionals —em va dir, en francès i amb accent rus—: això és el que feia. Traduccions, resums de guions, feines de redactor per la meva dona. Era un xicot intel·ligent però massa encarcarat. Molt literari, no sé si m’entén. Jo li volia donar l’oportunitat de fer d’actor, i inclús em vaig oferir a donar-li classes d’esgrima i d’equitació per una pel·lícula que havíem de fer. M’agradaven els seus llibres, pensava que el podríem arribar a aprofitar. Però a ell no l’interessava. Tinc altres coses al cap, em deia. O alguna cosa per l’estil. No tenia importància. La pel·lícula em va donar milions, i a mi què m’importa, si el noi volia ser actor o no?

Aquí hi havia alguna cosa per empaitar; però, mentre era allà amb aquell home, en el seu pis monumental de l’Avenue Henri Martin, esperant cada frase de la seva història entre trucades telefòniques, de cop em vaig adonar que ja no em calia sentir res més. Només hi havia una pregunta que importés, i aquest home no me la podia contestar. Si em quedava a escoltar-me’l en trauria més detalls irrellevants, una altra pila de notes inútils. Ara ja feia massa temps que fingia estar escrivint un llibre, i de mica en mica m’havia oblidat del meu objectiu. Prou, em vaig dir a mi mateix, fent-me conscientment ressò de Sophie: ja n’hi ha prou; i llavors em vaig aixecar i me’n vaig anar.

L’important era que ja no em vigilava ningú. Ja no em calia fer el paperot com l’havia hagut de fer a casa, ja no havia d’esquivar Sophie a base de crear-me feinades inacabables. S’havia acabat el joc. Al final podia deixar córrer el meu llibre inexistent. Durant uns deu minuts, mentre tornava a l’hotel vorejant el riu, em vaig sentir feliç com no m’hi havia sentit des de feia mesos. Les coses s’havien simplificat, s’havien reduït a la claredat d’un sol problema. Però aleshores, tan aviat com vaig haver absorbit aquest pensament, vaig entendre la gravetat de la situació. M’acostava al final i encara no l’havia trobat. L’error que buscava no havia sortit mai a la superfície. No hi havia ni un indici, ni una pista, ni un rastre per seguir. Fanshawe estava enterrat en un lloc o altre, i tota la seva vida estava enterrada amb ell. A menys que ell volgués que el trobessin, jo no tenia la menor possibilitat.

Però jo continuava, intentant d’arribar al final, al final de tot, furgant a cegues en les últimes entrevistes, no volent abandonar fins que no hagués vist a tothom. Volia trucar a Sophie. Un dia vaig arribar a anar a la telefònica i tot, vaig fer cua a la centraleta internacional però finalment me’n vaig desdir. Ara les paraules em fallaven constantment, i la idea de quedar tallat per telèfon em feia pànic. Què podia dir-li, ben mirat? En comptes de trucar li vaig enviar una postal amb una fotografia de Stan Laurel i Oliver Hardy. Al darrere hi vaig escriure: «Els matrimonis de debò mai no tenen sentit. Mira la parella de la foto. Això demostra que tot és possible, no? Potser nosaltres també hauríem de portar bolet. Almenys pensa a netejar l’armari abans que torni. Abraçades a Ben».

Vaig veure Anne Michaux l’endemà a la tarda, i es va sobresaltar una mica quan vaig entrar al cafè on havíem quedat de trobar-nos (Le Rouquet, Boulevard Saint Germain). El que em va dir sobre Fanshawe no és important: qui va besar a qui, què va passar, on va passar, qui va dir això, qui va dir allò. Més coses per l’estil del que ja sabia. El que sí que esmentaré és que aquell sobresalt havia estat perquè m’havia pres per Fanshawe. Va ser un ai —en paraules d’ella—, i llavors ja va estar. La semblança ja me l’havien notat abans, naturalment, però mai d’una manera tan visceral, amb un impacte tan immediat. Jo devia trair la meva reacció, perquè es va afanyar a disculpar-se (com si hagués fet alguna cosa mal feta) i va tornar a treure el tema diverses vegades durant les dues o tres hores que vam passar junts. Una vegada es va arribar a contradir i tot: «No sé pas en què pensava. Si no s’assemblen gens. Deu ser només perquè tots dos són americans».

De tota manera, allò em va neguitejar; no vaig poder evitar de sentir-me horroritzat. Estava passant alguna cosa monstruosa, i jo ja no ho podia controlar. El cel s’enfosquia per dins —allò era veritat; el terra tremolava—. Em costava d’estar quiet i em costava de moure’m. En qüestió de moments em va semblar que em trobava en un lloc diferent, que m’oblidava d’on era. Els pensaments s’acaben on comença el món, m’anava dient a mi mateix. Però el jo també és al món, vaig contestar-me, de la mateixa manera que els pensaments que provenen d’aquest jo. El problema és que ja no era capaç de distingir. Això no pot ser mai allò. Les pomes no són taronges, els préssecs no són prunes. Notes la diferència a la llengua, i llavors ho saps, com si fos a dintre teu. Però començava a trobar el mateix gust a tot. Ja no tenia gana, ja no tenia esma ni de tastar res.

Pel que fa als Dedmon, potser encara hi ha menys cosa per dir. Fanshawe no podia haver triat uns benefactors més adequats, i, de tota la gent que vaig veure a París, ells eren els més amables, els més encantadors. Em van convidar al seu pis per fer unes copes i m’hi vaig quedar a sopar, i llavors, quan érem al segon plat, ja m’insistien que fes una visita a la seva casa del Var —la mateixa casa on havia viscut Fanshawe—, i em deien que no calia pas que fos una visita curta perquè ells no pensaven anar-hi fins a l’agost. Aquella casa havia estat un lloc important per Fanshawe i per la seva obra, va dir el senyor Dedmon, i segur que el meu llibre en sortiria beneficiat si jo la veia personalment. No li vaig poder pas dir que no, i, així que aquestes paraules van haver sortit de la meva boca, la senyora Dedmon ja era al telèfon fent gestions en el seu francès elegant i precís.

Ja no hi havia res que em retingués a París, i l’endemà a la tarda vaig agafar el tren. Això ja era la recta final, l’última davallada cap a l’oblit. Fossin quines fossin les esperances que hagués pogut tenir (la vaga possibilitat que Fanshawe hagués tornat a França, la idea il·lògica que s’hagués refugiat dues vegades en un mateix lloc), es van evaporar quan vaig haver arribat. La casa era buida; no hi havia cap senyal d’haver-hi ningú. El segon dia, examinant les habitacions del pis de dalt, vaig ensopegar amb un poema breu que Fanshawe havia escrit a la paret; però era un poema que ja coneixia, i a sota hi havia una data: 25 agost 1972. No havia tornat mai més. En aquests moments, només de pensar-hi em sentia estúpid.

No tenint res més per fer, em vaig passar uns quants dies parlant amb la gent de la zona: els pagesos dels voltants, la gent del poble, la gent de les poblacions veïnes. Em presentava ensenyant-los una fotografia de Fanshawe, fent veure que era el seu germà, però sentint-me més aviat com un detectiu de tercera fila, un infeliç que s’agafa a qualsevol cosa. Alguns el recordaven, altres no, i altres no n’estaven segurs. Però tant era. L’accent del sud em resultava impenetrable (amb aquelles erres ondulades i aquells finals de paraula nasalitzats), i amb prou feines si entenia una sola paraula del que em deien. De totes les persones que vaig veure, només una havia tingut notícies de Fanshawe des que se n’havia anat. Era el veí de més a prop, un terratger que vivia carretera enllà, a un quilòmetre i mig. Era un curiós homenet d’uns quaranta anys, l’home més brut que hagi conegut mai. Vivia en una casa humida i atrotinada del segle XVII i semblava que s’hi estava ell sol, sense altra companyia que un gos tofonaire i una escopeta de caçar. Era evident que se sentia orgullós d’haver estat amic de Fanshawe, i, per demostrar fins a quin punt eren íntims, em va ensenyar un barret blanc de cowboy que Fanshawe li havia enviat després d’haver tornat a Amèrica. No hi havia cap raó per no creure-se-la, aquesta història. El barret encara era a la capsa d’origen, i no semblava pas que l’haguessin estrenat. Em va explicar que el guardava per quan arribés el moment, i llavors va deixar anar un discurs polític que em va costar de seguir. S’acostava la revolució, deia; i, quan arribés, ell es compraria un cavall blanc i una metralladora, es posaria el barret i passaria pel carrer major del poble a dalt del cavall, i es carregaria tots els botiguers que haguessin col·laborat amb els alemanys durant la guerra. Com a Amèrica, va afegir. Quan li vaig preguntar què volia dir, em va engaltar una conferència enrevessada i al·lucinadora sobre indis i cowboys. Però això va ser fa molt de temps, vaig dir jo, mirant de tallar-lo. No, no, va insistir: avui dia encara continua. Que no havia sentit parlar dels tirotejos de la Cinquena Avinguda? Que no havia sentit parlar dels apatxes? No n’hauria tret res de discutir. En defensa de la meva ignorància, li vaig dir que jo vivia en un altre barri.

Em vaig estar a la casa uns quants dies més. La meva intenció era passar-me tant de temps com pogués sense fer res, descansar. Estava esgotat i em calia reorganitzar-me abans de tornar a París. Van passar un parell de dies. Caminava pels camps, visitava els boscos, m’asseia sota el sol a llegir traduccions franceses de novel·les policíaques americanes. Hauria d’haver estat el remei perfecte: viure ensotalat en un racó de món, deixant flotar el pensament en llibertat. Però res d’això no va fer cap efecte. La casa se’m feia petita, i al tercer dia vaig tenir la sensació que ja no estava sol, que en aquell lloc no hi podria estar mai sol. Fanshawe hi era present, i, per molt que m’esforcés a no pensar-hi, no me’n podia escapar. Això era inesperat, mortificant. Ara que havia deixat de buscar-lo, ell m’era més present que mai. Tot el procés s’havia invertit. Després de tots aquells mesos de buscar-lo, ara notava com si fos jo qui hagués estat trobat. En comptes de buscar Fanshawe, en realitat n’havia estat fugint. La feina que jo m’havia buscat —el llibre fals, els revolts interminables— no havia estat més que un intent d’esquivar-lo, un ardit per tenir-lo al més lluny possible. Perquè, si jo em podia convèncer a mi mateix que l’estava buscant, aleshores se’n derivava necessàriament que ell era en un altre lloc; en algun lloc fora del meu abast, més enllà dels límits de la meva vida. Però m’havia equivocat. Fanshawe era exactament on era jo, i hi havia estat des del principi. Des del moment que va arribar la seva carta jo m’havia estat esforçant per imaginar-me’l, per veure’l com hagués pogut ser; però el que m’acudia al pensament no era més que un gran buit. En el millor dels casos hi havia una sola i empobrida imatge: la porta d’una habitació tancada. I no passava d’aquí: Fanshawe tot sol en aquella habitació, condemnat a una solitud mítica —potser vivint, potser respirant, somiant vés a saber què—. Aquesta habitació, ara ho descobria, era a dins del meu crani.

Després d’allò em van passar coses estranyes. Vaig tornar a París, però una vegada allà vaig veure que no tenia res per fer. No volia consultar cap de les persones que havia vist abans, i no tenia prou valor per tornar a Nova York. Em vaig tornar una cosa inerta, que no es podia moure, i de mica en mica vaig anar perdent la pista de mi mateix. Si sóc capaç d’explicar res d’aquella època, és únicament perquè em puc servir de certes proves documentals. Els visats del passaport, per exemple; el bitllet d’avió, la factura de l’hotel, etcètera. Aquestes coses em demostren que em vaig quedar a París més d’un mes. Però això és molt diferent de recordar, i, amb tot i el que sé, encara em resulta impossible. Veig coses que van passar, veig imatges de mi mateix en diversos llocs, però només d’un tros lluny, com si observés una altra persona. Res d’això són records, perquè els records els portem ancorats a dins; són coses exteriors, més enllà del que jo pugui sentir o tocar, més enllà de cap cosa que tingui res a veure amb mi. He perdut un mes de la meva vida i és un fet que a hores d’ara encara em costa de confessar, un fet que m’omple de vergonya.

Un mes és molt de temps: temps de sobres perquè un home es desintegri. Aquells dies em retornen en fragments, si és que em retornen; són trossos a l’atzar que es neguen a ajuntar-se. Em veig caient borratxo pel carrer una nit, aixecant-me, tentinejant cap a un fanal i vomitant a les sabates. Em veig assegut en un cine amb els llums encesos i mirant una multitud que es va alineant al meu voltant, incapaç de recordar la pel·lícula que acabo de veure. Em veig rondant de nits per la Rue Saint-Denis, triant prostitutes per anar-me-n’hi al llit, amb el cap que em crema de pensar en cossos, en un desmanec inacabable de pits nus, de cuixes nues, de culs nus. Veig com me la mamen, em veig damunt d’un llit amb dues dones que es fan petons l’una a l’altra. Veig una negra enorme oberta de cames en un bidet, rentant-se el cony. No pretenc fer creure que aquestes coses no siguin reals, que no hagin passat. L’únic que dic és que no hi trobo explicació. Vaig cardar com un boig, vaig beure fins a perdre el món de vista. Però, si del que es tractava era d’esborrar Fanshawe, aleshores la disbauxa havia estat un èxit. Fanshawe havia desaparegut… i jo havia desaparegut amb ell.

El que sí que recordo clarament és el final. No l’he oblidat, i em considero afortunat de retenir almenys això. Tota la història es redueix al que va passar al final, i, sense aquell final a dintre meu, no hauria pogut pas començar aquest llibre. I el mateix dic pel que fa als dos anteriors, Ciutat de vidre i Fantasmes. Aquestes tres històries són al capdavall la mateixa història, però cada una representa un estadi diferent en el procés d’arribar a entendre de què es tracta tot plegat. No pretenc haver resolt cap problema. Simplement, suggereixo que va arribar un moment que ja no em feia cap por mirar el que havia passat. Si se’n van derivar unes paraules, va ser només perquè no tenia altre remei que acceptar-les, carregar-me-les a coll i anar on elles volguessin. Però això no fa necessàriament importants les paraules. Ara ja fa molt temps que lluito per dir adéu a alguna cosa, i aquesta lluita és tot el que importa en realitat. La història no són les paraules; la història es troba en la lluita.

Una nit em trobava en un bar a la vora de la Place Pigalle. Dic em trobava expressament, perquè no tinc ni idea de com hi havia anat a parar, ni el menor record d’haver-hi entrat. Era un d’aquests enganyapagesos típics del barri: sis o vuit dones a la barra, l’oportunitat de seure en una taula amb una d’elles i pagar un preu exorbitant per una ampolla de xampany; i després, si un s’hi sent inclinat, la possibilitat d’arribar a cert acord econòmic i de retirar-se a la intimitat d’una habitació a l’hotel del costat. Per mi, l’escena comença que estic assegut en una de les taules amb una noia, just quan ens acaben de servir la galleda amb el xampany. Recordo que la noia era tahitiana, i que era preciosa: no tenia més de divuit o dinou anys, era molt menuda i portava un vestit blanc de malla sense res a sota, un entreteixit de línies damunt la seva pell suau i morena. L’efecte era esplèndidament eròtic. Recordo els seus pits rodons, visibles per les obertures en forma de diamant, la irresistible suavitat del seu coll quan em vaig inclinar per besar-l’hi. Em va dir com es deia, però jo insistia a dir-li Fayaway, explicant-li que ella era una exiliada de Typee i que jo era Herman Melville, un mariner americà que havia vingut des de Nova York per rescatar-la. Ella no tenia la més remota idea del que li estava explicant però no parava de somriure, pensant sens dubte que no hi era tot mentre jo divagava en el meu francès embarbussat; es mantenia impertorbable, rient quan jo reia, deixant-me que li fes petons on volgués.

Sèiem en un reservat del fons, i des de la meva posició podia veure la resta del local. Entraven i sortien homes, alguns traient el cap per la porta i anant-se’n, alguns quedant-se per fer una copa a la barra, un parell anant cap a una taula com havia fet jo. Al cap d’un quart, aproximadament, va entrar un jove que era sens dubte americà. Em va semblar que estava nerviós, com si no hagués estat mai en cap lloc d’aquests; però el seu domini del francès era sorprenent, i, mentre demanava un whisky a la barra com aquell qui res i es posava a enraonar amb una de les noies, vaig veure que tenia intenció de quedar-se una estona. L’observava des del meu petit amagatall, sense deixar de passar la mà per la cama de Fayaway ni de fregar-li els llavis per la cara, però com més estona passava més em distreia. Era un home alt, de complexió atlètica, amb els cabells rogencs i un posat ingenu, gairebé infantil. Li vaig fer vint-i-sis o vint-i-set anys; potser era un llicenciat, o un jove advocat que treballava a París per una empresa americana. Jo no l’havia vist mai, i en canvi tenia un no sé què que em resultava familiar, un no sé què que m’impedia desviar-ne la vista: un breu llampec, una estranya sinapsi de reconeixement. Vaig provar d’assignar-li diversos noms, d’anar descabdellant associacions per situar-lo en algun lloc del passat… però res. No és ningú, em vaig dir al final; i ho anava a deixar córrer quan, de cop i volta, per algun tèrbol encadenament mental, vaig afegir mentalment: i, si no és ningú, aleshores ha de ser Fanshawe. Em vaig riure la gràcia en veu alta. Sempre alerta, Fayaway també va riure. Sabia que res no podia ser tan absurd, però ho vaig tornar a dir: Fanshawe. I una altra vegada: Fanshawe. I, com més ho deia, més m’agradava de dir-ho. Cada vegada que la paraula em sortia de la boca, allò anava seguit d’una altra riallada. El so d’aquell nom m’intoxicava; em conduïa a un terreny d’estridències i semblava que, de mica en mica, Fayaway s’anés neguitejant. Segurament devia haver pensat que em referia a alguna pràctica sexual i que havia fet una broma que ella no entenia, però les meves repeticions havien anat desproveint la paraula de significat i li va començar a sonar com una amenaça. Vaig mirar l’home de l’altre extrem del local i vaig tornar a pronunciar la paraula. La meva felicitat era immesurable: exultava en la pura falsedat d’aquella elocució; celebrava el nou poder que jo mateix m’acabava de conferir. Era el sublim alquimista que podia canviar el món a voluntat. Aquest home era Fanshawe perquè jo deia que era Fanshawe, i llestos. Ja no hi havia res que em pogués aturar. Sense parar-me a pensar vaig dir a Fayaway, a cau d’orella, que tornava de seguida; em vaig deixar anar dels seus deliciosos braços i em vaig acostar lentament al pseudo-Fanshawe de la barra. En la meva millor imitació de l’accent d’Oxford, vaig dir:

—Ves qui ho havia de dir que ens tornaríem a trobar.

Es va girar i em va mirar atentament. El somriure que se li havia dibuixat a la cara es va convertir lentament en un arrufament de celles.

—Ens coneixem d’alguna cosa? —va preguntar al final.

—I és clar que sí —vaig dir jo, tot ufanós i festiu—. Em dic Melville. Herman Melville. Potser has llegit algun dels meus llibres.

No sabia si tractar-me com un borratxo simpàtic o com un psicòpata perillós, i la confusió se li evidenciava en el rostre. Era una confusió encantadora, que em divertia profundament.

—Bé —va dir al final, fent un lleu somriure forçat—. Podria ser que n’hagués llegit un parell.

—El de la balena, sens dubte.

—Sí. El de la balena.

—Me n’alegro —vaig dir, movent el cap afablement; i llavors li vaig posar el braç a l’espatlla—. I doncs, Fanshawe —vaig dir—, què se t’ha perdut, per París, en aquesta època de l’any?

La confusió va tornar al seu rostre.

—Perdoni —va fer—: quin nom ha dit?

—Fanshawe.

—Fanshawe?

—Fanshawe. F, A, N, S, H, A, W, E.

—Doncs em sembla que ja ho entenc —va dir, relaxant-se i esbossant un ampli somriure, com si de cop hagués recuperat la confiança—. Vostè em pren per un altre. Jo no em dic Fanshawe. Jo em dic Stillman. Peter Stillman.

—Això rai —vaig contestar jo, estrenyent-li una mica l’espatlla—. Si tu vols dir-te Stillman no hi tinc res a dir. Els noms, al capdavall, no tenen importància. El que compta és que jo sé qui ets en realitat. Tu ets Fanshawe. Ho he sabut des del moment que has entrat. «Però si és aquell carallot en persona», m’he dit. «Ara digues què hi fa, en un lloc com aquest».

Ara ja començava a perdre la paciència. Em va enretirar el braç i es va fer enrere.

—Ja n’hi ha prou —va dir—. Vostè s’equivoca, i no hi donem més voltes. No vull parlar més amb vostè.

—És massa tard —vaig dir jo—. T’he descobert el secret, amic meu. Ja no et pots continuar amagant.

—Deixi’m en pau —va dir, expressant indignació per primera vegada—. Jo no parlo amb llunàtics. Deixi’m en pau o hi haurà raons.

L’altra gent del bar no entenien el que dèiem, però la tensió ja era del tot evident; jo notava que em miraven, sentia la tibantor a l’ambient. De cop i volta va semblar que Stillman agafava por. Va llançar una mirada a la dona de darrere la barra, es va mirar amb aprensió la noia del seu costat i, sense pensar-s’ho més, va decidir tocar el dos. Em va apartar d’una empenta i se’n va anar cap a la porta. Jo l’hauria pogut deixar estar però no ho vaig fer. Tot just em començava a escalfar, i no volia malgastar la inspiració. Vaig tornar cap a on seia Fayaway i vaig deixar uns quants centenars de francs damunt la taula. Ella va fingir que li sabia greu.

—C’est mon frère —li vaig dir—. Il est fou. Je dois le poursuivre. —I llavors, mentre ella allargava la mà per agafar els diners, li vaig tirar un petó, em vaig girar i me’n vaig anar.

Stillman era vint o trenta metres a davant meu, caminant de pressa carrer enllà. Jo li seguia el pas, a una distància suficient perquè no advertís la meva presència però mirant de no perdre’l de vista. De tant en tant es girava i mirava per sobre l’espatlla, com si esperés que jo hi fos, però no crec que em veiés fins que no vam ser a una bona distància del barri, lluny de la gentada i del soroll, travessant el nucli fosc i tranquil de la Rive Droite. L’incident l’havia acovardit i caminava llançat com si l’hi anés la vida. Però no era gens estrany. Jo era allò que fa més por a tothom: el desconegut bel·ligerant que sorgeix de les ombres, el ganivet que se’ns clava a l’esquena, el cotxe que ve a tota velocitat, que ens atropella i ens mata. Feia ben fet de córrer, però la seva por encara m’atiava més, m’incitava a empaitar-lo, m’inculcava una furiosa determinació. Jo no tenia cap pla, cap idea del que anava a fer; però l’empaitava sense la menor vacil·lació, sabent que tota la meva vida depenia d’allò. S’ha de fer constar que aleshores jo ja estava del tot lúcid. Res de tintineig ni d’embriaguesa: tenia el cap ben clar. Era conscient de la ignomínia del que feia. Stillman no era Fanshawe, i jo ho sabia. Era una elecció arbitrària, totalment innocent i buida. Però allò era justament el que m’excitava: la fortuïtat, el vertigen del pur atzar. No tenia cap sentit, i, precisament per això, tenia tot el sentit del món.

Va arribar un moment en què l’únic que se sentia al carrer eren els nostres passos. Stillman va tornar a mirar enrere i finalment em va veure. Va accelerar el pas fins que va acabar anant al trot. Jo vaig cridar: «Fanshawe!». Vaig tornar a cridar: «És massa tard! Sé qui ets, Fanshawe: no t’escaparàs!». Stillman no va contestar; ni tan sols es va girar. Jo volia continuar parlant-hi però ara ja s’havia posat a córrer, i, si provava de parlar, l’únic que faria seria ressagar-me. Em vaig deixar de bromes i vaig córrer darrere seu. No tinc ni idea de l’estona que vam córrer, però em va semblar com si durés hores. Ell era més jove que jo, més jove i més fort, i va anar ben just que no se m’escapa i se’n va tot a rodar. Corria com un boig per aquell carrer fosc, oblidant-me de l’esgotament, traient forces de flaquesa, perseguint-lo frenèticament, sense permetre’m ni una pausa. Molt abans d’atrapar-lo, abans i tot de saber que l’atraparia, ja sentia com si hagués deixat d’estar a dintre meu. No se m’acut altra manera d’expressar-ho. Ja no podia sentir-me a mi mateix. La sensació de viure m’havia abandonat i en el seu lloc hi havia una eufòria miraculosa, un dolç verí que em corria per la sang, l’olor innegable del no-res. T’ha arribat l’hora de la mort, pensava; ara és quan et mors. Al cap d’un segon, vaig atrapar Stillman i el vaig aferrar pel darrere. Vam caure a terra estrepitosament, grunyint tots dos per la trompada. Jo havia consumit totes les forces i no em quedava alè per defensar-me, estava massa rebentat per lluitar. No vam pronunciar ni una sola paraula. Vam rodolar aferrissadament per la vorera durant uns segons, però llavors ell se’m va desempallegar i ja vaig estar llest. Va començar a atonyinar-me, a clavar-me cops de puny i puntades de peu. Recordo que em vaig voler protegir la cara amb les mans; recordo aquell dolor que m’atordia i la desesperació amb què volia deixar de sentir-lo. Però no devia durar gaire, perquè ja no recordo res més. Stillman em va apallissar fins a deixar-me sense sentits. Recordo que em vaig despertar ajagut a la vorera i que em va estranyar que encara fos de nit, però això és tot. No recordo res més.

Em vaig passar tres dies sense moure’m de l’habitació de l’hotel. El que em dolia més no eren les ferides, sinó el fet que no hagués estat capaç de matar-me. Me’n vaig adonar al segon o tercer dia. En un moment determinat, allà ajagut al llit i mirant els porticons tancats, vaig ser conscient que havia sobreviscut. Sentir-se viu era estrany, gairebé incomprensible. Tenia un dit trencat i els polsos esberlats; només de respirar ja em feia mal tot. Però això, en certa manera, no feia al cas. Era viu, i, com més hi pensava, menys ho entenia. No em podia creure que hagués salvat la pell.

Aquella mateixa nit vaig enviar un telegrama a Sophie dient-li que tornava.





9


Ara ja sóc gairebé al final. Queda una cosa, però això no va passar fins més endavant, fins que van haver passat més anys.

Mentrestant hi va haver moltes dificultats, molts drames, però no crec que formin part de la història que intento d’explicar. Després de tornar a Nova York, Sophie i jo vam viure separats gairebé un any. Ella m’havia deixat per inútil, i hi va haver uns mesos de confusió abans que aconseguís de recuperar-la. Des de la posició estratègica d’aquest moment (maig del 1984), això és l’únic que compta. Al costat d’això, els fets de la meva vida són purament incidentals.

El 23 de febrer de 1981 va néixer el germanet de Ben. Li vam posar Paul, en record de l’avi de Sophie. Al cap d’uns quants mesos (pel juliol) ens en anàvem a viure a l’altra banda de riu, a Brooklyn, on havíem llogat els dos pisos de dalt d’una casa de rajol marró. Pel setembre, Ben va començar a anar al parvulari. Per Nadal vam anar tots a Minnesota, i, quan vam tornar, Paul ja caminava. Ben, que de mica en mica l’havia anat agafant sota la seva protecció, es va atorgar tot el mèrit d’aquell progrés.

De Fanshawe no en parlàvem mai. Era un pacte de silenci entre Sophie i jo, i, com més temps passàvem sense dir res, més ens demostràvem la nostra lleialtat. Quan vaig haver tornat a Stuart Green els diners que m’havia avançat i vaig haver deixat oficialment d’escriure la biografia, només el vam esmentar una vegada. Va ser el dia que vam decidir de tornar a viure junts, i es va plantejar en termes estrictament pràctics. Els llibres i obres de teatre de Fanshawe continuaven produint una bona renda. Si havíem de continuar casats, va dir Sophie, ni pensaments de fer servir els diners per nosaltres. Jo hi vaig estar d’acord. Vam trobar altres maneres de guanyar el que necessitàvem i vam deixar els diners dels drets d’autor en dipòsit, destinats a Ben —i, en conseqüència, també a Paul—. I, finalment, vam contractar un agent literari per portar les gestions relacionades amb l’obra de Fanshawe: fer passos per posar en escena les obres de teatre, negociar reedicions, contractes, el que fes falta. Vam fer tot el que estava al nostre abast. Si Fanshawe encara tenia poder per destruir-nos, seria únicament perquè nosaltres ho voldríem, perquè ens voldríem destruir a nosaltres mateixos. És per això que no em vaig preocupar mai de dir-li la veritat a Sophie: no perquè em fes por, sinó perquè la veritat ja no tenia importància. La nostra força estava en el nostre silenci, i jo no tenia cap intenció de trencar-lo.

Tot i així, jo sabia que la història no s’havia acabat. Ho havia sabut l’últim mes que vaig passar a París, i de mica en mica vaig anar aprenent a acceptar-ho. Només era qüestió de temps abans no passés el que per mi era inevitable, i, més que enganyar-me a mi mateix pensant que podria arribar a alliberar-me de Fanshawe, procurava preparar-m’hi, procurava estar a punt pel que fos. És el poder d’aquest el que fos, penso, el que ha fet la història tan difícil d’explicar. Perquè quan pot passar qualsevol cosa és quan, precisament, les paraules comencen a fallar. La mesura en què Fanshawe s’havia fet inevitable era la mateixa mesura en què havia deixat d’estar present. Vaig aprendre a acceptar-ho. Vaig aprendre a viure amb ell de la mateixa manera que vivia amb la idea de la meva pròpia mort. El mateix Fanshawe no era la mort; però era com la mort, i funcionava com una metàfora de la mort en el meu interior. Si no fos per l’incident de París no ho hauria entès mai. No hi vaig deixar la pell però em va anar just, i va haver-hi un moment, potser més d’un, en què vaig tastar la mort, en què em vaig veure mort. No hi ha cap cura per un xoc d’aquesta mena: una vegada ha passat continua passant sempre, i ho has d’arrossegar tota la vida.

La carta va arribar a començaments de primavera del 1982. Aquesta vegada el mata-segells era de Boston, i el missatge era concís, més urgent que l’altra vegada. «És impossible continuar així», deia. «Hem de parlar. 9 Columbus Square, Boston; 1 d’abril. Això serà el final, t’ho prometo».

Tenia menys d’una setmana per inventar-me una excusa per anar a Boston. Això va resultar més difícil del que hauria d’haver estat. Tot i que continuava no volent que Sophie sabés res (pensant que això era el mínim que podia fer per ella), en certa manera em resistia a dir una altra mentida, encara que no hi hagués altre remei. Van passar dos o tres dies sense que se m’acudís res, i al final vaig inventar una història bastant matussera d’uns papers que havia de consultar a la biblioteca de Harvard. No recordo ni quins papers representava que eren. Em sembla que tenien alguna cosa a veure amb un article que havia d’escriure, però pot ser que m’equivoqui. El que importa és que Sophie no hi va posar cap objecció. Molt bé, va dir, endavant, etcètera. Tinc la sensació que sospitava alguna cosa; però no és més que una sensació, i donar-hi voltes seria perdre el temps. Tendeixo a creure que Sophie no m’ha amagat mai res.

Vaig reservar un seient al primer tren del dia 1 d’abril. El matí que me n’anava, Paul es va despertar una mica abans de les cinc i es va ficar al llit amb nosaltres. Jo em vaig llevar una hora després i vaig sortir silenciosament de l’habitació, fent una petita pausa a la porta per mirar-me Sophie i el nen sota la claror tènue i grisa: aquells dos cossos ajaçats i insensibles als quals jo pertanyia. Ben era a la cuina, ja vestit, menjant un plàtan i fent dibuixos. Vaig preparar uns ous remenats per tots dos i li vaig dir que estava a punt d’agafar el tren cap a Boston. Ell volia saber on era Boston.

—A uns tres-cents quilòmetres d’aquí —vaig dir.

—Tan lluny com l’espai?

—Si fos cap amunt, poc se’n faltaria.

—Crec que hauries d’anar a la lluna. Els coets són millors que els trens.

—Ho faré quan torni. Hi ha vols regulars de Boston a la lluna cada divendres. Reservaré una plaça així que arribi.

—Bé. Així em podràs explicar com és.

—Si puc, et portaré una pedra de la lluna.

—I a Paul?

—També n’hi portaré una.

—No gràcies.

—Què vol dir això?

—No en vull, de pedres de la lluna. Paul es posaria la seva a la boca i s’ennuegaria.

—Doncs què t’agradaria?

—Un elefant.

—A l’espai no n’hi ha, d’elefants.

—Ja ho sé. Però tu no vas a l’espai.

—És veritat.

—I segur que a Boston hi ha elefants.

—Segurament tens raó. Vols un elefant rosa o un elefant blanc?

—Un elefant gris. Un de ben gros i amb moltes arrugues.

—Cap problema. Són els més fàcils de trobar. El voldràs a dins d’una caixa o que te’l porti lligat amb una corretja?

—Penso que hauries de venir assegut a dalt, amb una corona al cap. Com el rei.

—El rei de què?

—El rei dels nens.

—I tinc una reina?

—És clar. La reina és la mama. A ella li agradaria, això. Potser que la despertéssim i l’hi expliquéssim.

—No. M’estimo més donar-li una sorpresa quan torni.

—Bona idea. De totes maneres, tampoc s’ho creuria fins que no ho veiés.

—Exacte. I no volem pas que tingui un desengany, oi? Vull dir si no trobo cap elefant.

—No, no pateixis: el trobaràs.

—Com és que n’estàs tan segur?

—Perquè tu ets el rei. I un rei sempre aconsegueix el que vol.

Va ploure tot el dia, i el cel, quan arribàvem a Providence, amenaçava neu. A Boston em vaig comprar un paraigua i vaig fer els últims tres o quatre quilòmetres a peu. Anant cap al South End, pels carrers foscos i amarats d’una grisor com de pixum, gairebé no vaig veure ningú: un borratxo, un grup d’adolescents, un empleat de la telefònica, dos o tres gossos extraviats. Columbus Square consistia en deu o dotze cases en fila i una illa empedrada que les separava del carrer principal. El número 9 era la casa més atrotinada de totes: tenia quatre plantes com les altres però semblava que amenacés ruïna; l’entrada estava apuntalada amb taulons i la façana de totxo necessitava reparació. Tot i així tenia un aire d’impressionant solidesa, una elegància vuitcentista que sobrevivia a través de les esquerdes. Em vaig imaginar grans habitacions amb sostres alts, còmodes lleixes arran de la finestra balconera, motllures de guix. Però no vaig arribar a veure res de tot això. En realitat no vaig passar del vestíbul.

A la porta hi havia un batall metàl·lic rovellat, una mitja esfera amb un tirador en el centre que, quan el vaig fer girar, va fer un soroll com d’algú que té vòmits: un so apagat i esmorteït, de molt poca potència. Em vaig esperar, però no hi va haver resposta. Vaig tornar a fer girar el timbre però no va venir ningú. Llavors, tocant la porta amb la mà, vaig veure que no era tancada amb clau; la vaig empènyer, vaig fer una pausa i vaig entrar. El vestíbul era buit. A la meva dreta hi havia les escales, amb la seva barana de caoba i els graons de fusta llisa; a la meva esquerra hi havia unes portes tancades, que impedien l’accés al que sens dubte era el saló; davant meu hi havia una altra porta, també tancada, que segurament donava a la cuina. Vaig dubtar un moment, em vaig decidir per les escales i estava a punt de pujar quan vaig sentir un soroll que sortia de darrere les portes dobles: uns lleus copets que van anar seguits d’una veu que no s’entenia. Vaig apartar la vista de les escales i vaig mirar cap a les portes, per si es tornava a sentir aquella veu. No es va sentir res.

Un llarg silenci. Llavors, gairebé en un murmuri, la veu va tornar a parlar.

—Aquí dins —va dir.

Vaig anar cap a les portes i vaig posar l’orella contra l’escletxa que hi havia entremig.

—Ets tu, Fanshawe?

—No facis servir aquest nom —va dir la veu, aquest cop més clarament—. No permetré que facis servir aquest nom.

La boca de la persona de dins estava just a l’altura de la meva orella. Entre nosaltres només hi havia la porta, i estàvem tan a prop que jo sentia com si m’aboquessin les paraules a dins del cap. Era com escoltar el cor d’un home bategant-li a dins del pit, com buscar-li el pols a un cadàver. Va parar d’enraonar, i jo li sentia la respiració que s’esmunyia per l’escletxa.

—Deixa’m entrar —vaig dir—. Obre la porta i deixa’m entrar.

—Això no ho puc fer —va contestar la veu—. Haurem de parlar així.

Vaig agafar el pom de la porta i la vaig sacsejar amb un sentiment de frustració.

—Obre —vaig dir—. Obre, o ensorraré la porta.

—No —va dir la veu—. La porta es queda tancada.

A hores d’ara, jo ja estava convençut que era Fanshawe. Jo volia que fos un impostor, però vaig reconèixer massa coses en aquella veu per creure que pogués ser ningú més.

—Tinc una pistola —va dir— i t’estic apuntant. Si entres per aquesta porta, dispararé.

—No m’ho crec.

—Escolta això —va dir, i llavors vaig sentir que s’apartava de la porta. Al cap d’un segon se sentia un tret, seguit d’un soroll de guix que queia a terra. Mentrestant jo vaig provar de mirar per l’escletxa, esperant entreveure l’habitació, però l’obertura era massa estreta. No podia veure res més que un fil de claror, un sol filament de color gris. Llavors la boca va tornar, i ja no vaig poder veure ni allò.

—Molt bé —vaig dir—, tens una pistola. Però, si no permets que et vegi, com sabré que ets el que dius que ets?

—No he dit qui era.

—Ho diré d’una altra manera: Com puc saber que parlo amb la persona que busco?

—T’hauràs de refiar de mi.

—A aquestes altures, això és l’última cosa que et pots esperar.

—Et dic que sóc la persona que busques. Amb això n’hi hauria d’haver prou. Has vingut al lloc precís, i jo sóc la persona que busques.

—Em pensava que em volies veure. Això és el que deies a la carta.

—Deia que volia parlar amb tu. Hi ha una diferència.

—No filem tan prim.

—Només et recordo el que deia la carta.

—No em provoquis, Fanshawe. Res no em podrà impedir que entri.

De sobte va agafar aire profundament, i vaig sentir una mà que bufetejava la porta amb violència.

—Fanshawe no! —va dir cridant—. Fanshawe no! Mai més!

Vaig deixar passar uns moments: no volia provocar un altre rampell. La boca es va retirar de l’escletxa, i em vaig imaginar que sentia grunys procedents del centre de l’habitació —grunys o sanglots: no sabria dir si era una cosa o l’altra—. Em vaig quedar allà esperant, sense saber què més dir. Al final la boca va tornar, i, després d’una altra llarga pausa, Fanshawe va dir:

—Encara ets aquí?

—Sí.

—Perdona’m, no volia que comencés així.

—Recorda —vaig dir jo— que si sóc aquí és perquè tu m’has demanat que vingués.

—Ja ho sé. I t’agraeixo que hagis vingut.

—No aniria malament que m’expliquessis per què m’has fet venir.

—Després; ara no és d’això, que vull parlar.

—Doncs de què?

—D’altres coses. De les coses que han passat.

—T’escolto.

—Perquè no vull que m’odiïs. Que no ho entens?

—Jo no t’odio. Hi va haver un temps que sí, però ja ho he superat.

—Avui és el meu últim dia, saps? I me n’havia d’assegurar.

—Tot aquest temps has estat aquí?

—Vaig arribar fa dos anys, em sembla.

—I abans d’arribar?

—Anava d’un lloc a l’altre. Aquell home em perseguia, i no em podia estar quiet. Això va fer que m’acostumés a viatjar, que hi agafés una autèntica afició. No era gens el que jo m’havia esperat. El meu projecte havia estat sempre estar-me quiet i deixar passar el temps.

—Estàs parlant de Quinn?

—Sí. Del detectiu privat.

—Et va trobar?

—Dues vegades. Una a Nova York i l’altra al sud.

—I per què va mentir?

—Perquè estava mort de por. Sabia el que li faria si ho deia.

—Doncs va desaparèixer, saps? No en vaig trobar ni rastre.

—És en un lloc o altre. No té importància.

—Com t’ho vas fer per treure-te’l de sobre?

—Vaig capgirar els papers. Ell es pensava que em seguia, però de fet el seguia jo a ell. Em va trobar a Nova York, és clar, però em vaig escapar: li vaig fugir davant dels nassos. Després d’allò, va ser tot com un joc. Jo el feia anar cap a on volia: anava deixant pistes pertot arreu, perquè li fos impossible de no trobar-me. Però jo no parava de vigilar-lo i, quan va arribar el moment, li vaig parar una trampa i hi va caure de ple.

—Molt intel·ligent.

—No. Vaig ser un estúpid. Però no tenia altre remei. O ho feia així o m’enxampaven, i això volia dir que m’haurien tractat com si fos boig. Això feia que em tingués odi a mi mateix. Al capdavall ell només feia la seva feina, i en el fons em sabia greu. El sentiment de llàstima em repugna, sobretot quan el descobreixo en mi mateix.

—I després?

—No sabia segur si el meu truc havia funcionat. Pensava que podia ser que Quinn tornés a buscar-me. De manera que vaig continuar movent-me, encara que no fos necessari. D’aquesta manera vaig perdre aproximadament un any.

—On vas anar?

—Al sud, al sud-oest. Volia estar-me en un lloc on fes calor. Viatjava a peu, dormia al ras, procurava anar on no hi hagués gaire gent. És un país enorme, saps? Absolutament desconcertant. Una vegada em vaig passar uns dos mesos al desert. Més endavant vaig viure en una cabanya als límits d’una reserva hopi, a Arizona. Els indis van celebrar un consell de tribu abans de donar-me l’autorització per estar-m’hi.

—T’ho inventes.

—No et demano que t’ho creguis. Jo t’explico la història i prou. En pots pensar el que vulguis.

—I després?

—Em trobava a New Mexico. Un dia vaig entrar en una casa de menjars de la carretera per fer una queixalada, i algú havia deixat un diari al taulell. El vaig agafar i el vaig llegir. Va ser llavors quan vaig saber que s’havia publicat un llibre meu.

—Vas tenir una sorpresa?

—Jo no en diria sorpresa.

—Doncs què?

—No ho sé. Indignació, potser. Desconcert.

—No ho entenc.

—Em va indignar perquè el llibre era una porqueria.

—Els escriptors no saben mai jutjar la seva obra.

—No, el llibre era una porqueria, creu-me. Tot el que vaig fer era una porqueria.

—Doncs per què no ho vas destruir?

—Hi estava massa lligat. Però això no vol dir que fos bo. Una criatura està lligada a la seva caca, però ningú l’atabala. És cosa seva i llestos.

—Doncs per què vas fer comprometre Sophie a ensenyar-me la teva obra?

—Perquè quedés tranquil·la. Però tu ja ho sabies. T’ho vas imaginar fa molt de temps. Això era una excusa. El meu autèntic objectiu era trobar-li un nou marit.

—I va resultar.

—Home, per força. No vaig triar qualsevol.

—I els manuscrits?

—Em pensava que els hauries llençat. No se’m va acudir mai que ningú es pogués prendre aquella obra seriosament.

—I què vas fer després d’haver llegit que havien publicat el llibre?

—Vaig tornar a Nova York. És absurd però estava una mica confós, ja no era capaç de pensar amb claredat. El llibre em va deixar atrapat en el que havia fet, saps?, i m’hi vaig haver de tornar a barallar. Una vegada van haver publicat el llibre, jo ja no podia tornar enrere.

—Jo em pensava que eres mort.

—Això és el que convenia que pensessis. Si més no, em demostrava que Quinn ja havia deixat de ser un problema. Però aquest nou problema era molt pitjor. I va ser llavors quan et vaig escriure la carta.

—Vas ser molt cruel, de fer-ho.

—Estava ressentit amb tu. Volia que sofrissis, que visquessis arrossegant les mateixes coses que jo havia d’arrossegar. Així que la vaig haver tirada a la bústia me’n vaig penedir.

—Massa tard.

—Sí. Massa tard.

—Quant temps t’hi vas estar, a Nova York?

—No ho sé. Sis o vuit mesos, em sembla.

—De què vivies? D’on treies els diners per viure?

—Robava coses.

—Per què no dius la veritat?

—Faig el que puc. Us observava a tu, a Sophie i a la criatura. Llavors hi va haver un temps que inclús vaig acampar davant de casa vostra. Dues o tres setmanes, o potser un mes. Us seguia a tot arreu on anàveu. Un parell de vegades vam topar pel carrer i tot, et vaig mirar directe als ulls. Però tu no te’n vas adonar. Era fantàstic: no em podies veure.

—Tot això t’ho inventes.

—Deu ser que ja no m’assemblo gens al d’abans.

—Ningú canvia tant com això.

—Em sembla que ningú em podria reconèixer. Però això per tu va ser una sort. Si hagués passat res, segurament t’hauria matat. Tot aquell temps a Nova York vaig estar ple de pensaments assassins. Mala cosa. Vaig estar molt a punt de fer un disbarat.

—I què t’ho va impedir?

—Vaig tenir prou valor per anar-me’n.

—Molt noble per part teva.

—No intento defensar-me. Només t’explico la història.

—I després què?

—Em vaig tornar a embarcar. Encara tenia el carnet de mariner mercant, i me’n vaig anar amb un transportador grec. Va ser repugnant, autènticament repulsiu del començament fins al final. Però m’ho mereixia; era exactament el que volia. El barco va anar a tot arreu: a l’Índia, al Japó, per tot el món. No vaig desembarcar ni una sola vegada. Cada vegada que arribàvem a un port, baixava a la meva cabina i em tancava a dins. Vaig passar dos anys així, sense veure res, sense fer res, vivint com un mort.

—Mentre jo intentava escriure la història de la teva vida.

—Això és el que feies?

—Això semblava.

—Una gran equivocació.

—No cal que m’ho diguis. Ja ho vaig descobrir jo mateix.

—Un dia el barco va arribar a Boston, i jo vaig decidir desembarcar. Havia estalviat una enorme quantitat de diners, més que suficients per comprar aquesta casa. Des de llavors que sóc aquí.

—Quin nom has fet servir?

—Henry Dark. Però ningú no sap qui sóc. No surto mai. Hi ha una dona que ve dos cops per setmana i em porta el que necessito, però no la veig mai. Li deixo una nota al peu de les escales, juntament amb els diners que li dec. És un tracte senzill i efectiu. Tu ets la primera persona amb qui enraono des de fa dos anys.

—No has pensat mai que estàs malament del cap?

—Ja sé que a tu et fa aquesta impressió, però creu-me: no ho estic. No vull ni gastar saliva parlant-ne. El que necessito jo és molt diferent del que necessita l’altra gent.

—No és una mica gran, aquesta casa, per una persona?

—Massa. No he passat de la planta baixa des del dia que vaig arribar.

—Doncs així per què la vas comprar?

—Valia una misèria. I em va agradar el nom del carrer. Em va atraure.

—Columbus Square?

—Sí.

—No et segueixo.

—Em va semblar un bon presagi. Tornar a Amèrica i trobar una casa en un carrer que porta el nom de Colom. Tot plegat tenia una certa lògica.

—I aquí és on penses morir.

—Exacte.

—A la primera carta parlaves de set anys. Encara te’n queda un.

—Ja m’he demostrat el que volia. No hi ha cap necessitat de continuar. Ja en tinc prou.

—M’has demanat que vingués aquí perquè pensaves que jo et podia aturar?

—No. En absolut. No n’espero res, de tu.

—Doncs així què vols?

—Tinc algunes coses per donar-te. En un moment determinat em vaig adonar que t’havia de donar una explicació pel que havia fet. O almenys intentar-ho. M’he passat els últims sis mesos provant de deixar-ho escrit.

—Em pensava que havies deixat d’escriure per sempre.

—Això és diferent. No té cap relació amb el que feia.

—On és?

—Darrere teu. Al terra de l’armari de sota l’escala. Un bloc vermell.

Em vaig girar, vaig obrir la porta de l’armari i vaig agafar el bloc. Era un bloc espiral dels més corrents, de dues-centes pàgines ratllades. Vaig donar una ràpida mirada al contingut i vaig veure que totes les pàgines eren plenes: la mateixa cal·ligrafia familiar, la mateixa tinta negra, les mateixes lletres petites. Em vaig aixecar i vaig tornar a l’escletxa d’entremig de les portes.

—I ara què? —vaig preguntar.

—Emporta-t’ho a casa. Llegeix-ho.

—I si no puc?

—Doncs guarda-ho pel nen. Pot ser que ho vulgui veure quan sigui gran.

—No crec que tinguis cap dret a demanar això.

—És el meu fill.

—No: és meu.

—No insistiré. Llegeix-ho tu, doncs. De fet va dirigit a tu.

—I Sophie?

—No. Ella no ho pot saber.

—Això és l’única cosa que no entendré mai.

—Sophie?

—Com vas poder deixar-la d’aquella manera. Què t’havia fet?

—Res. No va ser culpa d’ella. A hores d’ara ja ho deus saber. Només que jo no estava fet per viure com l’altra gent.

—Doncs com?

—El bloc ho explica tot. Qualsevol cosa que digues ara distorsionaria la veritat.

—Hi ha res més?

—No, no ho crec. Suposo que ja hem arribat al final.

—No crec que et vegis amb cor de matar-me. Si ara mateix tirés la porta a terra, tu no reaccionaries.

—No ho provis. Moriries per res.

—Et prendria la pistola i et deixaria esterracat.

—Seria perdre el temps. Jo ja sóc mort. Fa hores que m’he pres un verí.

—No m’ho crec.

—Tu no pots saber el que és veritat i el que no ho és. No ho sabràs mai.

—Avisaré la policia. Tiraran la porta a terra i et duran arrossegant cap a l’hospital.

—El més mínim soroll a la porta, i em clavo una bala al cap. No pots guanyar de cap manera.

—Tant et tempta la mort?

—Fa tant de temps que visc amb la mort, que és l’única cosa que em queda.

Jo ja no sabia què dir. Fanshawe m’havia desarmat, i, mentre el sentia respirar a l’altra banda de la porta, em va semblar com si em xuclessin la vida.

—Ets un estúpid —vaig dir, incapaç de pensar en res més—. Ets un estúpid, i et mereixes morir. —Llavors, aclaparat per la meva pròpia debilitat i estupidesa, vaig començar a picar a la porta com una criatura, a punt de plorar.

—Ara val més que te’n vagis —va dir Fanshawe—. No té cap sentit que ho anem allargant.

—No me’n vull anar —vaig dir jo—. Encara ens queden coses de què parlar.

—No. S’ha acabat. Agafa el bloc i torna a Nova York. És tot el que et demano.

Jo estava tan extenuat que per un moment vaig pensar que anava a caure. Em vaig aferrar al pom de la porta per apuntalar-me, amb el cap que se m’anava enterbolint, fent esforços per no perdre els sentits. Després d’això, no recordo res del que va passar. Em vaig trobar a fora, davant de la casa, amb el paraigua en una mà i el bloc vermell a l’altra. Havia parat de ploure, però l’aire encara era fred i em sentia la humitat als pulmons. Vaig veure un enorme camió que avançava estrepitosament entre el trànsit, i vaig anar seguint el traç dels seus llums vermells fins a perdre’l de vista. Quan vaig mirar amunt vaig veure que gairebé era fosc. Em vaig posar a caminar allunyant-me de la casa, posant mecànicament un peu davant de l’altre, incapaç de concentrar-me i de pensar on anava. Em sembla que vaig caure un parell de vegades. Recordo que en un moment donat em vaig posar en una cantonada per si trobava un taxi, però no en va parar cap. Uns quants minuts més tard el paraigua em relliscava de la mà i queia en un bassal. No vaig tenir esma de collir-lo.

Quan vaig arribar a l’estació sud eren poc més de les set. Feia un quart que havia sortit un tren cap a Nova York, i no n’hi havia cap més fins a dos quarts de nou. Em vaig asseure en un dels bancs de fusta amb el bloc vermell a la falda. Arribaven uns quants viatgers de rodalies ressagats; un mosso avançava lentament, passant la baieta pel terra de marbre; darrere meu vaig sentir dos homes que parlaven dels Red Sox. Després de deu minuts d’aguantar-me, vaig acabar obrint el bloc. Vaig llegir sense parar durant gairebé una hora, passant fulls endavant i endarrere, provant de treure l’entrellat del que Fanshawe havia escrit. Si no dic res del que hi vaig trobar és perquè vaig entendre molt poca cosa. Totes les paraules m’eren familiars, i en canvi semblaven combinades d’una manera estranya, com si el seu objectiu final fos anul·lar-se mútuament. No se m’acut cap altra manera d’expressar-ho. Cada frase esborrava la frase anterior, cada paràgraf feia impossible el paràgraf següent. És curiós, per tant, que la sensació que m’ha quedat d’aquest bloc sigui d’una gran lucidesa. És com si Fanshawe sabés que la seva obra final havia de subvertir qualsevol expectativa que jo en tingués. No eren les paraules d’un home que es penedeix de res. Havia contestat la pregunta fent una altra pregunta, i per tant tot quedava obert, inacabat, per tornar a començar. Em vaig perdre després de la primera paraula, i a partir d’allà l’únic que podia fer era tirar endavant a les palpentes, vacil·lant enmig de la foscor, encegat pel llibre que anava dirigit a mi. I tot i així, sota aquella confusió, notava que hi havia alguna cosa massa rumiada, massa perfecta, com si al final l’únic que ell havia desitjat de debò fos fracassar, ni que fos fins a l’extrem de decebre’s a si mateix. Però podia ser que m’equivoqués. En aquells moments no estava precisament en condicions de llegir res, i el meu judici és segurament parcial. Jo era allà, vaig llegir aquelles paraules amb els meus propis ulls, i tanmateix em resulta difícil de confiar en el que estic dient.

Vaig sortir a l’andana uns quants minuts abans de l’hora. Tornava a ploure, i davant meu veia el baf de l’alè que em sortia de la boca en petites ràfegues. Vaig estripar els fulls del bloc un per un, els vaig anar rebregant amb la mà i els vaig llençar en una paperera de l’andana. Llençava l’últim full just al moment en què arribava el tren.





PAUL AUSTER (Newark, Nova Jersey, EUA, 3 de febrer de 1947) és novel·lista, poeta, guionista i director de cinema. Està considerat com un dels més grans autors nord-americans contemporanis, destacant per obres tan conegudes com La trilogia de Nova York.

Auster va estudiar a Columbia i després de llicenciar en literatura s’instal·là a París, on va treballar com a traductor fins a la seva tornada a Estats Units el 1974. Establert a Brooklyn des de llavors, Auster es va dedicar a la literatura després de l’èxit aconseguit per les seves novel·les Ciutat de vidre, Fantasmes i L’habitació tancada, que conformen la La trilogia de Nova York (1985). Combina temes propers a la filosofia i l’existencialisme amb trames de vegades properes al realisme màgic amb resultats que l’han portat a aconseguir nombrosos èxits, com El país de les últimes coses (1985), El Palau de la Lluna (1989) o Leviatan (1992), entre d’altres. A més, Auster sempre ha sentit una especial predilecció pel món del cinema, sent l’autor de guions com La música de l’atzar (1993), Smoke (1995), Blue in the Face (1995), Lulu on the Bridge (1998) o La vida interior de Martin Frost (2007), entre d’altres, alguns els quals ha arribat a dirigir.

Al llarg de la seva carrera literària, Paul Auster ha rebut nombrosos guardons, entre els quals caldria destacar el Premi Médicis, l’Ordre de les Arts i les Lletres de França o el Príncep d’Astúries de les Lletres.





