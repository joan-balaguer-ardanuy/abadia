Jacint Verdaguer, mossèn Cinto (1845-1902), és conegut, sobretot, com a poeta: L’Atlàntida, Canigó, Montserrat, Eucarístiques, Flors del Calvari… La popularitat de la seva obra, així com l’atenció, algun cop malaltissa, envers la seva dramàtica aventura personal, han ajudat potser a menystenir un altre aspecte de la seva obra: el folklore, la prosa en general, les narracions entre ingènues i fantàstiques, veritables peces meravelloses d’un llenguatge que acabava de rescatar de la buidor jocfloralesca de la primera Renaixença.





Contes extraordinaris





Jacint Verdaguer


Selecció i presentació de Miquel Desclot



ePUB v2.0

hogol 15.12.12





Títol original: Contes extraordinaris

Jacint Verdaguer, 1979

Selecció i presentació de Miquel Desclot

Edició digital: hogol (v1.0)

Segona edició: Epubqüest (v2.0)

ePUBCat base r1.3





BREU NOTÍCIA SOBRE JACINT VERDAGUER


per Miquel Desclot

Una prèvia

És indubtable que tenim un deute amb l’escriptor Jacint Verdaguer. No crec que ningú s’atreveixi a negar-li una significació històrica en la nostra literatura. Ara bé, després d’aquesta premissa diguem-ne axiomàtica, es fan inevitables una colla d’interrogants: Quanta gent continua llegint Jacint Verdaguer? Quina incidència té l’obra verdagueriana entre nosaltres, catalans de 1980? Hi reconeixem algun altre valor que no sigui el purament històric?

Aquestes preguntes, que potser més d’un estudiós considerarà sacrílegues i absurdes, resulten ineludibles per a un lector modern que, poc o molt, ha pogut alliberar-se, se suposa, del provincianisme tronat de la nostra cultura vuitcentista. Es fa difícil d’oblidar que quan l’autor de les Flors de Maria apareix a l’escenari, l’autor de Les Flors del Mal ja n’era fora. I no menys difícil de passar per alt que mentre Baudelaire continua exercint una atracció vivíssima, Verdaguer només aconsegueix d’excitar una curiositat gairebé arqueològica. (Només cal recordar les paraules de Joaquim Folguera, aparegudes l’any 1919: «Viuen encara alguns homes del seu temps, i no obstant ens sembla que ell fou ja de segles enrere»).

No pretenc pas de minimitzar Verdaguer, sinó de mirar-me’l fredament i de sospesar-lo amb unes balances desapassionades. Ni tampoc vull donar cap resposta a les preguntes formulades més amunt: no n’és aquest lloc ni jo la persona per fer-ho. Només intento de proposar una reflexió que ens permeti de mirar amb prevenció els tòpics polsosos que circulen sobre ell. Alguna hora (confiem que no hàgim d’esperar gaires segles) disposarem d’una valoració moderna i seriosa sobre l’obra de Verdaguer (no sobre la seva llegenda), i llavors haurem començat a saldar el deute que hi puguem tenir.

Perquè és cert que s’ha escrit moltíssim entorn de Verdaguer, però, en canvi, no tenim cap estudi global i passablement definitiu sobre la seva obra (i això mateix és un símptoma de l’interès més aviat extraliterari que és capaç de desvetllar-nos). Ni tan sols en tenim una edició crítica (cosa no gens estranya, tot s’ha de dir, en un país on amb prou feines se’n fa cap). I, tanmateix, ara que n’estem distanciats de gairebé un segle, potser començaria a ser l’hora de fer-ne una avaluació seriosa i objectiva, deixant de banda la nosa de la seva llegenda i el seu mite.

Repeteixo que amb aquesta prèvia no tinc la presumpció de creure, o de fer creure, que renovo en absolut la visió de Verdaguer. Ni de bon tros: aquesta és feina dels crítics. Jo tracto, tan sols, d’advertir el lector poc bregat en qüestions d’història literària —a qui va adreçada, en realitat, aquesta edició— sobre un problema que honradament no es podia esquivar: la pervivència actual de l’obra de Verdaguer.

L’època de Verdaguer

Verdaguer neix en un moment en què Catalunya s’està forjant la seva renaixença cultural: tot just feia dotze anys, el 1833, que havia aparegut l’Oda a la Pàtria d’Aribau, considerada com el primer signe extern oficial de la Renaixença.

A causa de la progressiva industrialització, una nova classe havia anat agafant entitat veritable: la burgesia. I aquesta classe, desperta i dinàmica, immersa inconscientment en els corrents europeus del Romanticisme, comença a restaurar, gairebé sense adonar-se’n, la cultura que durant els segles de decadència es pot dir que només havia sobreviscut en les manifestacions populars. La resurrecció és lenta i duta en pla d’aficionats (Rubió i Ors, per exemple: «Lo gayter del Llobregat»), però cada cop n’hi ha més, d’aquests aficionats, i el moviment comença a cristal·litzar en institucions. Així, el 1859 es restauren els Jocs Florals de Barcelona, i els lletraferits del país, enduts per un entusiasme força provincià, hi concorren un any darrere l’altre. És la constitució d’un planter de futurs escriptors. Entre ells, Verdaguer, que el 1865 ja hi obté un premi.

La data de 1859 ens pot servir per marcar l’inici d’una segona onada en la Renaixença: una etapa de consolidació. És simptomàtic, per exemple, que Milà i Fontanals, que de primer es mirava de mal ull el fenomen de la Renaixença, sigui un dels promotors de la restauració dels Jocs Florals. El mateix Milà seria un símbol d’aquesta segona etapa. La Renaixença comença a ser un fenomen seriós i estudiosos tan conspicus com Manuel Milà i Fontanals o Marià Aguiló hi treballen sense reticències. I és gràcies a aquesta transformació que el catalanisme literari serà una realitat i es prolongarà fins als nostres dies, en una literatura europea normal. L’obra de Milà i Fontanals i la d’Aguiló són decisives en aquest procés: Milà inicia la recuperació del cabal de la poesia popular i ell mateix compon els seus poemes segons la saviesa tradicional; Aguiló desplega una vasta feina de recuperació de la llengua que serà transcendental i, també, compon els seus poemes amb una gravetat que fa pensar en els clàssics. És important de fer constar la influència que aquests dos prohoms van exercir sobre Verdaguer: Mossèn Cinto no hauria estat el que va ser, si ells dos no li haguessin desbrossat el camí amb el seu treball científic i amb els seus consells i fins amb la seva amistat. Verdaguer és el poeta en qui es projecten totes les il·lusions i tots els guanys de la generació precursora.

El fenomen de la Renaixença és bastant un producte barceloní, pel fet que la burgesia ha pres forma a Barcelona, però no s’han de simplificar les coses. Sense anar més lluny, a Vic, a redós del seminari, es constitueix un nucli cultural molt diferent del nucli barceloní. Cal entendre que Vic era —i és— una ciutat agrària i episcopal i, per tant, conservadora, levítica i tancada. La Renaixença vigatana havia de ser, doncs, necessàriament distinta de la barcelonina. La cultura de seminari hi havia de pesar d’una manera fatal.

És en aquest context vigatà on es forma Verdaguer (recordem la seva important participació a les Esbartades —reunions literàries del grup L’Esbart de Vic— dels anys 1867, 1868 i 1869).

Tot i així, Verdaguer fa de pont entre el nucli de Vic i el nucli de Barcelona, i podem afirmar amb fonament que pertany a tots dos.

Quan Verdaguer irromp en la nostra literatura amb L’Atlàntida, l’any 1877, ja s’ha produït la restauració de la monarquia borbònica, després de l’intent frustrat de República. Això ha fet canviar tant els plantejaments socials (la burgesia se sent consolidada, segura i expansiva) com els plantejaments estètics: es comença a des­envolupar el germen d’una renovació, o sigui, la introducció del positivisme i la penetració del naturalisme. Però Verdaguer, tot i que és contemporani d’aquests canvis inicials, és fill dels Jocs Florals i hi resulta impermeable. Més aviat advers i tot. Així, Verdaguer viu d’esquena a les primeres manifestacions més o menys europees de la nostra literatura (Narcís Oller, Àngel Guimerà, etc).

Sobre el paper del poeta en aquesta societat, Molas escriu: «Les relacions del poeta amb la nova societat industrial havien estat, eren, més aviat precàries a tot Europa, d’ençà que el primer havia perdut el seu rol de profeta i de conductor. (…) Tot plegat féu que el poeta, en renunciar al seu paper, diguem-ne, político-social, trobar-se ofegat per les exigències econòmiques del medi ambient i, per últim, creure’s segur del seu valor artístic, trenqués amb la societat on es realitzava i que, a poc a poc, es tanqués en ell mateix. (…) Un poeta-clau d’aquest període, Verdaguer, fou qui l’encarnà d’una manera més escandalosa. Però ja fou a la dècada dels 90. En efecte: Verdaguer fou cotitzat i, per la seva doble condició de sacerdot i de gran poeta, aviciat per la burgesia que no dubtà d’encoratjar les seves efusions espirituals i literàries. Ara: quan el poeta, per les raons que sigui, dugué les primeres a les darreres conseqüències, tots els qui fins aquell moment l’havien protegit el condemnaren i, a la curta o a la llarga, l’abandonaren. Aleshores, el poeta, fidel a la seva veritat personal, es rebel·là contra les jerarquies eclesiàstiques i socials, exposà a la publicitat el drama i, tot seguit, aquest es tenyí de matisos, anava a dir, polítics. O, si més no, ideològics. La revolta particular de Verdaguer havia esdevingut un fet general que polaritzà les lluites sordes que minaven, subterràniament, la Restauració».

Quan mor Verdaguer, el canvi iniciat amb la Restauració ha derivat en un moviment d’arrel romàntica, que Verdaguer també ignora: el Modernisme.

La vida de Jacint Verdaguer

La història literària ha comès, amb Jacint Verdaguer, l’error més clàssic d’aquesta disciplina: ocupar-se de la seva vida més que no pas de la seva obra. S’ha escrit molt i molt sobre la vida de Verdaguer. En canvi, sobre la seva obra només s’han escrit monografies (nombroses, això sí) sobre aspectes parcials. Hi ha excepcions, per descomptat (i la més il·lustre és el pròleg de Carles Riba a una seva antologia verdagueriana, apareguda el 1923). L’interès desmesurat per la seva biografia s’explica per la llegenda que es va congriar entorn de la figura de Mossèn Cinto, i aquest mateix interès és el que més bé ha contribuït a fer-la créixer. Però mirarem de deixar-la de banda i d’agafar les dades biogràfiques essencials.

Jacint Verdaguer i Santaló va néixer a Folgueroles, a la Plana de Vic, el 17 de maig de 1845, d’una família de pagesos. Després d’uns primers estudis molt sumaris va decidir d’emprendre la carrera eclesiàstica, que per a un pagès era aleshores l’únic accés a la cultura. Mentrestant, es va llogar de mosso a la masia de Can Tona, de manera que l’estudiant no desplaçava el pagès. Ben aviat, aquell pagès estudiant va manifestar la seva vocació poètica. Si als quinze anys ja col·laborava en el naixement de l’embrió de l’Esbart de Vic, als vint era premiat als Jocs Florals de Barcelona per dues composicions. En anar a recollir el premi, vestit de pagès de la Plana de Vic, Verdaguer entrava oficialment a la història de la nostra literatura. Un cop ordenat sacerdot, exerceix el càrrec de vicari a Vinyoles d’Orís. El 1874 passa a exercir el càrrec de capellà de la Companyia Transatlàntica, que li ofereix el Marquès de Comillas perquè la seva salut delicada pugui gaudir dels aires marítims. Quan, al cap de pocs anys, deixa aquesta ocupació, passa a fer d’almoiner del Marquès, que figurava com a protector seu, i amb qui va estar dinou anys. A partir d’aquest moment es comença a congriar la llavor de la llegenda negra verdagueriana. Mossèn Cinto, home de valors absoluts, incapaç del matís, començarà a trobar-se enfrontat amb una societat que li haurà d’anar fent la vida francament difícil: a causa de la seva ingenuïtat i també de les maquinacions més mesquines i provincianes, Verdaguer acaba topant durament amb els seus protectors i amb l’autoritat eclesiàstica. Els problemes van començar, si fa no fa, després de Canigó, a mitja dècada dels vuitanta, però és a partir de 1890 que la situació va esdevenint progressivament insostenible. Com més intenta de redreçar-se més s’hi enfanga. Calúmnies, malvolences, enveges i petiteses van ajuntant-se per organitzar una autèntica persecució contra ell, amb intervenció fins i tot de la policia. Les acusacions que van caient damunt seu són de tota mena (algunes de ben fonamentades, val a dir-ho, i d’altres no): exorcismes, espiritismes, manies demoníaques, demència, malversació i robatori dels diners del marquès, intrusió en els assumptes conjugals dels marquesos, etcètera. Però, és clar, fa de mal dir, ara com ara, on comença i on acaba la veritat de la llegenda, i d’altra banda tampoc ens importa gaire. Tan­mateix, caldrà que, una hora o altra, la gent experta es decideixi a clarificar-ho tot d’una vegada, llevant la crosta que emmascara la biografia verdagueriana. Deixem-ho, doncs. El cas és que, orquestrat o no, Verdaguer arriba a significar un escàndol dins la societat barcelonina. I aleshores, el 1893, l’autoritat eclesiàstica el reclou a La Gleva. Però al cap de dos anys l’home decideix de trencar la prescripció i retornar a Barcelona, on comença a publicar els patètics articles reunits sota el títol En defensa pròpia, que encara ara ens impressionen en la seva esqueixada humanitat ingènua i desprevinguda. Aquesta demostració d’independència va significar-li la suspensió de les llicències sacerdotals i, en un home com ell, un autèntic suplici i el camí cap al final. El 1898, però, arran d’un viatge de Mossèn Cinto a Madrid, es va resoldre misteriosament el seu problema i li van retornar les llicències. Si no ens n’importen els detalls, el que sí ens cal considerar és el fet que Verdaguer entra en ostensible col·lisió amb la seva societat d’una manera greu. Per a ell en resultarà tant, de greu, que en sortirà físicament vençut: el 10 de juny de 1902, a la vil·la Joana de Vallvidrera, la tuberculosi acaba amb el sofriment personal de l’escriptor i reforça, en conseqüència, el mite naixent.

Tres dies més tard, la gent es va abocar a l’enterrament d’una manera insòlita, en una manifestació impressionant de dol popular.

La seva obra

L’obra verdagueriana fa de molt bon resumir, per la seva escassa complexitat. Pel que fa a la poesia, Verdaguer va seguir dos camins diferents: el de la poesia narrativa i el de la poesia lírica. Amb la poesia narrativa va cantar, sobretot, el tema de la pàtria, i amb la poesia lírica va cantar, gairebé exclusivament, el tema de la fe religiosa. Ara bé: aquesta simplificació de l’obra poètica verdagueriana és, com tots els esquemes, esguerrada i cadavèrica, però ja ens serveix per fer-nos, d’entrada, una idea sintètica del que hi podrem trobar. Verdaguer, efectivament, en la seva abundosa producció, només aborda dos temes exclusius. Cosa que el fa, naturalment, monòton i repetitiu: la seva obra és un bloc de pedra feixuc, sense fissures.

Els principals exponents de la primera via són L’Atlàntida (1877) i Canigó (1886), que més avall ens ocuparan amb una mica de detall. Però també Montserrat (1889) que recull, de fet, dos llibres: Cançons de Montserrat (1880) i Llegenda de Montserrat (1880), amb peces tan conegudes com «Don Jaume en Sant Jeroni» o l’arromançada «Llegenda de Montserrat».

Els títols de la segona via són: Idil·lis i Cants místics (1879), Caritat (1885), Càntics (1889), Jesús Infant (1890-1893), Veus del Bon Pastor (1894), Roser de tot l’any (1894), Flors del Calvari (1896), Flors de Maria (1902), Al Cel (1903) i Eucarístiques (1904). La sola llista dels títols ja és prou eloqüent sobre la temàtica verdagueriana.

Hi ha encara alguns volums que vénen a destarotar l’esquema d’ús privat on hem dividit, com en un vulgar manual, l’obra poètica verdagueriana (cosa que, per fortuna, ocorre amb totes les generalitzacions de mestre tites). És a dir: Pàtria (1888), Aires del Montseny (1901) i Barcelonines (aparegut per primera vegada el 1903 dins Corpus Christi, junt amb Eucarístiques), que recullen l’aspecte menys èpic de la seva veu patriòtica; Jovenívoles (aplegades en volum l’any 1925), que recull el seus primers poemes, d’índole narrativa, i on ens sorprèn l’única aparició del tema de l’amor terrenal en la seva obra. I, encara, Lo somni de Sant Joan (1882), Sant Francesc (1895) i Santa Eulària (1899), on el tema religiós es resol pel camí de la pura narració versificada.

Pel que fa a la prosa, Verdaguer es va revelar com a esplèndid periodista literari i com a apreciable narrador d’històries populars. En el primer vessant cal remarcar el llibre En defensa pròpia (1895), amb els articles que va anar publicant a la premsa, en plena crisi personal, a tall de defensa de la seva postura, i els dos llibres de viatges: Excursions i viatges (1887), amb les cròniques de diverses excursions pel país i d’algun viatge enllà de les fronteres, i Dietari d’un pelegrí a Terra Santa (1889), amb la crònica del viatge que va fer al Pròxim Orient. En el segon vessant, per acabar, cal recordar el seu recull de Rondalles (1905), amb material aplegat entre la gent del país.

L’Atlàntida i Canigó

És un fet que la fama literària de Verdaguer prové, sobretot, de les seves dues obres més ambicioses: L’Atlàntida i Canigó. Encara avui, que no ens semblen tan sublims ni immarcescibles com als seus contemporanis, ens sorprenen per la seva vigorosa empenta i l’ambició desfermada: són les proves més evidents, per si calien, de les abundants facultats creadores de Verdaguer. No cal dir, doncs, si devien causar impressió en el seu temps, en què el panorama literari del país era francament depauperat i irrisori. El mateix Verdaguer, al pròleg a la segona edició del poema, sembla meravellar-se’n: «Era en les primeres volades de ma jovenesa, i per lo tant més perdonable, quan, poc satisfet de mes cançons i corrandes, gosí posar les mans en aqueixa obra, arraconat com vivia en un mas de la Plana de Vic, sens haver vist més terra que la que s’obira des d’un merlet de les serralades que l’enrotllen, i coneixent la mar com si sols l’hagués vista pintada; mes això i mon poc seny em posaren la ploma a les mans: altrament mai m’hi hauria arriscat. Mon apartament dels grans centres i ma falta d’experiència literària, i, més que res, l’espectacle sempre nou de la naturalesa, que amb les coses més petites dóna imatge de les coses més grans, em feren prendre el vol a la bona de Déu, sense adonar-me del poc delit de mes ales. (…) Cent vegades volguí recular, com qui entra en una balma esglaiadora d’on ningú ha escandallat els abismes; cent vegades deixí caure defallit el món de mes pobres inspiracions rostos avall, i altres cent vegades, com Sísif, torní a pujar vers l’alterosa cima el feixuc pes tan mal amidat a mes espatlles de poeta».

L’Atlàntida, llargament gestada i escrita, va obtenir Premi Extraordinari als Jocs Florals de Barcelona de 1877, i es va publicar l’any següent, amb tota l’atenció que una novetat tan poc comuna havia de despertar en l’escàs públic d’aquell temps.

L’Atlàntida consisteix en un llarg poema presumptament èpic, dividit en una desena de cants, on es narra la història apocalíptica de l’hipotètic continent de l’Atlàntida, submergit sota les aigües de l’Oceà per designi exterminador dels déus. A diferència de les grans epopeies de la literatura universal (l’Odissea, per exemple, o bé l’Eneida, que sabem que Verdaguer llegia amb especial interès), L’Atlàntida és un fris de personatges que no arriben a prendre cos. L’esplèndida presència humana d’Ulisses a l’Odissea, per exemple, no té res a veure amb els personatges freds i esvaïts de L’Atlàntida. Manuel de Montoliu va subratllar, com a defecte cabdal del poema, la manca de veritable heroi. També Marià Manent va remarcar aquesta característica tan poc èpica del poema verdaguerià i notava, amb tot encert, que «el realisme amb què els poetes èpics descriuen, a més de les grans gestes, les senzilles accions de cada dia: el menjar, el cenyir-se les armes, la construcció d’un llagut, no es troba en L’Atlàntida. L’acció dels seus herois és massa ràpida; llurs fabuloses gestes, sense el suport realista que és el secret de les grans epopeies, no s’imposen a la imaginació. Ben mirat, els veritables protagonistes de L’Atlàntida són el foc, el tumult de les mars, la Terra esberlada». Al poema verdaguerià, certament, el món és vague i distant i fa pensar més en un llibre d’història que no pas en un llibre de ficció. Els protagonistes, com diu Manent, són els cataclismes i les catàstrofes de la Natura.

I potser l’error més greu és que Verdaguer no s’hi va servir d’una mitologia autòctona viva —o semiviva—, sinó que va extreure el seu material de velles cròniques erudites, barrejant a la babalà la tradició grega amb la tradició bíblica, la tradició egípcia amb la tradició de l’Europa renaixentista…, tot plegat sense arribar a formar una massa homogènia ni convincent. Els personatges, doncs, havien de ser gairebé fatalment de cartró pedra. Només un gran geni universal hauria pogut assimilar i transcendir tota aquesta confusa barreja. Verdaguer, tanmateix, es va quedar a mig camí.

A aquesta impressió de terbolesa i vaguetat hi contribueix no pas poc el deler malaltís de descriure: les descripcions allargassades i inacabables interrompen, amb poca fortuna, el curs narratiu del poema. I és que Verdaguer, home de panorames, era un gran talent descriptivista. I abusava d’aquestes seves facultats en un context on més valia relat que no descripció.

Però L’Atlàntida ens sorprèn, de tant en tant, amb la pura nota lírica inesperada, com és ara el cas de la deliciosa «Balada de Mallorca». I, paradoxalment, aquestes notes líriques constitueixen els millors moments de l’epopeia.

Però, sense cap mena de dubte, el valor més transcendent i perdurable del poema rau en l’estil que hi desplega l’autor. Es pot ben dir que a L’Atlàntida, Verdaguer ressuscita, ell tot sol, la gran llengua literària que havíem perdut amb la decadència. El pagès que hi havia en ell hi aporta tot el cabal i l’instint lingüístic de qui ha viscut sempre arrapat a les arrels de la llengua terral. A L’Atlàntida, la riquesa del llenguatge i la sonoritat del vers (influïda, sens dubte, per l’ímpetu dels alexandrins de Victor Hugo) posen les bases d’una literatura que aspira a ser moderna i europea. I això, val a dir-ho, no és pas poc.

Al cap dels anys, Verdaguer es va tornar a veure amb cor d’emprendre un poema llarg. El 1886 apareixia Canigó. Entremig havia conegut l’obra èpico-religiosa de Lamartine. Aquesta nova epopeia, més madura, menys impetuosa, aconsegueix en part d’humanitzar el material mitològic i històric que hi utilitza. Però, fet i fet, encara som lluny de les grans epopeies clàssiques. Si a L’Atlàntida el tema era d’abans de la història, a Canigó el tema és de la història: el naixement medieval de la nacionalitat catalana. I si a la primera els desastres primitius sorollaven el poema, a Canigó tot s’ha calmat, s’ha suavitzat i s’ha aproximat. Alguns dels defectes de L’Atlàntida hi són en bona part superats, com si Verdaguer hagués volgut redimir el seu primer poema a través de l’experiència adquirida. Hi ha dos obstacles, però, que no aconsegueix de salvar-hi: l’excés descriptivista i l’absència de veritable heroi humà.

La poesia patriòtica

La Renaixença, encarnada visiblement en els Jocs Florals, va farcir de poesia convencional la nostra literatura, sota el triple signe de Patria-Fides-Amor. Abans de Verdaguer, la poesia floralesca era una pura efusió retòrica, tòpica i convencional, més plena de no-res, diríem, que buida de contingut (caldria salvar de la crema, tan­mateix, l’obra de Milà i Fontanals, la d’Aguiló i la de Pons i Gallarza). El salt de Verdaguer va consistir, precisament, a dignificar tot aquell retoricisme, bo i omplint-lo d’alguna cosa. Encara que, tot s’ha de dir, no ho va aconseguir sempre, ni de bon tros. Ell va continuar essent, en la major part de la seva obra, un mer retòric exuberant.

Però si la temàtica dels Jocs Florals ja era restringida, Jacint Verdaguer encara la retallà més: del triplet Pàtria-Fe-Amor ell es va quedar amb els dos primers. Per aquest cantó, doncs, encara s’hi perdia. El tema de la pàtria ja ens ha aparegut, d’una manera una mica complexa, en els dos intents èpics. Però apareix, més autònom, en d’altres llibres (a Montserrat, a Aires del Montseny, a Pàtria, etc). I si bé podem dir que Verdaguer aconsegueix de superar el damunt dit convencionalisme en una part dels seus poemes de tema religiós, no es pot dir el mateix dels poemes patriòtics, que encara deuen molt al tarannà floralesc.

Devia ser Carles Riba el primer de definir agudament l’aspecte patriòtic de la seva poesia: «Somni i enyor és, en efecte, la poesia patriòtica verdagueriana. Per un fenomen semblant al que hem vist en la seva mística, l’enyor se li nodreix i se li excita a la creació de realitats sentimentals, a través de suggestions de paisatge». Amb aquestes paraules, poques però sagaces, Riba caracteritza magistralment la poesia patriòtica verdagueriana: es tracta d’un esclat netament sentimental, on l’emoció prové només d’una pura contemplació de la terra, és a dir del paisatge, i on hi ha una absoluta incapacitat d’anar més enllà, pel camí de la raó; la prova és l’espanyolisme natural i acceptat sense problemes que traspua la seva obra (cf. L’Atlàntida). Per Verdaguer, Pàtria és només igual a Paisatge. Repassem els seus poemes patriòtics i veurem com la seva dèria descriptivista s’abraona en els paisatges del país i s’hi recrea, abusant de la resistència del lector. Segons la suggestió del paisatge (glòria, caiguda, etc.) apareix el somni, apareix l’enyor (aquella enyorança de l’emigrant que hauria d’esdevenir tòpica). I això ja és una mica més del que van aconseguir els floralistes encartonats.

Però a desgrat d’aquest petit guany, el embafador dels himnes, les odes i els romanços continuava gesticulant-hi, impertèrrit. Recordem, per gust, què va escriure Carner a propòsit d’això: «No és d’estranyar per tant que (…) en les odes i els himnes en Verdaguer es preocupi d’assolir un cert homerisme i pindarisme de quinta mà, procurant imatges tremendes i ronqueres grandiloqüents».

Verdaguer tanca, més que obrir, una manera de fer. Els Jocs Florals s’acaben, realment, amb ell. És a dir, clou la Renaixença. I, per tant, el sentimentalisme i el retoricisme incontrolats. La poesia patriòtica de Maragall, per exemple, ja serà tota una altra cosa: una cosa moderna i amb les plantes dels peus ben posades a terra.

La poesia religiosa

A la superació de la buidor ornamental jocfloralesca hi arriba Verdaguer pel camí de la tendresa. I aquest camí només el sap seguir en direcció a Déu. Això és: en la seva poesia de caire religiós.

També Riba ens n’ha donat la clau: «En el fons de la seva inspiració no trobarem cap principi de pensament, sinó un principi d’amor: la seva poesia no ens ofereix un món de conceptes, sinó un món d’afectes. Som més en la direcció d’un Sant Francesc que en la d’un Ramon Llull».

En efecte, quan Verdaguer és ell (quan no és només fullareda) és un poeta extremament amorós, candorós, franciscà, incapaç de vida intel·lectual i de percepció psicològica. Amb aquesta desacostumada manera de fer introdueix en la nostra poesia una qualitat que la general barroeria renaixentista desconeixia: la tendresa. I segons la valoració de Riba, aquesta seria la gran aportació de la poesia verdagueriana.

L’esmentat vessant de Verdaguer apareix en allò que tradicionalment s’ha anomenat la seva poesia mística. Ara bé, potser caldria veure, alguna hora, fins a quin punt és veritablement mística. Ja Fuster ho feia notar. «L’experiència mística, en rigor, és una unió actual amb Déu, una anticipació del bé suprem», i si comparem aquesta afirmació amb el judici de Riba: «El misticisme verdaguerià, en canvi, és tot fet d’un llarg, insadollable enyor de la natura angèlica», la conclusió és evident: Verdaguer no és pròpiament un veritable místic, o ho és rara vegada. Perquè qui s’enyora és precisament perquè no està en contacte amb allò que desitja. El mateix Fuster conclou que «en els llibres de poemes religiosos de Verdaguer, rarament el sentiment místic desplaça la mera devoció».

El misticisme sui generis de Mossèn Cinto apareix en dues èpoques diferents, sota formes diferents: l’època de jovenesa, la més fresca i vivaç, que podríem caracteritzar amb Idil·lis i Cants místics, contemporani de L’Atlàntida, i l’època de maduresa, ja en plena crisi personal, més greu i turmentada, que es pot exemplificar amb Flors del Calvari.

La tendresa directa i íntima, tan característica de Verdaguer, corria, però, un greu perill, a les seves mans: l’amanerament. En efecte, la seva poesia diguem-ne mística arriba, en molts moments, a la pura devoció retòrica, mecànica, de les estampetes, tan carrinclona i tronada. El mateix Manuel de Montoliu, tan poc suspecte de menjacapellans, no s’està de dir que «en la seva obra mística hi ha un veritable abús de mel i papallones, abelles i colomes, arpes i cantúries, perles, roses i espines».

Però el gran encert de la poesia mística de Mossèn Cinto, derivat de la seva tendresa senzilla, a peu pla, és el do del popularisme. Verdaguer és un autèntic poeta popular: no és un popularista que s’adreça majestàticament al poble, sinó un fill del poble que és popular per herència de la tradició que sobreviu en ell. No és pas un home que s’esforça a ser popular, sinó un home que ja ho és per naturalesa: ell és la poesia popular rediviva. Tant en els recursos, com en el to, com en el llenguatge. Ja en els primers poemes aflorava aquest do, d’una manera ben patent: només cal recordar aquells «Amors d’en Jordi i na Guideta» o les altres composicions incloses a Jovenívoles.

I és que, una vegada més, cal repetir que l’aportació més definitiva de tota la seva obra és, sens dubte, el llenguatge. Un llenguatge begut a les fonts populars, un llenguatge que coneixia per naixement (el pagès) i per acreixement (l’excursionista i col·leccionista de mots i dites). Ell mateix ens diu, parlant de la seva estada a La Gleva: «en cada casa trobí un amic i en cada camp un mestre en lo ram de llenguatge i de poesia popular, que són la meitat de ma hisenda».

Prova d’aquest popularisme intrínsec, per se, és l’enorme ressonància que va tenir la seva obra entre la gent senzilla, que en coneixien els idil·lis i les cançons i n’ignoraven sàviament les odes i els himnes. L’enterrament de Mossèn Cinto, tan enormement concorregut, n’és un senyal inequívoc.

Per acabar, val la pena de recollir la curiosa qualitat que Folguera va reconèixer a la poesia verdagueriana: «Verdaguer té, però, un mèrit obscur que les generacions literàries que l’han seguit de prop li hauran d’agrair sempre: resumir en la seva poesia totes les imatges que des de la clausura del nostre període nacional literari s’havien posat en circulació. (…) Després de Verdaguer, la metàfora quedava gairebé inèdita a Catalunya, i els poetes podien crear-la».

La prosa

L’any 1919, a l’important volum de crítica Les noves valors de la poesia catalana, Joaquim Folguera va ser probablement el primer de remarcar el valor extraordinari de la prosa de Verdaguer. Hi escrivia: «L’autor del Dietari d’un pelegrí a Terra Santa, més que un poeta, era un excel·lent prosista. Aquest fou Verdaguer i no el de L’Atlàntida, el pitjor poema que ell hagués escrit». Aquesta opinió, tan característica del noucentisme, continua essent vàlida, ara que han passat seixanta anys i ens ho podem mirar desapassionadament. És simptomàtic que, si fa no fa al mateix temps que Folguera, Josep Pla, tan poc suspecte de noucentisme, escrivís a El quadern gris: «Es dóna per decisiu el judici segons el qual el millor llibre de prosa catalana del segle passat és el Dietari d’un pelegrí a Terra Santa, de Jacint Verdaguer. Sí, certament: l’itinerari té un gran valor normatiu, és escrit de la manera que la gent parla, però amb un cert estil. La seva importància és immensa. Verdaguer tingué el do de la llengua i escriví d’una manera —en prosa sobretot— que, donat el seu temps, ens sembla inexplicable. És el llenguatge dels pagesos del seu país (la Plana de Vic) passat a través del filtre de l’escriptor autèntic».

Efectivament, la prosa de Verdaguer fa la impressió de ser producte d’una literatura normal. És una prosa funcional, sense gaires pretensions retòriques, però polida i elaborada, que fa pensar en tot el que es va perdre amb l’excessiva fal·lera bombàstica del poeta Verdaguer.

El secret de la prosa verdagueriana és possiblement aquesta funcionalitat damunt dita: aquesta perfecta adequació del llenguatge a la finalitat perseguida. Verdaguer utilitza la prosa amb una pretensió molt diferent de quan s’hi posa de perfil i fa versos: l’usa per defensar-se públicament en una circumstància en què se sent naufragar i en què escriure és trobar una fusta salvadora, l’usa en el moment de fer una crònica, l’usa a l’hora de transcriure una tradició recollida qui sap on, etc. En una paraula: la utilitza. Aleshores és quan, desproveït d’ambicions de tramoista de seminari, apareix l’escriptor, apareix l’ofici.

A tall de valoració provisional i sense pretensions, es pot ja afirmar que aquesta prosa eficaç constitueix un dels guanys de Verdaguer que perduraran. Al costat de la revivificació de l’autèntica llengua literària del país, al costat de la recuperació de la tendresa literària, al costat de la genuïna frescor popular. Tota la resta, fullaraca arqueològica, s’ho anirà enduent el vent dels anys. La figura inflada de Jacint Verdaguer anirà adquirint les seves dimensions justes. La història li farà un favor i, de passada, ens el farà a nosaltres.

Verdaguer, folklorista

Hi ha una faceta marginal de Verdaguer que no s’ha d’oblidar, perquè explica moltes coses sobre ell: la seva faceta de col·leccionista de mots, de maneres de dir, d’adagis, de tradicions, de rondalles, de llegendes… Més amunt ja hem vist com ell mateix anomenava «meitat de la meva hisenda» el llenguatge i la poesia popular.

Verdaguer pertany a una època en què l’interès per la cultura popular tot just acabava de néixer, com a conseqüència dels interessos desvetllats pel Romanticisme. El 1812-1813, els germans Grimm, il·lustres filòlegs alemanys, amb la publicació del seu conegut recull de rondalles germàniques, ja van posar la primera pedra de la ciència moderna del folklore. Però al nostre país, que va conèixer un Romanticisme bastant tocatardà, l’interès per la cultura popular va arribar, també, més tard (sobretot pel que fa a la rondallística, perquè el cançoner va tenir sort més aviat). El primer recull de rondalles devia ser Lo Rondallayre, publicat el 1871 per Francesc Maspons i Labròs, que després ampliaria amb tres nous volums, el 1872, el 1875 i el 1885. Ben contemporàniament, doncs, de l’obra de Mossèn Cinto.

Però cal tenir en compte, encara, una altra de les conseqüències de l’adveniment dels romàntics: l’excursionisme. És a dir, la inquietud per conèixer el país, el seu passat, la seva geografia, la seva gent…

Inevitablement, la naixença del folklorisme havia d’anar de bracet amb la naixença de l’excursionisme. Una cosa implicava l’altra: el folklore calia anar-lo a retrobar als llocs on la industrialització encara no havia gratat: les altes valls, les muntanyes més desavinents, els llocs més recòndits. I això calia demanar-ho, és clar, a l’excursionisme. Només un exemple: el darrer dels volums esmentats de Maspons es va publicar en una col·lecció que duia el nom següent: «Folklore Català. Biblioteca Popular de la Associació d’Excursions Catalana».

Doncs bé: Jacint Verdaguer era un excursionista infatigable, i durant els seus itineraris anava omplint el sarró del llenguatge i el sarró de la cultura popular, amb una tossuderia exemplar. Va regirar la Catalunya Vella de dalt a baix, escoltant la gent i apuntant tot el que sentia dir, aprenent els noms dels racons més amagats, fent explicar històries a la gent, etc… Era, en bona part, un peoner. Perquè, encara que el seu recull de rondalles no es publiqués fins el 1905, era fruit d’una feina i una actitud de tota la seva vida.

D’aquesta feina pacient en va sortir una petita obra de folklorista aficionat, no massa important, però ben característica. Tot i això, podríem dir que Mossèn Cinto va ser un dels primers folkloristes del país, i això no deixa de ser un mèrit.

L’obra de folklorista de Verdaguer es compon d’un aplec de gairebé una cinquantena de rondalles, un recull de tradicions explicatives del cant dels ocells, un petit plec de tradicions, un aplec considerable d’aforismes i unes poques notes esparses. Però el seu fabulós coneixement de la cultura popular també el duia, ben sovint, a prodigar-ne mostres en els seus escrits no folkloristes. És el cas, per posar un exemple, dels articles continguts a En defensa pròpia, tan greus, que estan farcits d’adagis populars aplicats al seu cas personal. I això fins i tot perjudica una bona mica algun text, no cal dir, perquè arriba a obstruir-lo i, de vegades, a frivolitzar-lo. I, és clar, a mecanitzar-lo.

La part més important d’aquest material folklòric és, sens dubte, l’aplec de rondalles, tot i que és un recull informal, d’al·luvió, sense cap mena d’ambició científica ni de mètode. Consta, exactament, de quaranta-set contalles, de menes ben diverses. La diversitat no ens ha d’estranyar en un recull d’aquesta mena: de fet, per rondalla podem entendre qualsevol contalla transmesa per tradició oral, no cantada ni dictada en vers. Per tant, hi cap qualsevol tipus de conte, ja sigui una llegenda, ja sigui una rondalla mítica, ja sigui una tradició, ja sigui un acudit, ja sigui una endevinalla, ja sigui un embarbussament, etc. La veritat, no obstant això, és que al recull verdaguerià la diversitat arriba a significar barreja. Al costat d’una rondalla mítica hi pot haver un simple acudit o una llegenda o una tradició religiosa. Però no se l’hi pot retreure, tampoc: ell es considerava poeta, no folklorista. Per tant, és lògic que el material no estigui ordenat ni racionalitzat.

Ara bé: l’interès de les rondalles de Verdaguer és indiscutible. Constitueixen una petita mostra de la seva valuosa aportació a la prosa catalana moderna, de la seva contribució a la reconstrucció de la llengua literària i de la seva aportació en el camp de la recuperació de la cultura popular nacional.

La present antologia recull la meitat, si fa no fa, dels contes aplegats per Verdaguer, distribuïts d’una manera potser no tan arbitrària com a l’edició tradicional. L’heterogeneïtat, però, s’hi manté ben clara: des de rondalles surrealistes de tema religiós fins a rondalles mítiques clàssiques. Un món meravellós, suggerent i, sovint, divertit.

En aquesta edició hem modernitzat només l’ortografia del text original, tot deixant-hi les particularitats lèxiques, morfològiques i sintàctiques de Verdaguer, la qual cosa ens ha de permetre veure fins a quin punt era perfecta i moderna la prosa verdagueriana, a desgrat de tot de coses que ara, després dels anys i de l’obra de Fabra, ens semblen arcaiques o inadmissibles. Cal tenir molt present el paper decisiu de la llengua de Verdaguer en el període pre-fabrià i valorar-la en aquest sentit.





BIBLIOGRAFIA


Carner, Josep: De l’acció dels poetes a Catalunya, 1908 (recollit dins Teoria de l’ham poètic, 1970).

Folguera, Joaquim: Les noves valors de la poesia catalana, 1919.

Fuster, Joan: La poesia catalana, 1956.

Manent, Marià: Pròleg a «Obres Completes de Jacint Verdaguer», edició de 1949 (recollit dins Poesia, llenguatge, forma, 1973).

Molas, Joaquim: Poesia catalana de la restauració, 1966.

Montoliu, Manuel de: La Renaixença i els Jocs Florals. Verdaguer, 1962.

Pla, Josep: El quadern gris, 1966.

Riba, Carles: Pròleg a una antologia de Jacint Verdaguer, 1923 (recollit dins Els marges, 1927, i dins Obres Completes, II, 1967).





LO MARINER DE SANT PAU


Quin nom aqueix per un pagès, i per un pagès d’un racó lo més arraconat del Pirineu! Si era mariner lo fundador d’aqueixa gran masia, com s’establí a Sant Pau de Segúries? I si era un llaurador o un terratinent de Sant Pau, com i per què prendria aqueix nom? Aqueixes raons me feia jo a mi mateix al veure per primera vegada, ja fa trenta anys, aquella pagesia grossa i superba entre les superbes i grosses de la muntanya. Desitjós de saber-ne quelcom, si no el cap del fil, demaní el seu parer a tres o quatre vellets del poble, i un de gollut, que tenia una memòria tan llarga com sa barretina vermella que li penjava esquena avall, me contà a glops a glops la següent història.

Deu fer molts anys d’açò, tal vegada centúries, puix lo meu avi que al cel sia, quan jo era petit, m’ho contava ja com a cosa molt vella. Lo mariner de Sant Pau era un veritable mariner nadiu d’un dels pobles de la Maresma de l’Empordà, que ell (segons diuen) mai volgué anomenar de tristor que li donava.

Com tenia bons braços per remar i bon cap per aprendre la carta de navegar, la barca se li havia tornat un bastiment i anava sempre de viatge de Barcelona a Mallorca, plena sempre de taronges, fruites i marxandisa. Dels nòlits que li donava la nau se n’havia fet una caseta a la vora de la mar, a on tenia sa cara esposa i sos fills, que volien ésser mariners com son pare. Lo vent, sempre que sortia li anava en popa, i la fortuna li ballava davant dels ulls, dient-li a tota hora: boca què vols, cor què desitges.

Mes la fortuna és una roda que dóna voltes, i els qui van lligats en ella poden exclamar, com l’ànima del Pelegrí:


Clavat estic en un gran torn

per mon defalt;

ara som baix, ara som dalt.



Al capdamunt de tota pujada hi ha una baixada, i quan la pujada ha sigut molt gran, de vegades la baixada és una cinglera tallada damunt de l’abim. Los mariners tenen l’abim més a prop que els demés mortals, i tampoc los costa tant d’anar a fons. Un hivern, los núvols s’arrastellaren en lo cel i vingué un gran mal temps, i una forta llevantada féu estelles del seu bastiment en les costes de Provença. Ell invocà a santa Maria del Socors i en sortí viu; mes, pobre com ella, havent de tornar a l’Empordà amb sols la roba de l’esquena i demanant caritat pel camí. La pèrdua era grossa per a ell, la mar amb mà de lladre li havia presa tota sa fortuna; mes, al costat de sa esposa i entremig de sos fills se refarà de forces i de sort i comprarà un altre vaixell que li tornarà la riquesa perduda. Mes, ai!, de sos infortunis ell no en sabia més que la primera part. La mar, la mar terrible que amb una mà havia estellat son bastiment, amb l’altra havia soscavada i arrencada sa casa de soca-arrel i s’havia ajagut en son mateix llit.

Al arribar-hi, lo mariner frisós i amb lo cor ferit, cercà sa esposa i sos fills i no en trobà rastre; cercà, desesperat, sa casa, i no trobà ni els fonaments; cercà el lloc on s’aixecava entre arbres i flors, i no hi era: la mar dormia en ell reposada i tranquil·la com un lleó adormit. Allavors, amb los cabells eneriçats i sense esma, aquell fill de la mar la maleí i la tornà a maleir, fins que, vençut per la violència del dolor, caigué sobre un banc de sorra desvariejant i fora de si.

Quan se revingué un xic, plorà tres dies i tres nits, sense menjar ni beure, com un altre Job; mirà la mar per última vegada, la tornà a maleir, i jurà fugir-ne ben lluny, a on no l’hagués de veure mai més ni de lluny ni de prop.

Se posà a l’espatlla un rem, única cosa que trobà de sa perduda i enfonsada hisenda, i sense despedir-se de ningú ni de res, prengué el primer camí que l’allunyà de la mar, anés allí on anés, amb tal que el conduís ben lluny del monstre devorador de sos béns i de sa família.

Al cap d’una estona de caminar per uns aiguamolls i joncars que mai se li acabaven, arribà a un dels estanys del baix Empordà, que els pescadors del país anomenen llaunes. «Aqueixes llaunes», digué, «són les filles del mar, i per cert són tan res de bo com son pare». I deixant lo camí en sec, se girà cap a l’altra banda, baldament no hi hagués camí ni carrera: sabia bé prou de què fugia, mes no sabia a on anava, caminant i caminant a la perduda com un boig. Per no trobar-se de nou amb les llaunes ni amb los aiguamoixos de la maresma, deixà la terra plana, enfilant-se a poc a poc per la Garrotxa amunt.

Arribant a Banyoles s’adonà que la gent no era la mateixa de son país: ja no marinejava, sinó que terrejava, i fins i tot li venien ganes de quedar-s’hi, quan de trascantó, per entremig d’uns roures, vegé lluentejar l’estany.

Creient tot plegat que era una gaia de mar que el perseguia en sa fugida, li tirà un raig de maledicció i arrencà a córrer pel camí morraler de Besalú.

Besalú és ja lluny del mar: dos dies ha que en fuig, desitja ja reposar del fadic, i sobretot de la pena; mes, abans vol fer la prova; se’n va al mig de la plaça, se descarrega el rem, i ensenyant-lo a la gent que el rodeja:

—Què és això?

—Això és un rem —li respongueren uns traginers de marina que descarregaven peix.

—Doncs, adéu-siau —respongué ell secament, no donant-li una pipada de tabac que el tinguessin per boig o bé per savi.

Se carregà de nou lo rem al coll, i per la ribera del Fluvià s’encaminà cap al cor de la muntanya. No trigà a deixar a mà esquerra Argelaguer, la mare de sant Damàs; veu a l’altra banda del riu Castellfollit, poble encinglat al cim d’una immensa muralla de columnes basàltiques; veu després eixamplar-se lo Congost i desplegar-se en plana oberta, i enmig d’ella, com un camp de fajol en lo mes d’octubre, blanqueja l’hermosa ciutat d’Olot. Tost, entrant-se’n per sos carrers, s’anava dient a si mateix: «Aquesta ciutat és ben arraconada entre les muntanyes i ben llunya de la mar, i sos habitants no sabran res de la meva enemiga mortal». Quan arriba al mig de la plaça, pren lo rem en sa mà dreta i pregunta als molts curiosos que l’envolten:

—Sabríeu dir-me què és això?

—És una pala de forn —respongué un noiet que no s’aixecava dos pams de terra.

—Què saps tu? —li digué son pare, que havia estat a marina—. Això no és una pala de forner, que és una pala de barca.

«Ja som a prop d’allà on anam», se diu lo mariner, «mes no hi som encara. No vull estar en una població on la mar és coneguda, poc o molt que sia».

Espolsa les espardenyes, i muntanya amunt falta gent. Deixa la plana per la vall de Vianya, vorejant sempre lo torrent que l’ha formada. Part d’amunt s’enfila per la pujada de Capsacosta i darrere la serralada se troba tot seguit dintre el poblet de Sant Pau de Segúries. Coneixent que arriba, ja era hora!, al terme del seu viatge, entra amb ull escorcollador per sos carrerons fins a arribar a la placeta de l’església. Allí abaixa el rem, l’ensenya a aquells pastors i pagesos i els diu:

—Bona gent: sabríeu dir-me què és això?

—Ai, ai! Quina cosa de preguntar! —li respongué el més vell, i, per lo tant, lo més autoritzat de la rodona—. Això és un culler.

—Què dieu que és? —preguntà el mariner, no entenent la paraula.

—Un culler —replicà el vell.

—Mes, què és un culler? —repreguntà l’empordanès.

—Una cullera grossa o una pala per remenar lo blat de moro dins sa bolla.

—Doncs, aquí em quedo —respongué el mariner. I tal dit, tal fet.

Se posa a conrear un tros de terrer verge d’arada i d’eina de pagès, i després de passar l’aprenentatge, demostrà ser tan bo per llaurador com ho fou en altre temps per mariner.

Se tornà a casar, i Déu Nostre Senyoria a qui s’encomanava de debò, beneí son nou matrimoni i li donà tants fills i tan bons i hermosos com li havia pres, i un d’ells fou qui, per indicació de son pare, ja vell, plantà els fonaments d’aqueixa superba masia que s’ha anomenat sempre Lo Mariner de Sant Pau i té per divisa un bastiment gravat en lo llindar de l’entrada.





L’ESTANY D’ENGOLASTERS


Pocs excursionistes dels qui visiten cada estiu la tan antiga com petitona república d’Andorra deixen de visitar-lo.

Des de les Escaldes s’hi puja per un camí que l’herba esborra cada tardor sobre la gleva del prat, deixant-lo ressortir a la primavera. Quan l’animació de la llar s’escampa pels conreus i per les bagues, i los aimants de la naturalesa, des de la ciutat, comencen d’enfilar-se per la muntanya, aqueixa és clapejada de verdosos freixes i d’olms fullosos i de rebrolls fins un tros amunt, a on la serra s’atura; cansada i com penedida de pujar i baixar, i s’enfondeix per a rebre en la conca de sa falda l’estany d’Engolasters.

Diuen que aqueix estany alguna hora no hi era i que en son lloc s’aixecava un poble a qui ha pres també el nom. Si demanau als vells andorrans lo com i el perquè desaparegué i s’entrà dins de la terra, deixant-se muntar per eixes negroses i tèrboles aigües, vos ho explicaran de la següent manera:

Una dona d’Engolasters havia pastat, i justament acabava de ficar la pasterada al forn, quan veu’s aquí que trucà a la porta un pobre demanant-li un bocí de caritat per amor de Déu.

—Déu vos ne dó —respongué la dona—: acabo de ficar lo pa al forn i no resta una engruna al calaix.

—Ja ho crec —respongué el pobre— que no teniu una engruna al calaix; mes, resseguiu si us plau, la pastera, i de les remàstegues que hi arreplegueu feu-me’n un panellet, que Déu vos ho pagarà.

I la dona ho féu aixís: resseguí la pastera amb la paleta, i engruna d’ací i engruna d’allà, féu un pa gros i bonic com los altres. Lo bon pobret que l’esperava d’almoina, al veure’l enfornar estava tot joiós.

—Bon home, no serà pas per vós. Si n’ha sortit un pa com los altres!

—Bé: guardau-vos aqueix pa —digué el pobre de Jesucrist—; repasseu encara la pastera i feu-me un panet de les remàstegues que hi trobareu.

La dona ho féu aixís, prometent-li lo panet que en sortiria; mes, al veure que era més gros de lo que esperava, se repensà i l’hi tornà a negar.

Mes, lo pobret tenia gana i era porfidiós.

—Quedau-vos lo segon que m’havíeu promès; però donau una altra escombrada a la pastera, aprofiteu fins la polsinera de la farina i feu-me’n un panellet, per petit que sia, que Nostre Senyor vos ho pagarà.

Tal dit, tal fet: la pastadora agafa l’escombreta i comença a escombrar la pastera de dalt, de baix i dels costats, i, sense saber com ni de quina manera, aquella pols de farina anà creixent, les remàstegues s’anaren inflant, inflant com beneïdes per una mà oculta, i n’isqué un pa més gran i més bonic que tots los altres. Lo diable de l’avarícia burxà de nou l’orella de la pastadora, dient-li de baix en baix: «i aqueix pa, lo millor de la fornada, hauries de donar a aquest mort de fam?».

Lo pobre de Jesucrist des de la porta li preguntà humilment:

—Aqueix serà per mi?

I ella respongué asprament:

—Aqueix no.

Mentres deia aquesta paraula, amb la pala del forn hi posava el pa. Quan lo deixà anar, se sentí un tro sec i esquerdat, acompanyat d’un fort terratrèmol. Lo pobre de Jesucrist havia desaparegut del portal, i en son lloc se veia entrar una gran ona d’aigua que no se sap si havia plogut del cel o si havia brollat de la terra. Lo poble estava de peus. L’aigua anà pujant, pujant, i la casa del forn i totes les cases del poble, amb ella anaren baixant, baixant fins a colgar-se i perdre’s en lo més pregon del que és avui encara estany d’Engolasters.

En altre temps, diu que els pastors de Les Escaldes que pasturaven lo bestiar en sa vora i els llenyataires d’Encamp que arrencaven los pins que l’ombregen per la banda de solixent en dies de tempesta, sentien en lo fons de ses onades una veu fonda que deia: «Feu caritat als pobres de Jesucrist».





LO REIETÓ


L’àliga és lo rei dels aucells, i quan ho és aquí i en totes bandes, ben merescut s’ho tindrà.

Jo, que no he pas examinat sos drets li vinguen d’allà on li vinguen, no posaré pas en dubte sa reialesa: sols de passada vull fer esment de que aqueix reialme té un pretensor, encara que humil, i aqueix és lo reietó.

Lo nom de «reietó» se li dóna a la plana de Vic; a la Guilleria se li diu «reientí»; en altres llocs de Catalunya, «rei petit», o més senzilla i curtament «reiet».

Mes, me preguntareu, les seves pretensions estan ben fonamentades? Jo us hauré de respondre que tampoc he vist sos papers, ni he examinat sos drets, d’un a un, fil per agulla: mes, quan se li dóna el títol de rei en tants endrets, i ell ne porta la corona, encara que petita, alguna reialesa deu tenir. Ara, si em replicau que la reialesa d’un rei petit per força ha d’ésser també petita, no us ho negaré.

Mes, tot això són galindaines i raons de mal pagador, me dirà algú. De què li ha pervingut aqueixa reialesa, petita o grossa que siga, a un aucell tan petit, per merèixer lo títol que se li dóna de reietó?

Diu que en los annals de l’aucelleria, que jo no he tingut ocasió d’escartejar encara, se llegeix que una vegada els aucells tingueren un gran col·lotge a fi i efecte de nomenar-se un rei.

«A qui en farem?», se deien l’un a l’altre. «Si en fem al qui cante millor, serà lo rossinyol, que és un pobre trobador, i els trobadors no serveixen gaire per regnar. Si en fem al més gros i gran, seria el trencalòs o l’avestruç, i aquest no és més que un salvatge de l’Àfrica, i l’altre un salvatge dels Pirineus. Si en fem a l’aucell que ja porta corona, com signe de predestinació reial serà el gall, que, comptat i rebatut, no és més que un sultà de galliner. Si en fem al més vistós i bonic, serà el pavo reial, qui no serveix més que per fer la roda de la fatxenda i és verament un enamorat de si mateix. Si fem rei al més valerós, serà un aucell carnisser, qui anirà amb nosaltres a mata-degolla per un tres i no res, i avui un, demà un altre, se’ns anirà cruspint a tots de viu en viu».

«Fem-ne, doncs, al qui vole més alt?», digué un d’ells. «Ja està dit», respongueren tots; «l’aucell que vole més amunt serà nostre rei».

Dit i fet, se’n volaren al cim d’una muntanya, i allí fent una ratlla en terra, se posaren de renglera tots los pretensors de la corona i, a l’hora convinguda, al crit de «A la una, a les dues, a les tres!», com fan los nois que juguen a córrer, aixecaren tots plegats la volada.

No cal dir que molts aucells se donaren per vençuts abans de volar, i altres, als primers cops d’ales, se’n tornaren. Lo pardal se n’anà a un graner que sabia obert i ben proveït; la llimona, a son llim, que li ha dat nom, a on furga atrafegada cercant cuquets com un pobre pescador de canya; la mallerenga, a un camp de blat de moro sembrat de fresc.

Alguns aucells s’aturaren a mitja volada. L’aureneta s’aturà vençuda per l’esparver; l’esparver fou vençut per la grua; i la grua s’aturà allí dalt, en la regió dels núvols, deixada enrere per la cigonya, que esporreta vola fins part d’amunt.

Quan fou allí dalt de tot i s’hi veié tota sola, féu un gran crit: «Jo só el rei dels aucells». Lo reietó, qui sense adonar-se’n ella, se li havia posat damunt de l’esquena, respongué: «No, que só jo».

Los aucells qui, fent de jutge del torneig, s’ho miraven des del cim de la muntanya, declararen que real i veritablement aquell aucellet havia guanyat la corona reial; mes, com era modest i de poques pretensions i el més petit de nostres aucells, determinaren donar-li el nom escaigut de «rei petit» o de «reietó» que porta encara i li ve com l’anell al dit.





QUI NO ET CONEGA QUE ET COMPRE


Si no sabeu pas de què ve aquest adagi, jo us ho contaré mot per mot com m’ho contaren a mi, sense guanyar-hi ni perdre. Una vegada eren una colla d’estudiants que no sé d’on ni de quina banda anaven a la Universitat de Cervera. Com havien fet molt llarg camí en lo cavall de Sant Francesc, perquè en aquell temps no hi havia camins de ferre ni galeres, tenien molta gana, i entre tots no portaven un diner ni una malla partida pel mig a la butxaca. Quina en podrien fer per menjar un bocí? L’un proposa passar a l’hostal i enganyar l’hostaler, mes l’altre respon que com ja l’havien enganyat a la vinguda, l’empresa era molt perillosa. L’altre sortia amb la idea de fer un d’ells lo malalt, i al portar-lo i al demanar a una casa de pagès acolliment per ell, sos companys podien fer córrer l’urpa; mes los venien a la memòria les malifetes que tenien sembrades per aquelles masies a on parlar d’estudiants era parlar del Serraller, i no s’hi veien amb cor. En això, mentres se deien l’un a l’altre què farem i què direm per divertir la gana que els feia volar la terra, sentiren olor de pa de fleca acabat de traure del forn, i un que tenia el nas més fi digué que sentia olor de pernils i de formatge fresc. Què serà, què no serà? Veieren davant d’ells un traginer que menava una rècula de burros d’Urgell carregats, i tots los estudiants, com que tots tenien talent, endevinaren que anava a Cervera a portar queviures. Ara bé: com ho podrien fer per traure un ase de la rècula sense que ell se n’adonés? Qui té gana moltes se’n pensa. Un que en tenia més que els altres los digué:

—Deixau-ho per mi.

Deixant-los a tots enrere, s’avançà cap a la rècula i, llestament i fent que no el veiés lo traginer, llevà el ronsal al darrer ase i se’l posà i anà seguint la rècula, deixant-se arrossegar una mica perquè no se n’adonés. Anà seguint seguint, arribant a un torrent. Lo traginer volgué abeurar la rècula i, girant-se endarrere, en comptes de l’últim ase veié un home.

—I ara! Què és això? —exclamà tot parat de l’estranyesa que li feia, no sabent com emprendre a l’estudiant—. Qui sou vós? —li digué al cap i a l’últim.

L’estudiant, molt compungit, li respongué que no era cap ase, sinó un home que per un gran pecat que havia fet, Déu l’havia condemnat a fer d’ase una temporada, però que en aquell punt i hora se li era acabada la condemna i, deixant la figura d’ase en què ell l’havia comprat, tornava a tenir la figura o el ser primitiu d’home.

Lo traginer, que no havia tractat mai amb estudiants, se deixà ensibornar i, mogut de les llàgrimes d’aquell home que havia sigut ase (encara que no tant com lo traginer) li tragué el ronsal del coll i li digué amb una compassió que l’estrafolari estudiant no mereixia:

—Anau allà on vulgau.

Si ho digué al sord no ho digué al peresós. Donant-li grans mercès per tan sospirada llibertat, se n’entornà camí enrere, fins a trobar sos companys, qui estaven fent tallades del pernil i del formatge a la vora d’una font. Allí, ajudant-los en tan agradosa feina, entre tragos de vi i tallades de pernil, los contà com ho havia fet per desfer-se de la rècula i engaliar el pobre traginer. Aquest acudit de l’estudiant que havia sigut ase fou trobada per ells digna de totes les borles d’aquella Universitat.

Buides que foren les alforges, l’estudiant hèroe de la festa pujà a cavall de l’ase i, voltat de sos alegres companys, continuà lo viatge cap a Cervera. Lo jument fou venut a la porta de la vila per pocs diners a un gitano, que el portà al mercat. S’escaigué de passar per allí l’innocent del traginer, i, veient i coneixent son company de tragí, se li acostà i li digué a cau d’orella:

—Quin pecat has tornat a fer, que tornes a ésser burro aquí? Mes, a mi no m’enganyaràs pas aquesta vegada; qui no et conega que et compre.





PEL PONT


Conten que vora un riu hi havia un monestir que tenia un predi a l’altra banda de la riba, justament en lo mateix endret, de manera que els monjos lo veien, se’l podien mirar a tota hora i podien enraonar amb lo granger tu per tu, mes no hi podien passar, perquè aquell riu era molt caudalós. Per passar a l’altra banda havien de remuntar la riba fins un bell tros amunt, on hi havia un pont; mes, si l’anada era costosa, havent de pujar al pont i davallar al predi, més n’era la tornada, tenint de des­fer, amb les cames trencades pel cansament, aquella pujada i després aquella baixada. Los monjos vells ja no hi anaven si no fos a gorir-se si estaven malalts, puix la granja era de bones aigües i molt sanitosa. Lo pare abat, que era el més vell de tots no hi anava gairebé mai. Si calia enviar-hi quelcom o donar-hi alguna ordre, n’era sempre el portador fra Joan, que era un lleguet jove del monestir. Fra Joan era lleuger com una daina i anava i venia en poca estona. Un dia el pare abat l’hi envià de missatger i anà i vingué tan de pressa, que al rebre la contesta no pogué menys de dir-li:

—Si no fos per aqueixa lletra que poses en mes mans, que n’és una prova, creuria que no has anat a la granja. Si no hi has anat volant, com t’ho has fet?

—Déu ho ha volgut aixís —respongué el pobre llec, defugint de donar explicacions.

—Però, com és possible que tu en un quart faces més camí que altres de bona cama en una hora i mitja?

—Per Déu no hi ha res impossible —respongué el llec.

Allavors l’abat, començant-se d’enfadar, aixecà la veu i li digué:

—Al cap som: per ordre de la santa obediència, digues com ho has fet.

Allavors lo llec, besant-li la mà en signe de filial submissió li digué:

—És que Déu m’ha fet la mercè d’anar i venir per sobre l’aigua.

Al sentir aqueixa resposta, l’abat abaixà la veu i li preguntà afectuosament:

—I digues: per quina virtut creus tu que Déu t’ha fet aqueixa mercè?

—Pare abat —respongué ell—, jo só un pobre pecador.

—Suposant que no en tingues cap —replicà el superior— quina voldries tenir?

—La de no enfadar-me mai.

—Doncs, aqueixa és la que tens —digué l’abat—, i per ella t’has fet mereixedor d’aqueix benefici.

Tot alabant aqueixa virtut del llec, se recordà de que ell n’estava sense, perquè tenia un geni fort com una trumfa crua; mes, penedint-se’n de cor i humiliant-se al seu interior, li replicà:

—I jo no podria anar a la granja amb tu per sobre l’aigua?

—Déu Nostre Senyor —respongué fra Joan— té més per donar que no ha donat: d’Ell espero aqueixa nova mercè; mes, perdonau a aquest pobre llec que us ho diga: no us enfadeu més.

Aquella tarda, lo pare abat havia d’anar a veure a un monjo malalt i demanà a fra Joan per companyó:

—Vos heu enfadat? —li preguntà aquest.

—No ho he fet, gràcies a Déu —respongué l’abat.

—Doncs, anem.

A l’arribar al riu, feren lo senyal de la creu i passaren a l’altra banda. Un cop foren a la granja, lo pare abat s’enfellonia al veuré que el malalt no havia sigut ben servit; mes, lo llec l’estirà de la cogulla i li digué a cau d’orella:

—No us enfadeu, si no, haurem d’anar a passar lo pont. —Lo pare abat se reprimí i pogueren tornar també al monestir per sobre l’aigua.

Un dia, ressonà pel monestir lo crit de «A la granja hi ha foc! A la granja hi ha foc!». L’abat cridà a fra Joan i li digué:

—Avui sí que cal anar-hi pel camí dret.

—Hi anirem, si a Déu plau —respongué-li—, mes no us enfadeu, si no, hi haurem d’anar pel pont.

Com lo pare abat se reprimí, pogueren anar-hi pel camí dret. Un cop foren allí, ajudaren a apagar lo foc, portant galledes d’aigua del riu. Quan ja no en restava una brasa, lo pare abat volgué examinar i esbrinar qui havia encès lo foc. L’un digué una cosa, l’altre una altra; mes los monjos que havien vingut pel camí llarg digueren que amb sos ulls havien vist des del convent com los nois del masover corrien amb lluquets encesos davant del paller. Lo pare abat, al sentir-ho, esclatà en ira com una resclosa. Fra Joan prou l’estirava de la cogulla i li deia a cau d’orella:

—No us enfadeu, si no, haurem d’anar a passar pel pont.

Més no féu cabal de sos avisos, com si no els sentís i, ressortint lo geni, que no era mort, sinó que estava solament amagat, ell s’enfelloní, picà de peus i, fora de si, arribà a aixecar la crossa abacial per castigar a aquells vailets entremaliats. Mes, al tornar-se’n al monestir, ell enfilava el camí curt, quan fra Joan lo’n descartà dient-li:

—Reverend pare abat, avui, com us heu enfellonit, l’aigua no us sostindria; hem d’anar a passar lo pont.

Des de que això succeí, si les persones espirituals que ho sentiren contar, per algun acte d’ira perden, com esdevé massa sovint, alguna mercè o avantatge especial, exclamen tristos i desconhortats:

—Hem d’anar a passar lo pont.





LO CAMÍ FANGÓS


En temps d’hivern, i després d’unes pluges molt fortes, una vegada es trobaren enmig d’un camí ral un jove que pujava de la plana, emprenent un llarg viatge, i un vell que l’acabava, baixant de la muntanya i a prop ja de la posada.

—Déu vos guard, bon home —digué el jove al vell—. Me diríeu, si us plau, si hi ha gaire fang per aqueix camí amunt?

Lo vell se’l mirà de cap a peus, com prenent-li la mida d’un cop d’ull, i després li respongué amb aqueixes paraules:

—Me dius si hi ha gaire fang? Per als vells, fins a genoll; per als joves, fins a coll.

Lo jove, qui esperava, si no una lloança de sa bona cama, una resposta més falaguera, se quedà en dejú del seu significat. I creient que el bon ancià se volia riure d’ell, si és que no estava trastocat, se n’anà camí amunt tot barbotejant: «Ara veieu quina resposta de donar a un jove dispost i lleuger com jo, un vell qui se’n va del món! És que ho voldria dir al revés: “Per als joves, fins a genoll; per al vells, fins a coll”».

Lo jove, delitós, a pas de convidat, emprengué el camí, i a les quatre passes ja s’havia oblidat de la sentenciosa dita del bon vell, i camina que caminaràs, com més anava, més fang trobava. Per sortejar-lo, com los anys no li pesaven gaire, saltava d’ací i d’allà de pedra en pedra i d’una vora de camí ral a l’altra. Tot saltant i gambejant, refiat de sa lleugeresa, una vegada posà el peu sobre una pedra girella, i quan menys s’ho pensava se n’anà de costelles al bell mig i en lo més tou i espès de la fanguera, d’on sortí enfangat fins al coll, i encara amb prou feines.

Allavors començà d’entendre i de capir l’estrany enigma del vell entenimentat, més que més al recordar que aquest, a la seva edat i venint d’un llarg viatge, no s’havia enfangat sinó fins a les genolleres.

De fang n’hi ha de moltes menes i de viaranys llotosos n’hi ha més dels que sembla i pertot arreu. Si voleu que us ho diga clar i català, a la curta o a la llarga ho són tots los qui s’aparten del camí de la netedat i de la dretura, que és lo camí del sant Evangeli.

Si el jove que tot just enfila el camí de la vida, trobant-lo tal vegada espedregat, bonic i sembrat de flors, demanés als vells que ja l’acaben si hi ha gaire fang, tots farien la mateixa resposta: «Per als vells, fins a genoll; per als joves, fins a coll».





L’ANGUILA PARLADORA


Una vegada, era un pobre pescaire, qui, com tenia de costum, un matí se n’anà al riu a pescar. Tira la trema a l’aigua, i a la primera tremada agafa una anguila que li diu:

—Ai, ditxós pescaire qui m’has agafada! Però series més ditxós si em deixesses anar.

Lo pescaire, qui no havia vist mai cap anguila que parlés quedà convençut de ses paraules i la deixà anar.

Donà un altre cop de trema i agafà tot lo peix que volgué.

Se’n tornà a casa seva carregat com un ase, i la dona li diu:

—Avui sí que en portes la cistella plena.

I el pescaire li respon:

—Allí en lo gorg del Martinet, he agafada una anguila que parlava. M’ha dit que la deixés anar i l’he tornada a l’aigua. Mes, de peix n’he agafat tant com n’he volgut, com si Déu m’hagués premiada la bona acció.

La seva dona era dona, i hauria tingut curiositat de veure i de sentir l’anguila que parlava, i li respongué:

—Jo no l’hauria pas deixada anar.

L’endemà de bona llevada, lo pescaire se’n torna a pescar en lo mateix rodal. Tira la trema i torna a sortir l’anguila parladora, que li diu:

—Ditxós pescaire que m’has pescada! Mes, si em deixes anar, de peix n’agafaràs a manta.

Ell, mogut de compassió per la pobra anguila i per l’interès d’una bona pesca, la deixa anar. Després tira el filat i el treu ple de peix, que més no n’hi cabia.

Mes al portar-lo a casa, la dona li diu:

—Avui encara en portes més que ahir.

Lo pescaire li conta fil per randa tot lo que li havia esdevingut i com la pesca era per consell de l’anguila parladora. Ell li respongué:

—Doncs, jo no l’hauria deixada anar.

L’endemà, a punta de dia, lo pescaire se’n torna al riu.

Tira la trema al riu i torna a sortir l’anguila parladora, més parladora i bonica que mai.

—Pescaire, lo bon pescaire, ets ben ditxós d’haver-me pescada; però en series més si em deixesses anar.

—Doncs, ara no et vull deixar anar.

—Malhorós de tu, si ara no em deixes anar!

—La dona m’ha dit que et volia veure i que se’t volia menjar.

—Doncs, tu seràs malhorós i de peix no n’agafaràs més; i la teva dona no em veurà ni se’m menjarà, perquè a l’arribar a casa teva la trobaràs morta i estesa sobre el llit.

Recollida al Vallespir





LO LLOP


Una vegada era un llop que, a l’aixecar-se de son jaç de fullaraca en lo bosc, féu un esternut i digué:

—Avui sí que serà dia de bona ventura.

Se posa a caminar, i, en efecte, a les poques passes ja en troba dos marrans que es batien a cops de cap. Ell s’hi acosta i els anuncia que se n’ha de menjar un.

—Això prou —ells li responen—; mes, espera un xic. Ara ens estàvem partint un prat i no ens sabíem avenir. Tu, llop, faràs de jutge; posa’t al mig, nos­altres nos en anirem un a cada banda de prat, arrencarem la correguda cap aquí, i tu et menjaràs al qui primer arribe.

Tal dit, tal fet, i encara millor, vingueren disparats de cada cantó del prat i, arribant al mig al mateix temps, li donaren una cotassada que el féu fugir sense esperar la segona.

Se’n va vora amunt d’una ribera, troba una truja amb sos porcells i li diu:

—Truja: estic dejú encara, i em desdejunaré amb un de tos porcells.

—Espera un xic, que l’hem de batejar —diu ella.

Se’n van a la vora del riu. Lo llop, curiós vol veure la cerimònia, quan la truja, amb una morrada, lo rebat a dintre un gorg.

Lo llop, aixís que en pot sortir, se’n va amb les orelles baixes ribera amunt, i en una coromina troba una euga que pastura amb son mulat. Ell l’escomet i li diu:

—Vinc a menjar-me el teu mulat.

—Espera un xic, que tinc una espina en un peu i abans me la trauràs.

Lo llop, afalagat per tan bones paraules, va per traure-li l’espina que tenia en una pota de darrere, quan l’euga, amb una cossa, lo tira un tros lluny estabornit.

Allavors lo llop, desenganyat de si mateix, exclama:

—De ventures prou n’ets atrapades, mes no te n’has sabut aprofitar. Quan has trobat los dos marrans devies començar lo parlament menjant-te’n un; quan has ensopegada la truja, abans de saludar-la devies cruspir-te un porcell, i a l’escometre l’euga ja devies tenir son pollinet coll avall.

»Volgueres fer de repartidor d’un prat entre dos marrans, i amb una mica més te migparteixen a tu; volgueres veure com la truja batejava a sos porcells, i tu en sortires batejat; volgueres fer de cirurgià traient l’espina del peu de l’euga, i per poc t’esbadella el cap. I amb tantes i tan bones aventures que t’han passades, te n’hauràs d’anar al llit sense sopar.

Recollida al Vallespir





NADALETA


Una vegada era un minyó qui, havent-se esgarriat enmig d’un bosc a on havia anat a tallar un feix de llenya, sense saber com ni de quina manera, se trobà a l’entrada d’una cova molt gran. Allà dins vi­vien un home i una dona, que tenien una filla molt hermosa de nom Nadaleta. L’home s’adonà del minyó llenyataire i li digué:

—Ja pots entrar.

Lo minyó hi entrà. Un cop fou a dins, l’home li preguntà com se deia:

—Me dic Bernadó —respongué. L’home i la dona estaven sopant en una taula molt ben parada, i Nadaleta els servia.

—Asseu-te, Bernadó, i sopa amb nosaltres —li digué l’home.

Lo minyó llenyataire, qui tenia les dents ben esmolades de gana, s’assegué a taula i sopà com un general. A l’ésser a l’últim plat, lo minyó se deia a si mateix: «Ets l’home més sortós del món: tenies gana i aquí trobes la taula parada i et serveix l’hermosa Nadaleta, boca què vols, cor què desitges».

Mes, quan s’enfilava en lo bo i millor dels seu somnis, l’home de la cova li digué amb veu rogallosa:

—Ve’t aquí una destral. Demà arrencaràs, tallaràs i trauràs a descarregador lo bosc on t’has perdut; si no, moriràs a les meves mans.

Una romeguera que li haguessen passada per l’esquena hauria sigut més amorosa per al pobre llenyater que la paraula que acabava de sentir. Se n’anà al llit tot esglaiat, mes no pogué aclucar los ulls en tota la nit, pensant amb la trista mort que l’esperava.

Quan lo dia començà a puntejar, agafa la destral i s’encamina cap al bosc. En aquell bosc ahir vespre s’havia perdut i avui s’hi veu més perdut encara. Comença de seguir-lo amunt i avall; roda d’ací, roda d’allà, no sap on donar lo primer cop de destral. Estant en aquests maldecaps, veu moure tot plegat uns arboços i en veu sortir l’hermosa Nadaleta portant la cistella de l’esmorzar. Mentres parava taula sobre l’herba, li diu:

—Que poca feina has feta, Bernadó!

—Com és possible que faça en un dia tota la que em mana el teu pare, això és, arrencar, tallar i traure a descarregador tot aqueix bosc? —respon ell.

—No t’espantes —li diu ella—; menja i dorm.

Ell esmorzà un xic més assossegat, i després que Nadaleta se n’anà amb la cistella al braç, se resquità a l’ombra d’un arbre del son que havia perdut a la nit.

Al cap d’una estona s’aixecà, prengué la destral i tornà a passejar-se pel bosc, pensant per on començaria la tallada. En això estava, quan veié comparèixer a Nadaleta amb la cistella del dinar, que li digué com al matí:

—Bernadó, que poca feina has feta!

—La que tu m’has dit —ell li respongué.

—Menja i dorm —li tornà a dir Nadaleta.

Quan Bernadó hagué ben dinat, féu la migdiada de sol baixant, com abans havia fet la de sol pujant; després prengué la destral i tornà a passejar-se pel bosc, decidit a donar lo primer cop de destral. Quan lo sol ja se n’anava a la posta, se presentà Nadaleta amb lo cistelló de la berena.

—Bernadó, que poca feina has feta!

—He fet tot lo que m’has dit —ell respongué—; menjar i dormir.

—Has fet bé —li diu ella.

I mentres Bernadó feia vesperoles, ella se tragué una vergueta que duia amagada al pit i li diu: «Vergueta, vergueta, per la virtut que Déu t’ha donada, que tot seguit me tingues aquest bosc tallat, lligat i tret a descarregador». Donà un cop de verga a terra i el bosc quedà tallat sense restar-hi un sanabre; ne donà un altre i quedà tret a descarregador.

—Ara jo me’n vaig —digué Nadaleta—, si no el pare em trobaria a faltar. Tu, quan vingues a casa al vespre, fes com si estiguesses molt cansat.

—Això prou! —ell respon—, és de bon fer.

Nadaleta se’n tornà amb lo cistelló al braç cap a la cova, i una estona aprés, quan ja llustrejava, en Bernadó prengué el mateix camí amb la destral a l’espatlla.

A l’arribar a la casa, trobà que anaven a sopar; se posà a taula amb ells, i l’home li preguntà:

—Bernadó, deus estar molt cansat.

—Ja ho podeu ben dir —ell respongué—. Com no estarà cansat i fadigat qui en un sol dia ha tallat, enfeixat i posat a un punt de carregar un bosc com aquest?

—Bé —replicà l’home—. Doncs, demà trauràs l’aigua del pou, l’escuraràs, lo desfaràs, i posaràs la pedra més alta en lo lloc de la més baixa i la més baixa en lloc de la més alta; si no, moriràs a les meves mans. Ara vés-te’n a dormir.

Se n’hi anà, i l’endemà, de bella matinada, se posà a la feina de traure aigua del pou, galleda amunt, galleda avall. Nadaleta li portà l’esmorzar i li digué:

—Això està molt endarrere.

—Sí —li respon en Bernadó—; com més aigua trec, més n’hi resta.

—No t’hi afadigues —ella li respon—; menja i dorm.

—Això prou! —respongué ell, que ja estava un xic cansat.

Quan, a l’anar-se’n lo sol a la posta, Nadaleta li portà la beguda, se trau la vergueta del pit i li diu: «Vergueta, vergueta, per la virtut que Déu t’ha donada, que en un no res me tingues aqueix pou sense aigua, escurat, desfet i tornat a fer de manera que la pedra més alta prenga el lloc de la més baixa, i la més baixa el lloc de la més alta». Dit i fet, donà tres cops a terra; al primer, lo pou queda sense una gota d’aigua; al segon queda escurat com si n’hagués passat una escombra i al terç desfet i tornat a fer, anant lo de dalt a baix i lo de baix a dalt. Al tenir l’obra en aquest punt, Nadaleta se gira a en Bernadó i li diu:

—Al vespre no em faràs quedar malament: fes lo cansat.

—Això rai! —ell li respon—, deixa-ho per mi.

Al vespre, a l’hora de sopar, lo pare de Nadaleta digué a Bernadó:

—Deus estar molt cansat?

—Cansadíssim —li respongué—. No voleu que n’estiga, havent en un dia desaiguat i escurat un pou com aquell, havent-lo desfet i tornat a fer, posant les pedres de la barana en lo fons i les pedres del fons en la barana?

—Bé —respongué l’home—; demà domaràs un cavall que tinc molt rabijol, que mai l’ha pogut domar ningú.

—Tot ho faré, si Déu m’ajuda —respongué Bernadó.

Se n’anà a reposar. L’endemà, al sortir de la cambra, Nadaleta l’escomet i li diu:

—Quina feina t’ha manada avui mon pare?

—Domar un cavall molt rabijol que mai ha pogut domar ningú —respongué el minyó.

—Això sí que és dificultós —digué ella—; mes, si m’escoltes bé i fas, punt per punt, tot lo que jo et diré, ne sortiràs airós com de les altres dues feines. Has de saber que tot això és obra d’encantament: lo cavall serà el meu pare, la sella la meva mare, i jo seré el cabestre. Aixís que el cavall se’t presente, garroteja’l bé per totes bandes fins a amansir-lo, mes no em toques a mi.

Tal com li aconsellà Nadaleta féu en Bernadó: envestí el cavall a garrotada seca, no deixant refredar lo bastó damunt seu, fins que el tingué manyac com un anyell.

Quan el vespre s’assegueren a taula per sopar, l’home de la cova estava orellabaix i alacaigut com un aucell que ha tomat una pedregada i ja no fou ell qui parlà a en Bernadó sinó en Bernadó qui l’escometé amb aquestes paraules:

—Ja teníeu raó de dir que el vostre cavall era rabijol! No n’he vist un altre! M’ha fet suar i pernabatre molt i molt; mes, amb l’ajuda de Déu l’he domat.

—Ja ho sé —respongué amb un gran sospir. I afegí després de reprendre alè—: Demà et casaràs amb Nadaleta.





LOS SAVIS PRUDENTS DELS PITEUS


Una vegada, en un hostal dels que hi havia en lo camí de Berga cap a Manresa, se presentaren tres homes de la muntanya demanant acolliment per la nit que els venia damunt. Donaren dos trucs a la porta i digueren, com de costum, al posador:

—Nos donareu posada per aquesta nit?

—Prou. Mes, qui sou vosaltres i a on anau?

—Anam a la fira de Manresa i som los savis prudents dels Piteus —respongué el més vell.

Aquest títol de «Savis prudents dels Piteus» féu riure a la mestressa, que els sentí des de la cuina; i mentre els donaven sopar, estudià amb son marit, que era de bon humor com ella, com podrien provar llur saviesa.

Quan hagueren sopat, los acompanyaren a una cambra que era a dalt, lluny de la fressa de la casa, i no hi havia altra finestra que una que taparen amb un armari portàtil.

Los tres savis se n’anaren al llit, i, com no sentiren fressa, trigaren molt a desvetllar-se.

Quan, cansats de dormir i fent-los mal los ossos de jaure, obriren los ulls, se llevaren, i el més savi dels tres se llevà per obrir la finestra. No podent-se guiar per cap raig de claror, a les palpentes anà cercant a dreta i a esquerra, fins que ensopegà la porta de l’armari. L’obrí, mirà a dalt i a baix, i no veient mica de claror enlloc, exclamà:

—És fosc com una gola de llop.

I se’n tornà al llit.

Dormiren unes quantes hores, i, no podent ja dormir més, s’alçà el savi segon, obrí l’armari i sentint-hi olor de formatge, com que n’hi havia hagut, exclamà:

—Quina olor de formatge que fa el món!

I se’n tornà al llit.

Al cap d’una estona, se llevà, cansat de rodolar pel llit, lo savi tercer; mirà per totes bandes, i, no veient a llevant ni a ponent rastre de claror, exclamà:

—La nit és encara negra com un pecat, i el món put a formatge.

Los de l’hostal, que s’ho escoltaven des de darrere la porta, se n’hagueren d’anar a baix per no esclafir la rialla.

Cap a la fi, l’hostaler, compadit dels tres savis, entrà a la cambra, los demanà si havien dormit bé, apartà l’armari que tapava la finestra, l’obrí, i els tres savis veieren, estranyats, que ja era dia.

Com la gana els tenia corsecats, demanaren esmorzar, i mentres esmorzaven, un d’ells digué als altres:

—Cuitem, que hem d’anar a fira.

—Però, a quina fira? —digué l’hostaler, ficant-se a la conversa.

—A la de Manresa.

—Veieu aquesta gent que arriba? Són firetaires que en tornen —respongué l’hostaler.

Allavors los tres savis s’adonaren de que havien dormit vint-i-quatre hores, i en lloc de continuar lo camí cap a Manresa, se giraren en rodó cap a les terres de Sant Llorenç dels Piteus.

D’això ja fa molt temps. A Sant Llorenç no havia arribat encara la carabassa. Veient-ne unes quantes arraconades a l’entrada de l’hostal, preguntaren a l’hostaler què era allò.

Ell los respongué que eren ous d’euga.

—Nosaltres cabalment anàvem a Manresa a comprar una euga. Si ens volguésseu vendre un d’aquests ous, pla que us ne sentiríem grat.

—A la veritat —respongué sorneguerament l’hostaler—, los volíem tots per nosaltres; mes, si tant lo voleu i el pagau bé, porteu-vos-en un.

Esquitxant unes quantes lliures que duien per comprar una euga a la fira, compraren la carabassa més grossa de l’hostal, i se l’endugueren camí amunt cap a Sant Llorenç dels Piteus.

Tot caminant, enraonaven l’un amb l’altre de la rebuda que els farien llurs compatricis al veure’ls arribar amb una cosa tan estranya i tan productora com l’ou d’una euga.

Aquest, mentres passaven, distrets, per un cim de carena, se’ls esmunyí d’entre mans i començà de rodolar rostos avall. Al segon o tercer capgirell que donà s’esberlà pel mig, i sos trossos, escampant-se en llur baixada, desvetllaren un llebreta que dormia sota una mata.

Al veure-la córrer, cregueren los dels Piteus que era l’euga petita que havia sortit de l’ou, i llur desconsol d’haver-la perduda fou més gran.

—Malaguanyada eugueta! —anaven dient tot acostant-se tristos a llur poble—. Si hagués arribada bé, l’any vinent no hauríem hagut d’anar a peu a la fira de Manresa.





LOS DOS SASTRES


Si anau per les masies de la plana de Vic, vos ne diran moltes dels sastres. Vos diran que tres sastres no fan un home; que tres sastres no pogueren carregar un sac de segó a una truja, amb la circumstància de que la truja anava dintre un rec. Vos contaran, encara que sense dir-vos a on, que set sastres se varen negar l’un darrere l’altre per abastar una pruna que veieren passar a la vora d’un riu. Mes tot això us ho diran com a falòrnies i rondalles de la vora del foc inventades pels terrallons que treballen al sol i a la serena, al veure que el sastre guanya més bon jornal que ells, ben dormit i ben menjat, en lo porxo de la masia. Mes, la rondalleta que us vaig a contar la donen com a certa i succeïda no fa gaires anys, podent-vos anomenar i tot los personatges d’ella. Comencem, doncs.

Dos sastres de Sant Boi de Lluçanès foren demanats per uns rics pagesos del poble de Sora per cosir uns quants dies, com allí s’acostuma; i havent de començar lo jornal a punta de sol, per no escarbotar-lo i també per poder trencar lo son i reposar una estona abans de posar-se a la feina, sortiren de Sant Boi a entrada de fosc. Lo camí és una giragonsa continuada per entre penyalars i boscúries. Enmig d’una d’aqueixes, quan ja venien un xic esporuguits dels udols i remors estranys que havien sentit i de les negres ombres que havien vist, davant per davant se’ls presenta una cosa blanca de l’alçada d’un home. Ells, dubtant de si era un home de carn i ossos o una fantasma, s’aturen, i, tremolosos, se demanen l’un a l’altre què faran.

Lo bosc és espès a una banda i altra i no hi ha més camí que l’interceptat per aquella cosa blanca, i aqueixa no es decanta a una banda ni a altra, com dient-los «aquí us espero; feu lo que vulgau, heu de venir a raure amb mi». Ells s’aturaren, tornats sobtadament de glaç, com la dona de Xom. Se volen moure i sos peus estan clavats a terra com los dels arbres que els rodegen; proven de moure els braços i no poden, talment com si fossen de marbre. Volen parlar-se, i ses llengües estan glaçades també i han perdut l’ús de la paraula. Sols sos ulls estan vius per mirar aquella cosa blanca que els esglaia, los aterra i empedreeix.

Al cap d’una llarga estona, un d’ells, un xic reanimat, troba que la llengua se li desnua, i diu a cau d’orella a son company:

—És lo Cabrer!

—Jesús, Maria, Josep! —respon l’altre—. Mes lo Cabrer, segons diuen, sempre va tot sol, i nosaltres som dos.

—Som dos sastres —replicà l’altre—, i de deu que fóssem no en tindria per esmorzar. Lo Cabrer! Saps qui és lo Cabrer? Dies passats, un batalló de soldats li anava al darrere, i de cop i volta sortí d’entre unes mates i passà per entremig d’ells com un pagès pel mig d’un camp de blat de moro.

—Però, i si no ho és? —digué l’altre.

—Dius que no ho és? No veus relluir la seva escopeta de dos canons que té espantat lo Lluçanès? Si l’aixeca, estem perduts i ens ne toca un per cada u. Jo ja em sento la bala dintre el cos.

—Però…, si ho fos —replicà l’altre—, no s’estaria pas amb tanta calma. Jo crec que és una ànima de l’altre món. Jo, Déu m’ho perdone, vaig tractar malament a la sogra uns dies abans de morir i…, és ella! És ella! Aqueixa blancor és la seva mortalla: ho veig bé.

Així estigueren una estona, l’un creient que aquella cosa blanca era el Cabrer, i l’altre que era l’ànima de la seva sogra, mes tots dos sense prou coratge per emprendre i molt menys per batallar amb l’un ni amb l’altra. No gosant rompre el foc ni solament atansar-s’hi, resolgueren entrar en parlament amb aquests mots, dits pel més animós dels dos sastres:

—Déu vos dó bona nit i bona hora. Som dos sastres de Sant Boi que anam a dormir a Sora. Nos deixaríeu passar, si us plau?

Allavors allargaren les orelles per escoltar la resposta, i aquesta no vingué.

—Si no ho haurà sentit? —se digueren l’un a l’altre—. Qui sap si l’hi tornàvem a dir?

I amb veu tremolosa tornaren a fer la mateixa salutació:

—Déu vos dó bona nit i bona hora. Som dos sastres de Sant Boi que anam a dormir a Sora. Nos deixaríeu passar, si us plau?

I la cosa blanca, res: com si tingués les orelles a cal ferrer. Los dos sastres, si espantats estaven abans de fer la pregunta, més ne quedaren després, al veure que no mereixien una resposta, ni bona ni mala. De deixar-los passar, com demanaven humilment, no en tenia tampoc cap aire, puix seguia com sempre, tètrica i amenaçadora al bell mig del camí. Ells, entre la por i l’esglai, tornaren a dir-li amb aire penedit:

—Déu vos dó bona nit i bona hora. Som dos sastres de Sant Boi que anam a dormir a Sora. Nos voleu deixar passar, si us plau?

I la cosa blanca féu lo sord com les altres vegades, i no els digué ni sí ni no.

Allavors los dos sastres, atemoritzats i tenint por de fer enfadar la fantasma si li fessen més preguntes, no li digueren res més, s’acostaren acurrucats l’un a l’altre i esperaren lo dia.

A ses primeres llambregades obriren bé les parpelles i, oh vergonya!, veieren que aquella cosa blanca que els havia semblat una ànima i un facinerós i una horrible fantasma, era la soca d’un arbre, blanca de vellesa, espellada pel bestiar i per les pluges, i de l’alçada d’un home.

A sa vista, nostres dos hèroes s’animaren i se revestiren sobtadament de valor: l’un alçà la mitja cana i, a tall de sabre tallador, la deixà caure sobre aquell tronc insensible, i traient l’altre les formidables tisores de la butxaca, les hi clavà dintre el cor dient amb veu sencera i amb aire amenaçador a la pobra soca:

—Ah! Si fosses un home!





LA SANTA MÀ


Lo senyor rector de Santes Creus, tot ensenyant-me punt per punt aquell cèlebre monestir, entre altres velles tradicions me contà aqueixa, que restà escrita en la meva memòria millor que si me l’hagués escrita en un cap de paper.

En lo monestir hi havia dos monjos, que com a vers amics s’estimaven, com s’estimaven los antics religiosos en los convents. Fent-se vells l’un i l’altre, feren un pacte amistós i cristià de que el primer que morís tindria les oracions i sufragis de l’altre, i sobretot una absolta diària resadora sobre la mateixa fossa.

La mort, que no es descuida mai ni fa tard per ningú, en lo dia i hora disposat per la Divina Providència vingué a Santes Creus, entrà en una cel·la i s’emportà a un dels dos entre ses negres ales cap a llur cementiri, que era enmig dels claustres perquè els germans vius quan hi baixessen a resar o a passejar pensessen en los germans difunts.

Lo monjo sobrevivent complí amb les llàgrimes als ulls les promeses fetes, i des del primer dia, després de l’enterrament, anà a resar una absolta sobre la fossa de son enyorat company. A l’acabar l’absolta, veié sortir de la tomba la mà del difunt, que en mostra d’agraïment lo beneïa.

L’endemà el monjo tornà al claustre a resar l’absolta amb més fervor encara, i encara no l’havia acabada que ja li sortí la mà beneïdora a fer lo signe de la creu. I cada dia el monjo viu anà a pregar pel monjo difunt, i el monjo difunt traient la mà de la sepultura beneïa a l’amic vivent, fins que aquest ne donà esment al pare abat.

Lo pare abat, després d’encomanar-ho a Déu un dia i altre, se’n baixà una vesprada al claustre, junt amb l’amic del difunt i seguit de tota la comunitat. Rodejaren la fossa i cantaren l’absolta devota i solemnement. Al dir Requiescat in pace sortí la mà misteriosa i els beneí com de costum. L’abat s’hi acostà, la prengué com per encaixar; i sense estirar-la ni res, li seguí i se li quedà entre les seves mans.

Aqueixa mà fou guardada molts i molts anys en lo reliquiari del monestir de Santes Creus. Los qui l’havien vista i tocada abans de l’any 35 diuen que era seca i com empedreïda, mes sencera i amb tota la pell encara. A l’esbullar-se els monjos del Cister al torb de la revolució, la preuada i llegendària relíquia anà a parar al monestir de monges bernardes de Vallbona, on l’ensenyen encara i l’anomenen la «santa mà».





ACUDIT


Diu que una vegada Nostre Senyor i sant Pere anaven per un camí. Lo camí era estret i sant Pere anava darrere. Passaren pel peu d’un estany i les granotes s’esgargamellaven de cantar.

—Senyor —digué sant Pere—, aqueixes granotes fan mal de cap. Com les podríem fer callar?

Jesucrist li digué:

—Tira’ls la coca que ens han donada per caritat.

Sant Pere pensà: «aquella coca és malaguanyada per les granotes: lo Senyor està caminant distret; me menjaré la coca i els tiraré una pedra, que les farà callar igualment que la coca». Dit i fet: tirà una pedra a les granotes, i les granotes callaren, i ell s’afanyà a menjar-se la coca tot d’amagat, perquè Nostre Senyor no ho veiés.

Al cap d’uns quants dies, Nostre Senyor digué a sant Pere:

—Pentina’m la cabellera.

Sant Pere l’obeí: agafà la pinta i començà a partir aquella gran cabellera a l’estil nazareu. De sobte, quedà admirat.

—Senyor —digué—: aquí al clatell teniu un ull.

—Sí —respongué el Senyor—, i amb ell vegí l’altre dia com tiraves una pedra a les granotes i te menjaves la coca que ens havien donada per caritat.

Sant Pere quedà confós, i agenollant-se-li als peus, li demanà perdó d’haver-lo desobeït.





BONA SEGA


Quan Jesucrist anava pel món se captava la vida com a pobre que era. Un dia, li digué sant Pere:

—Senyor, si hem de viure demanant caritat de porta en porta, i encara hem d’augmentar la colla fins a tretze, la gent caritativa se cansarà de nosaltres. No seria millor que ens guanyéssem la vida amb algun treball?

Al bon Jesús, que havia treballat trenta anys en l’obrador de sant Josep, no li semblà fora de camí el parer de sant Pere, i, com eren en temps de segues, tot seguit anaren a llogar-se per segadors en una casa de pagès.

—Pagès, bon pagès —li digué Nostre Senyor—, nos voldríeu llogar per segadors?

—Pocs sou —respongué—; però valen més pocs i bons, que molts i dolents.

Feren llur tracte, i l’endemà de bon matí Jesucrist i sant Pere se n’anaren al camp.

A les nou del matí la mestressa de la casa els dugué l’esmorzar, i al tornar a la masia son marit li preguntà:

—Com està la feina?

—No l’han començada encara —respongué ella.

Mes lo pagès los excusà dient:

—És que hauran passada mala nit.

A les dotze del dia, la mestressa els portà lo dinar, com és de costum, i l’amo, que l’esperava, li tornà a preguntar:

—Com està la feina?

—No l’han començada encara.

—Estaran cansats del camí de vinguda —digué ell.

A mitja tarda els portà les vesperoles, i al tornar, son marit li digué de nou:

—Com està la feina?

—Encara no han desembridada la falç.

Allavors l’amo es posà un xic moix, mes los excusà dient:

—Tal vegada no es troben gaire bé.

Prenent lo gaiato, se n’anà a veure’ls, i gran meravella!, trobà el blat segat, lligat i agarberat.

Aixís que la mestressa hagué sortida del camp amb la cistella del berenar al braç, sant Pere agafà la falceta per començar la sega.

—Deixa la falceta —li digué Nostre Senyor—, que no acabaries d’estona. —I, prenent la pedra, hi donà un cop de foguer, i el forment quedà segat; ne donà un altre i el blat quedà lligat cada garba en son vencí; ne donà un altre i quedà agarberat, perquè eren tants los qui segaven com los qui lligaven, i tants los qui lligaven com los qui agarberaven. L’amo quedà parat al veure tanta feina feta en tan poca estona, i volia de totes passades donar a Jesucrist tot lo que volgués; mes, Jesucrist no volgué res, sinó lo que havien pactat al prendre la feina.

L’endemà anaren a llogar-se a un altre pagès qui cercava segadors per sos forments. Pactaren lo jornal, i Jesucrist i sant Pere se n’anaren al camp. Tan bon punt hi arribaren digué sant Pere a Nostre Senyor:

—Mestre, ahir treballàreu Vós; avui me toca a mi. —I prenent lo ferre i la pedra foguera, donà un cop i el blat quedà tot cremat.

Lo pagès, recordant-se d’aquell adagi: «Qui és amo i no s’ho veu, se fa pobre i no s’ho creu», anà a veure com seguia la feina, i al veure tot son forment cremat, se’n queixà als segadors.

—Jo en tinc la culpa —respongué sant Pere—, i com a culpable que só, abaixaré el cap a la pena de què sia mereixedor.

Com no tenia diners en bossa, ni béns de cap mena per pagar los danys i perjudicis, no tingué més remei que deixar-se portar a la presó de la vila. Com no hi estava gaire bé, al cap de tres dies demanà paper i ploma a l’escarceller per escriure una carta al bon Jesús, donant-li compte de sa trista situació. Un cop la tingué escrita, la tirà per la reixa i li digué: «Carta, vés-te a posar a les mans de mon estimadíssim mestre». Jesucrist, veient caure una carta en ses mans beneïdes, l’obrí, i llegint les tristes exclamacions de sant Pere, se n’anà a trobar l’amo del blat i li donà entenent d’anar a veure en sa companyia quant podia valdre la messa cremada. A qui va amb tan bona companyia tot li surt bé: lo blat ja no era cremat, ans groguejava com un or; si granat era abans, més ho era ara; estava verament a la punta de la falç; sols esperava la falç del segador. Anaren a traure a sant Pere de la presó, i, tornat que fou al camp, amb un cop de foguer que donà i la benedicció de Nostre Senyor, lo blat quedà segat, lligat i agarberat.





CONSELL MAL APROFITAT


Ben coneguts són encara en nostra terra els trabucaires. Un dels seus capitosts era el Bou, que fou afusellat a Vic quan jo era estudiant, i ho tinc ben present encara. Entre les malifetes que se li atribueixen, conten que anà un dia amb tota sa partida al Subirà de Santes Creus. Se presentà a l’amo i li demanà diners.

—Quants ne voleu? —li preguntà en Subirà.

—Un quarta de dobles de quatre —respongué el Bou.

En Subirà, tenint por de perdre cosa millor, li mesurà tot seguit un quarta d’unces d’or, que li presentà amb la mateixa mesura. Aqueixa era curullada, cosa que el Bou no li havia demanat. Aquest se tragué el sabre, i en Subirà se posà tot groc i tremolós de por que, ofès d’alguna cosa, li’n fes alguna.

Mes, lo Bou passà senzillament l’arma per sobre el quarta fent-lo servir d’arrasadora, i tornà el sabre a la beina. En Cellabona, qui era el seu segon, veient caure i rodolar per terra un bé de Déu d’unces de la perruca i cantelludes, s’abaixà a collir-les.

—Deixa-les estar —li digué el Bou amb to imperiós—. Aqueixes no són nostres, i a cadascú lo que sia seu.

En Cellabona no replicà al seu superior, mes un dia que el Bou era fora amb uns quants de la partida, se presentà amb los restants al Subirà de Santes Creus amb intenció de demanar lo curull d’aquell quartà de dobles de quatre. Però un raig de foc que sortí de les finestres lo féu adonar de que els mossos de l’esquadra eren a dins a punt de descanviar amb plom les dobles de quatre de l’altre dia, i de que tot cercant unes quantes unces d’or anava a risc de deixar-hi la pell i de perdre la vida.

«Verament», deia tot fugint, «en aquest món, qui tot ho vol, tot ho perd. Cal deixar a cada u lo que sia seu, com diu lo Bou».





AL PEU DE LA LLETRA


Una vegada, un metge anà a visitar un malalt d’una casa de pagès, li receptà uns píndoles i encarregà a la seva dona que n’hi donés una cada dues hores.

—Mes, com ho farem —digué ella—, si no tenim rellotge?

—Ni rellotge de sol? —replicà el metge.

—Ni rellotge de sol.

—Doncs, què us diré jo? Quan conegau que han passat dues hores, li donau la primera.

—Però, senyor doctor, com ho coneixerem?

—Què us diré jo? —digué el metge, amoïnat—. Cada vegada que cante el gall, li donau una píndola.

L’endemà el metge tornà i trobà el malalt pitjor.

—Doncs, que no heu fet lo que us he dit? —preguntà a la mestressa.

—Sí —respongué ella—; mes amb tan mala sort, que no l’hi goso pas dir.

—Digau, dona —féu lo metge.

—Doncs, amb tan mala sort, que a la tercera píndola lo gall s’ha mort.

—Doncs, que donàveu les píndoles al gall?

—Sí. No em va dir vostè que cada vegada que cantés li donés una píndola? No he fet més ni menos de lo que vostè ha manat, mes lo pobre gall no les ha pogudes pair.





LO LLORO


Una vegada, eren dos companys d’un poble molt arraconat dels Pirineus. Un d’ells se n’anà a fer fortuna a Amèrica, i al despedir-se de l’altre li digué:

—Què vols que et porte?

Aquest, havent sentit parlar dels lloros i ponderar sos parlaments, li digué:

—Porta’m un lloro.

Tornà al cap d’alguns anys, i al ser a Barcelona se recordà de que no havia pensat amb la promesa feta a son company. Cercà un lloro, i no en trobà cap, i es digué a si mateix: «Ton company no ha vist cap lloro. Tant se valdria enviar-li un mussol».

Dit i fet, se’n va a la fira dels aucells, compra un mussol i l’hi envia.

Al cap de temps anà al seu poble, i son company li digué que havia rebut lo lloro, i ell, no sabent què respondre de moment, li digué, tot travat de llengua:

—Bé, i parla?

—De parlar no ho fa encara —respon el seu company—; però així que sent parlar, escolta i s’hi fixa molt.





DEFENSANT LO DESCONEGUT


Dos italians, l’un entusiasta del Dant i l’altre d’Ariosto, un dia dinaren plegats i en bona companyia. Després del llevant de taula, encetaren de nou sa eterna qüestió de si era l’Ariosto o el Dant lo primer poeta d’Itàlia, i no es pogueren avenir de cap manera. Cridaren, baladrejaren, se digueren lo nom del porc i es tiraren los plats pel cap mentres ne quedaren de sencers a la taula. Plens d’ira, després se desafiaren, sortiren al carrer, ganivetada va i ganivetada ve, en menys temps del que haurien gastat en donar gràcies, i un dels dos caigué a terra ferit mortalment. Abans de donar l’esperit a Déu, a exemple de nostre Don Quixot, recobrant l’esma perduda momentàniament per la idea, s’exclamava dient aqueixes paraules: «Senyor, perdonau-me! Moro tontament per defensar que l’Ariosto és millor que el Dant, i això és ben trist al pensar que no he llegit ni l’un ni l’altre».





LO BOU


Una vegada, un penitent s’acusà al confessor de que havia robat una corda. Lo pare confessor, després de fer-li algunes reflexions, l’anava a absoldre, mes lo penitent, intranquil, afegí:

—És que amb aquella corda estava lligat un bou.

—Per què no dèieu que havíeu robat un bou? —li digué el confés—. Mes, aquell bou de qui era?

—Era de l’amo.

—I no l’hi vàreu tornar?

—No, que me’l vaig vendre, i a l’amo li vaig dir que el bou s’havia estimbat.

—Doncs, l’heu de restituir.

—No puc pas.

—Doncs, si no el restituïu, aqueix bou us pot aturar d’entrar al cel en l’hora de vostra mort. Ara ja ho veig: teniu por de que si el restituïu de pesseta en pesseta, l’amo ho coneixerà i el robo se sabrà. Si no feu lo que jo us dic, ho sabrà tothom en lo dia del Judici Universal: allà sortirà el bou a recordar-vos lo furt.

—Allà sortirà el bou? —digué el penitent, tot estranyat—. I l’amo hi sortirà també?

—I doncs! —digué el confés—. No hi ha de sortir!

—Doncs —respongué el penitent—, jo li diré: «Agafeu aqueix bou, que és vostre».





BURLA DE GEGANT


Diu que en una muntanya hi havia un gran penyal deslligat dels altres, com si hagués sigut separat per la força viva, a on hi havia aquest escrit amb lletres antigues i ben llegidores: «Ditxós serà qui em girarà».

Los pastors dels voltants s’havien aplegats diferents vegades per demanar-se uns als altres si se sabia res d’aquell rètol estrany, de per què i de qui l’hi havia escrit, i ningú en sabia donar raó. Los pastors havien provat de girar-lo, mes los era impossible. Aqueixa impossibilitat ne féu créixer les ganes de fer-ho, i en parlaren a la gent del poble veí, per a on no trigà a rodolar la notícia de que allí sota hi havia un tresor amagat. Ja n’hi hagué prou per entusiasmar tots los homes del poble, que hi feren cap armats de perpals i manuelles. Amb tota llur força, guiada i dirigida per l’enginy, mogueren la pedra, i amb moltes penes i treballs arribaren a girar-la. Mes, ai!, lo tresor no hi era; res d’això: ni un diner partit pel mig ni una malla, ni una palla. Sols en la part que havia estat anys i centúries dintre la terra veieren un altre rètol que deia: «Grans mercès a qui m’ha girat, puix temps ha jeia d’aquest costat».

Los vells del poble, que, no tenint prou delit per treballar, s’ho miraven, cregueren que allò havia sigut obra d’algun home de forces tan extraordinàries com de bon humor, que havia volgut riure i fer joguina de qui no tenia ni el seu bon humor ni les seves forces de gegant.





LO BOIG DE MATARÓ


A Mataró hi havia un home tocat del cap, que feia de les seves amb gran disgust del veïnat, i sobretot de la seva família. Aqueixa tractà de tancar-lo a Sant Boi i demanà consell al senyor batlle. Lo senyor batlle qui era molt determinat los respongué:

—Això rai! Feu-me’l venir.

L’hi feren anar i l’alcalde li digué si volia anar a donar un tomb amb ell.

—Voleu anar gaire lluny? —digué el boig.

—A Barcelona, i si allí estau animat per caminar, potser encara aniríem un xic més enllà.

—Prou, prou. Anem —contestà el boig.

I dit i fet, prengueren un carruatge i cap a Barcelona falta gent. Un cop foren allí, com qui va a donar un passeig pel pla del Llobregat, se deixaren caure a Sant Boi. Lo boig, que no ho era bé, olorà alguna cosa de les intencions dels seus acompanyants i abans d’arribar al manicomi baixà del carruatge i s’hi encaminà, avançant-se un xic de la comitiva. Trucà i digué que hi duien un boig que tenia la mania de que era batlle de Mataró. Aixís que aquest arribà, los porters procuraren tancar-lo a dins, i com més cridava que era el batlle, més fort l’agafaven, fins que el tingueren reclòs a dintre. Prou costà desfer la troca ordida per aquell cap que creien sense cervell i no es deixà pas engabiar en la bogeria, a on havia engabiat al senyor batlle de Mataró.





JACINT VERDAGUER i SANTALÓ neix a Folgueroles (Osona) el 1845, en una humil família pagesa d’una certa cultura i ja de ben jove la seva mare l’instrueix en la lectura d’alguns llibres.

El 1855 comença els estudis al Seminari de Vic, on hi estudia durant quinze anys. La formació acadèmica que hi rep es divideix en tres fases: Humanitats i Retòrica; Filosofia i Teologia; i Moral, Dret canònic i Pràctica. Gràcies als seus propis descobriments a les biblioteques de Vic i a la influència de professors i companys llegeix clàssics greco-llatins, com Virgili, Ovidi i Plató; clàssics italians; autors castellans de totes les èpoques; autors romàntics francesos i autors catalans antics i moderns. Encara estudiant, el 1865, li són premiades dues poesies als Jocs Florals de Barcelona: Els minyons d’En Veciana i A la mort d’En Rafel de Casanova. D’altra banda, aquell mateix any publica al periòdic Eco de la Montaña el poema de dos cants Dos màrtirs de ma pàtria, o siga Llucià i Marcià i entra en contacte amb personatges rellevants de l’època com Milà i Fontanals i Marià Aguiló. Dos anys després funda l’Esbart de Vic, format per un grup d’estudiants entusiastes amb sentiments i idees romàntiques que es troben a la font del Desmai amb l’objecte de practicar la poesia.

El 1870 és ordenat sacerdot. En comptes de ser enviat a Barcelona a ampliar estudis —com la majoria dels seus companys de Vic— és destinat a una petita parròquia a Vinyoles d’Orís. En cap moment deixa de dedicar-se a la poesia (treballa sobretot en el poema èpic L’Atlàntida, tot i haver de portar a terme les tasques de vicari i de la greu malaltia que hi contrau). El 1874 marxa a Barcelona per recuperar-se d’aquesta malaltia; hi està vuit mesos en què freqüenta «la penya dels minyons» —en la qual coneix els futurs bisbes Torras i Bages, Estalella i Cortès—, veu els membres de l’Esbart de Vic i participa en tertúlies on observa lluites polítiques i tendències literàries. Aquell mateix any, entra com a capellà de vapor de la Companyia Transatlàntica, propietat dels marquesos de Comillas. Són gairebé dos anys i nou vegades la travessia d’Amèrica (en la línia de Cuba) un període d’equilibri necessari per recuperar la salut i enllestir L’Atlàntida, que és premiada als Jocs Florals de 1877 i aconsegueix un èxit clamorós immediat. L’obra és entesa ja a l’època com la culminació de la Renaixença. A més, aleshores s’inicia l’etapa de triomfs i prosperitat del poeta, que dura disset anys. A partir de finals del 1876 resideix al palau dels marquesos de Comillas contractat com a capellà de la família i té, per tant, ocasió de freqüentar els ambients socials més elevats i de crear amb el mecenatge dels marquesos alguns dels seus poemes més importants. Des del 1883, amb el càrrec d’almoiner, pel qual ha d’administrar la beneficència del marquès a famílies necessitades, té més maldecaps però també una gran influència. És un període en què fa nombrosos viatges (Occitània, Castella, Tolosa de Llenguadoc, Roma, Comillas, Donostia…).

A Barcelona, el poeta se centra en la divulgació dels ideals de joventut aprofitant el seu prestigi i l’ajut de Jaume Collell —membre de l’Esbart. Verdaguer publica textos a La Veu de Montserrat i en una col·lecció de llibres gràcies al seu amic. Tots dos preparen les festes del mil·lenari de Montserrat, en què es convoquen concursos i on assisteixen autoritats i escriptors. Mossèn Cinto escriu per a l’ocasió obres com ara Llegenda de Montserrat i Cançons de Montserrat, entre les quals hi ha les estrofes del Virolai. El 1879, simultàniament a l’organització del mil·lenari, Verdaguer publica Idil·lis i cants místics que són, en paraules de Carles Riba, «un llarg, insadollable enyor de la natura angèlica». Poemes, doncs, de tema religiós que contraresten la sensació creada per L’Atlàntida, considerada obra profana pels més crítics. El 1882 apareix Lo somni de Sant Joan. Llegenda del Sagrat Cor de Jesús, refós i ampliat el 1887. L’oda A Barcelona, publicada el 1883 per l’ajuntament de la ciutat en una edició de cent mil exemplars, constitueix una mitificació de l’esperit progressista i de les ànsies d’expansió de la nova burgesia industrial catalana. Amb l’objectiu d’arribar a la sensibilitat popular, Verdaguer insisteix en la poesia religiosa, arma per fer devots al catolicisme i també a la llengua catalana.

El punt culminant de l’etapa de plenitud és Canigó (1886). Aquest segon gran poema èpic serveix al poeta per vèncer les insatisfaccions i rectificar els defectes de L’Atlàntida. L’escriu prenent com a base elements de primera mà aplegats a partir de resseguir, entre el 1879 i el 1884, el Pirineu català. Allí pot veure detalladament el que seria l’escenari del poema, completat posteriorment amb llibres d’història, folklore i geografia. L’any 1886 és important, d’altra banda, per dos fets de signe contrari: per un costat, la coronació a Ripoll com a poeta de Catalunya pel bisbe de Vic —fet que mostra el cim de la glòria de Verdaguer— i, per l’altre, el viatge a Terra Santa —que significa el començament de la crisi espiritual.

Efectivament, tot i que després d’aquest any publica obres destacades deslligades del canvi espiritual —per exemple, Pàtria (1888)—, el poeta viu immers en una crisi profunda provocada pel viatge a Palestina i Egipte, del qual torna trasbalsat. Dietari d’un pelegrí a Terra Santa (1888) són les anotacions que mossèn Cinto va pren mentre fa el viatge i que expliquen el desig de purificació i el canvi d’orientació en la seva vida. Aquest canvi consisteix a dedicar-se més a les tasques eclesiàstiques que no pas a les d’escriptor, cosa que inclou una pràctica desordenada de la caritat, que l’omple de deutes i, més tard, el posa en contacte amb un grup d’exorcistes. És aleshores que entra en la vida del poeta la família Duran, formada per una dona vídua i dues filles, a les quals promet que no abandonaria. Aquesta actitud d’ajuda incondicional als desvalguts i els comportaments que se’n deriven li valen la desconfiança dels marquesos de Comillas i, finalment, la decisió de prescindir dels seus serveis com a capellà domèstic. Tampoc és entès per les autoritats eclesiàstiques, que, amb un diagnòstic de follia, l’allunyen de Barcelona. Al santuari de la Gleva, prop de Vic, va descobrint que el lloc de repòs era realment de reclusió. Després de visitar el marquès i el bisbe Morgades, és obligat a romandre a la Gleva, vigilat per un capellà que escampa rumors negatius sobre el seu comportament. El 1895, davant d’una situació d’empresonament insostenible, Verdaguer s’escapa de la Gleva i torna a Barcelona. Només la casualitat fa que Verdaguer no sigui detingut per la policia, enviada pel bisbe Morgades; això provoca que el poeta trameti un breu comunicat a la premsa en què demana justícia i ajut a la gent de Barcelona. La notícia va impactar tant que va prendre dimensions d’escàndol. Un mes després, un tribunal eclesiàstic el suspèn de poder exercir les seves funcions sacerdotals i, per tant, de poder fer missa. Verdaguer contraataca amb un seguit de cartes enviades a la premsa diària (anomenades Un sacerdot perseguit), gràcies a les quals guanya força i noves amistats. El mateix 1895, un grup d’amics li publiquen aquests articles sota el títol Mossèn Jacinto Verdaguer en defensa pròpia, considerats la millor prosa del primer periodisme català modern. El 1896 es publica el llibre Flors del Calvari. Llibre de consols, com a justificació personal amb atacs contra els seus enemics, i escrits i pamflets com ara Verdaguer reivindicat, que mostra un Verdaguer ferit i rebel decidit a demostrar la seva raó. A més, escriu La Pomerola, poema autobiogràfic. El 1897 publica a la premsa una segona sèrie d’articles encara més agressius que els de 1895. El 1898, es retracta i és rehabilitat. Passa els seus darrers anys de beneficiat de l’església de Betlem, de Barcelona.

En els darrers quatre anys de vida, Verdaguer torna a l’activitat literària. Dirigeix algunes revistes literàries de tema religiós: «Lo Pensament català», «L’Atlàntida» i «La Creu del Montseny»; prepara nous llibres i participa en actes públics. Els últims llibres publicats en vida van ser: Santa Eulària. Poemet (1899), Aires del Montseny (1901) i Flors de Maria, aquest darrer uns mesos després de la mort del poeta, el 10 de juny de 1902, a Vallvidrera. Va ser enterrat a Montjuïc enmig d’una manifestació espectacular de dol popular que va acompanyar el poeta per la Rambla de Barcelona.

La producció verdagueriana, musicada per diversos compositors (Nicolau, Morera, Millet, Falla, etc) i àmpliament imitada, editada i estudiada, ha estat traduïda a moltes llengües. De les edicions d’obres completes 1905-08, 1913-25, 1928-36, 1943, 1946, 1949 i 1964, destaca com a més acurada l’edició popular (1913-25), en trenta volums. El 1995, Eumo editorial n’emprèn una nova edició.





