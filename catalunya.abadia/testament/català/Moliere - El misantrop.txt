Hi ha una manera de definir El misantrop: el món contra mi, i, si convé, jo contra el món. Si algú em porta un sonet que és més dolent que el pebre, en nom de què podria afalagar-lo? Si em jutgen perquè he dit allò que havia de dir, per què hauria de buscar algú que recomanés la meva innocència al tribunal? Que tinc raó és clar: que em jutgin, doncs, i demostrin si són al costat de la veritat o amb l’interès que sembla moure-ho tot en el món dels homes. O amb mi o contra mi, amb la raó o contra la raó.





Molière





El misantrop


Traducció de Joan Oliver



ePUB v1.0

Puck 26.08.22





Títol original: Le Misanthrope

Molière, 1666

Traducció: Joan Oliver, 1951

Imatge de la coberta: G. Daglo Orti

Edició digital: Puck (v1.0)

ePUBCat base r1.3





ESTUDI PRELIMINAR





L’autor


Jean-Baptiste Poquelin, conegut amb el pseudònim de Molière, va néixer el 1622 a París, França.

És l’autor d’El misantrop i una trentena d’obres teatrals més que el van convertir en un dels dramaturgs més coneguts d’arreu del món.

Les seves comèdies es continuen representant encara avui dia, fet que indica la seva qualitat i destresa pel gènere còmic en teatre.

Era el fill gran d’una família burgesa de París. El pare era tapisser del rei i volia que quan Jean-Baptiste es fes gran heretés el seu ofici.

Sembla que va ser, però, el seu avi patern qui li va transmetre el gust pel teatre i, després d’estudiar uns anys Dret i Filosofia, va pensar de muntar la seva pròpia companyia. Amb només vint-i-un anys, Jean-Baptiste, va decidir que volia ser actor i amb una altra família, els Béjart, formà la companyia l’Il·lustre Teatre de París. A partir d’aquell moment es va fer dir Molière.

En aquells anys, la competència era dura en el món de l’escena. L’Il·lustre Teatre va estrenar algunes tragèdies sense èxit, i tot i l’ajuda d’alguns aristòcrates que feien de mecenes, Molière va ser empresonat per deutes. En sortir de la presó, l’Il·lustre Teatre va prendre la determinació de marxar de París i provar sort en altres províncies.

Del 1645 al 1658, Molière i els seus van actuar davant de governadors i personatges molt influents de la societat francesa, sobretot del Llenguadoc, i en les ciutats més importants del país (Nantes, Bordeus, Lió, Grenoble i Rennes). Després d’aquesta etapa més itinerant, la companyia de l’Il·lustre Teatre va tornar a París i, gràcies a l’amistat amb el germà petit del rei, l’any 1658 Molière va actuar davant de Lluís XIV al palau del Louvre. L’espectacle va tenir un èxit desmesurat i va agradar tant al rei que va convidar la companyia a establir-se en una de les sales properes al palau del Louvre. Aquesta oportunitat va suposar un gran repte per a Molière i els seus actors, fet que va inspirar el dramaturg a voler ampliar el repertori d’obres i gèneres teatrals. Així és com Molière va començar a escriure obres de teatre de gran renom com Les melindroses ridícules i Els empipadors, i la seva companyia es va especialitzar en comèdies escrites per ell.

A partir de llavors Molière esdevingué actor, director i dramaturg en una sola persona, i obtingué la protecció de Lluís XIV. El rei, gran seguidor i enamorat de les seves obres i la seva companyia, l’anomenà «Companyia del rei» l’any 1665.

Molière i els germans Béjart eren convidats a tots els palaus de França per participar a les millors festes de la cort, on estrenaven comèdies i van viure els seus anys de més èxits.

Els triomfs de la companyia i el bon tracte del rei, però, van fer néixer l’enveja en altres companyies de teatre i en certs personatges públics, que es van apressar a fer córrer rumors sobre Molière i a exercir fortes crítiques contra ell i les seves creacions.

L’obra Tartuf, per exemple, és una obra que va enfrontar els sectors més conservadors amb Molière, ja que es tractava d’una dura crítica a la religió i als devots. La representació de l’obra va ser prohibida fins al 1669, tot i que d’amagat se’n van fer lectures i representacions privades.

Un altre motiu de crítica va ser el rumor escampat pels enemics de Molière, amb motiu del seu casament amb Armande Béjart, vint anys més jove que ell, que, segons les males llengües, era filla de Molière i de Madeleine Béjart. El rei Lluís XIV va ser padrí del primer fill del matrimoni com a gest de suport a l’escriptor davant d’aquestes crítiques.

Malauradament, el matrimoni de Molière no va ser un matrimoni feliç. El primer fill va morir al cap de poc temps de néixer i Armande i Molière se separaren el 1665, tres anys després de casar-se.

Aquell mateix any, les coses van empitjorar ràpidament per a Molière, que va caure malalt d’una pneumònia de la qual no es va recuperar.

Tot i així, el dramaturg no va cessar d’escriure. I van arribar dos èxits rotunds més: Don Joan i l’obra que ens ocupa, El misantrop. Aquesta última no va agradar gaire al públic de l’època, que la va trobar massa crítica envers la societat, i alguns van trobar-hi a faltar comicitat. Avui en dia, però, és una de les obres de Molière més valorades, ja que hi apareix una de les millors qualitats del dramaturg: la construcció de grans personatges, que no deixen indiferent i que perduren al llarg del temps.

A El misantrop el van seguir altres triomfs i algun fracàs de l’autor. Les obres més celebrades van ser Les dones sàvies, L’avar i Amfitrió, una comèdia mitològica inspirada en una de les relacions del rei Lluís XIV.

També són conegudes les comèdies-ballet de Molière, com ara El burgès ennoblit, molt innovadora, on es combina música i ball amb la comèdia satírica, i l’escena més famosa de la qual és la de la cerimònia turca.

Cap al final de la vida del nostre autor, les relacions amb el rei es van refredar a causa de les contínues crítiques i dels problemes amb col·laboradors de la companyia.

Tot i així, Molière no deixà el teatre. La tuberculosi que patia i la tos constant que l’acompanyava li van servir d’inspiració per a la seva última obra com a autor i actor: El malalt imaginari.

La nit de la quarta representació, mentre actuava, Molière va començar a trobar-se malament. Va morir aquella mateixa nit, el 17 de febrer de 1673.

Les polèmiques al voltant de la seva figura no van deixar de turmentar-lo ni un cop mort, ja que l’arquebisbe de París va negar-li la sepultura. En aquesta ocasió, Lluís XIV també va haver d’intercedir a favor de Molière perquè es fes una cerimònia en homenatge a la memòria de l’escriptor. Molière va ser finalment enterrat a la capella de Sant Josep de París.

Recordat com a actor còmic excepcional, director de teatre de gran talent i poeta i dramaturg de molt nivell, Molière és encara avui un dels autors més coneguts de la literatura universal.





Context històric


Lluís XIV i Versalles

Molière i la seva obra s’expliquen en el context històric que deixava enrere l’edat antiga i donava entrada al moviment humanista de la Il·lustració. L’estreta relació amb el monarca Lluís XIV, amic i protector del dramaturg francès, és també un element clau per entendre Molière i El misantrop.

Lluís XIV, també anomenat Rei Sol, va ser el màxim governant de França del 1643 al 1715. El seu regnat és recordat pel lideratge de l’imperialisme europeu i les sumptuositats del seu estil. Monarca absolutista i defensor de les formes de govern pròpies d’una monarquia de dret diví, va liderar l’obtenció de la frontera natural del Rin, i el matrimoni amb la seva cosina Maria Teresa d’Àustria, infanta d’Espanya, va acostar-lo a la política espanyola. De fet, la dinastia de Lluís XIV, els Borbó, és la mateixa que la de la família reial que regna a l’Estat espanyol.

En els afers econòmics i militars, Lluís XIV comptava amb l’ajuda dels seus dos grans ministres: Colbert i Louvois. Amb el primer, va reorganitzar econòmicament l’Estat i va potenciar el comerç. Louvois, en canvi, va ser el conseller que gestionà de ben a prop l’exèrcit francès i les seves victòries.

L’època de Lluís XIV és també l’edat d’or de la literatura francesa i d’altres disciplines com l’arquitectura i la filosofia. Juntament amb Molière, Racine, Réné Descartes i Blaise Pascal són alguns dels grans artistes i pensadors del segle de Lluís XIV.

L’emblema amb el qual es defineix el monarca és el sol, símbol que representa Apol·lo, déu de la música i la poesia. Amb aquests atributs és com Lluís XIV volia mostrar-se a Europa sencera, als seus cortesans i súbdits.

Conegut per ser un bon músic (tocava la guitarra) i protector de les lletres, Lluís XIV va començar l’edificació del que ara coneixem com el palau de Versalles, última residència del rei que va fer construir als artistes André Le Nôtre, Louis Le Vau i l’arquitecte Jules Hardouin-Mansart.

El palau de Versalles era la imatge de la glòria, el poder i la majestuositat del Rei Sol. L’edifici, que era l’antiga residència de caça de Lluís XIII, pare de Lluís XIV, va transformar-se ràpidament per voluntat del rei per tal d’esdevenir el seu palau, el de la cort i la seu del govern de França a partir del 1682. El projecte de Lluís XIV era engrandir l’espai i així poder encabir també les exhibicions, festes i representacions teatrals que el monarca organitzava assíduament.

El rei gaudia de molt bones relacions amb l’alta noblesa, que cada vegada era menys poderosa, però creava un món d’aparences i submissió a la monarquia. En aquells temps, es demanava a nobles i cortesans de regir-se per l’educació i l’elegància exterior, una manera de fer que trobarem en l’obra i que justament posa en dubte Molière, en boca del misantrop.





Gèneres teatrals i Molière


L’obra teatral de Molière és extensa i diversa, però tot i així, el comediant francès va conrear alguns gèneres més que d’altres. Per a l’estil còmic Molière va utilitzar sempre un subgènere de la comèdia: la farsa o sàtira. La farsa, molt coneguda durant l’edat mitjana sobretot a França, és una composició teatral curta i de temàtica còmica. En llatí vulgar, farsa volia dir «olla podrida», i fa referència al fet que sovint en aquests textos s’exposaven comportaments no gaire adequats de la societat per tal de corregir-los tot passant una bona estona.

Els experts en Molière també reconeixen de seguida en els seus textos la inspiració i el gran coneixement de la Commedia dell’arte, aquest tipus de comèdia representada a Itàlia al segle XVI i més endavant a altres indrets d’Europa. La seva característica principal és que no hi havia text escrit, només un esquema que marcava els grans trets de la trama i recordava els efectes còmics que l’actor havia d’executar. Es tractava, doncs, d’una acció improvisada d’actors professionals, que combinaven mímica, ballet, música i acrobàcies dalt de l’escenari. Arlequí era un dels personatges fixos de la Commedia dell’arte italiana, un criat gandul i molt astut, que aprofitava qualsevol ocasió per menjar. El seu vestit fet de peces de molts colors i la seva mitja màscara negra el fan inconfusible. Així com ell, la resta de personatges fixos també tenien una màscara i un vestit propis a través dels quals se’ls identificava.

La Commedia dell’arte també va incorporar un fet molt important: els papers femenins eren interpretats per dones, i és que fins llavors els personatges femenins sempre havien estat representats per homes.

Molière fa servir els recursos de la Commedia dell’arte per remarcar el toc còmic de les seves farses, però a la vegada se n’allunya quan dota les seves obres de més pes dramàtic.

Un altre gènere propi de Molière són les comèdies-ballet. Similar a una òpera, en aquest tipus de representacions es combina el text teatral amb música i ball. Lully era el músic que va col·laborar més temps amb Molière, tot i que sabem que sovint no eren del mateix parer. Per a Molière el més important i destacat era el text teatral, en canvi, per a Lully, la música havia d’estar en primer pla i el text l’havia d’acompanyar.

A més de música i text, la dansa tenia una importància cabdal en aquestes òperes i era una ocasió per al públic per participar en l’obra i provar algun pas de la coreografia. Lluís XIV, amant del luxe i la diversió, gaudia especialment amb les comèdies-ballet que es representaven als jardins de Versalles i sovint demanava que s’hi afegissin efectes especials com jocs d’aigua i focs d’artifici. Per al rei, era la millor manera de mostrar i imposar la gran potència del seu regne als cortesans.





El misantrop


Molière escrivia en el pròleg del Tartuf que amb el seu teatre podia «corregir els vicis dels homes». I això potser és el que va procurar fer en l’obra que estudiem: El misantrop.

El misantrop és una peça teatral estrenada el 4 de juny de l’any 1666. Es tracta d’una obra en vers, estructurada en cinc actes i qualificada com a mitjanament còmica.

A diferència d’obres precedents, on s’inspirava en fets i vicis públics per fer sàtira, El misantrop és un exemple de com, a causa de les crítiques dels seus detractors, Molière inaugura una temàtica més centrada en els costums i vicis privats.

El misantrop està escrit en versos alexandrins, un vers polirítmic format per dos hemistiquis. És un vers d’art major, compost de dotze síl·labes en la mètrica catalana, anglesa i francesa, mentre que en la castellana i la italiana l’alexandrí és de catorze síl·labes.

L’estructura de l’obra segueix l’esquema clàssic: primer un plantejament de la situació, seguit d’un nus de la trama i d’un desenllaç.

Acte primer. Plantejament de la situació

En la primera escena, de les més populars, assistim a la trobada entre Arnau i Ferran. La primera escena és una declaració de principis d’Arnau, del seu profund rebuig de la societat aristocràtica d’actituds falses. És justament sobre aquest tema que debat de manera acalorada amb el seu amic Ferran.

Més endavant s’afegeix Clovis a escena, que arriba tot lloant Arnau i li demana que escolti un sonet per a la dama que estima. Arnau, que l’ha avisat que serà sincer i que potser això pot ferir-lo si diu massa veritats que no agraden, critica el sonet i això fa que s’iniciï una discussió amb Clovis.

Actes segon, tercer i quart. Nus de la intriga

Arnau critica Adelais, la seva estimada, per la complaença amb què rep i tracta els seus pretendents quan justament Guerau i Tirant, amics de la jove vídua, arriben i inicien juntament amb Oriana, la cosina d’Adelais, una conversa on malparlen d’alguns amics absents. Aquest fet fa sortir de polleguera Arnau i Adelais no reacciona bé a les crítiques del misantrop, però, afortunadament, l’intercanvi s’interromp per l’arribada d’un guàrdia: Arnau és cridat a comparèixer davant el tribunal pel cas del sonet de Clovis.

La seva marxa ve seguida per l’arribada a escena de Jovita, la falsa beata, que alerta Adelais dels rumors que circulen sobre la seva conducta. De manera hipòcrita, Adelais, al seu torn, també desmereix l’actuació de Jovita, que, per venjar-se, intentarà seduir Arnau, prometent-li proves evidents de la inconstància de la seva estimada.

Tal és així que Arnau aconsegueix una carta que mostra la poca implicació d’Adelais en l’amor cap a ell, però Adelais aconsegueix ser perdonada en justificar-se.

Acte cinquè. Desenllaç

Arnau rep la notícia que ha estat víctima d’una injustícia en un altre judici i està decidit a marxar de París, per això demana a la jove Adelais que declari públicament els seus sentiments, però els altres pretendents de la jove aporten unes altres cartes que deixaran en evidència la hipocresia d’Adelais envers els seus seguidors.

Arnau, tot i la deshonra, està disposat a casar-s’hi si ella consent a renunciar al món. Adelais no vol renunciar a la cort, fet que fa decidir Arnau a deixar París i retirar-se en solitud.





Personatges


Els personatges que apareixen a El misantrop són onze. En trobem de principals i de secundaris. Els personatges són un element molt important en les comèdies de Molière, el que dóna joc i el toc més característic a les seves creacions. Us fixareu que a El misantrop no hi ha grans canvis d’escenari; de fet tota l’acció es planteja a casa d’Adelais, a París. No li cal res més que els personatges i la seva riquesa interior per construir cinc actes de teatre en estat pur.

Els personatges d’El misantrop pertanyen a l’alta noblesa francesa, una noblesa ociosa que havia perdut poder i vivia al voltant de la cort, dominada per una monarquia centralista.

Entre els afers de la noblesa només havien quedat l’amor, ocupació a la qual en aquella època es dedicaven amb estratègies com si es tractés d’una guerra; la literatura: escriure i llegir en companyia era una de les altres activitats comunes entre els nobles, i, finalment, la conversa, un altre passatemps dels aristòcrates de l’època.

Arnau és el protagonista d’El misantrop. Anomenat Alceste en la versió original francesa, el jove noble enamorat d’Adelais detesta les formes de la societat en la qual viu. Turmentat per la contradicció d’estimar amb passió una dona i desaprovar-ne alhora les formes, Arnau és fràgil i impulsiu, no domina ni pensa en les conseqüències dels seus actes. Sovint s’enfada amb la gent que l’envolta per comportaments atents i galants. En el tercer acte es defineix com a «Ésser franc i sincer: heus aquí el meu talent» (escena VII). El protagonista creu que la millor manera de ser al món és «Servint la veritat sense fer-li cap tort /i no amollant ni un mot que no surti del cor» (escena I, acte 1r).

Ferran, el seu amic, és un home tolerant i comprensiu i procura explicar a Arnau: «Però al món on vivim regeixen certes normes: / cal respectar els costums i hem de guardar les formes» (escena I, acte 1r.). Ferran, tot i ser rebutjat sovint pel seu company, és una persona fidel i sàvia, i procura acompanyar Arnau en la seva batalla contra el món i quan aquest defuig tothom. Molière planteja de bon començament aquest contrast entre ser sincer i guardar les formes, a partir del qual pot construir tota l’obra.

Arnau vol aconseguir, en va, que la seva estimada, Adelais, accepti marxar amb ell i abandonar la vida en societat, les converses amb les visites i les estones amb les amigues. Adelais, però, és un dels exemples de com Molière revalora el paper de la dona. Adelais —o Célimène—, és una vídua de vint anys que viu la seva vida i vol conduir-la des del començament fins al final, i no està disposada que ningú li digui com ha de fer-ho. Li agrada aparentar, és egoista, pèrfida, i demostra que no es pot confiar en ella. Per això finalment no s’entendrà amb Arnau. És una dona forta, es manté ferma en el seu convenciment de ser coqueta, amb arguments per defensar, tot i que al final entendrem que és més aviat una aparença, gràcies a les observacions d’Oriana: «¿Podem saber què sent aqueixa criatura / si dels seus sentiments ni ella no està segura? A vegades estima sense que n’hegui esment, / i a vegades no estima, pro en té el convenciment» (escena I, acte 4t).

Tot i així, Adelais es mostra orgullosa de les estones amb el seu seguici de pretendents, actitud que és molt reprovada tant per Arnau com per Jovita, el seu personatge antagònic.

Jovita, una dona més gran que Adelais i la resta de personatges, és criticada per la seva religiositat, que sovint predica però que altres vegades contradiu amb comportaments impropis d’algú que es deu a la fe. De manera més general, hi podem veure l’element crític de Molière cap a la religiositat, que treballa més a fons en la seva obra Tartuf, on critica en clau còmica la hipocresia que hi ha en certs creients i en la religió. Jovita, falsa devota, busca guanyar-se els favors d’Arnau, i tot i que es considera amiga d’Adelais, la reprova per la seva actitud massa ben disposada envers els pretendents.

Clovis, Tirant i Guerau són els pretendents, però representen la branca lloadora dels aspirants, ja que Arnau, que estima Adelais, és un pretendent que busca la sinceritat per damunt dels favors de la seva estimada. Els altres tres candidats encarnen els valors que Arnau detesta: són aduladors i maquinen el seu triomf per damunt dels altres. Clovis, amb més malícia, intenta sortir-se amb la seva buscant les pessigolles a Arnau fent córrer falsos rumors per tal que el condemnin en un judici.

Finalment, com a personatge destacat, trobem Oriana, cosina d’Adelais. Oriana és el personatge femení que encarna els mateixos valors que Ferran de respecte i moderació. En el seu cas, però, és més afí al pensament d’Arnau i així ho fa saber a Adelais: «car jo estic per la gent que diu allò que pensa» (escena III, acte 5è). Oriana al principi de l’obra estima Arnau, però al final acabarà donant el seu amor a Ferran, davant la inseguretat del misantrop.

Els altres tres personatges són dos criats i un uixer, personatges secundaris que ajuden a teixir la trama de l’obra.





Temàtica i anàlisi


Entre els temes de l’obra destaquem l’amistat, encarnada per la parella d’amics Arnau i Ferran, un binomi contrari que dibuixa tres eixos complementaris en l’obra:

—el desig individual i la necessitat social;

—l’anhel i la por d’estar sols;

—la anormalitat i la normalitat.

En aquesta comèdia política, on s’analitzen les relacions de l’individu amb la societat, el misantrop decideix rebutjar les regles del joc de la cort, que imposa una extremada correcció en l’actitud amb els altres. D’aquesta manera, fa prevaldre el seu desig personal de rebuig de tota falsedat de la vida en societat, fet que el condemna a la marginació, que es materialitza al final de l’obra amb el seu exili de la ciutat. Un cop més, guanya la necessitat social de marginar allò que es mostra i es reafirma diferent, que en definitiva destorba aquells que determinen les normes generals de pensament i conducta.

D’una banda es podria pensar que aquesta marginació convé al misantrop; no obstant això el personatge d’Arnau es debat sempre entre la voluntat d’estimar sincerament i ser estimat en un món de veritats emmascarades. Ell cerca desesperadament un amor en el seu estat de felicitat, és a dir, lluny de la cort i els nobles que juguen a aparentar. És per aquest motiu que l’únic que demana a Adelais, tot i havent descobert que no ha estat sincera amb els pretendents, que oblidi aquest món farcit de falsedats i que visquin junts una relació franca.

Adelais, però, no vol triar. El seu egoisme l’empeny a escollir la normalitat de la cort, tot i la humiliació d’haver estat descoberta en les seves mentides.

I doncs, llavors, quins són els paràmetres d’anormalitat i de normalitat que regeixen l’obra? Arnau, un ésser impulsiu i al qual se li fa difícil suportar les veritats disfressades, és algú fora del normal i en conseqüència hi topa, la qual cosa l’aboca a un destí lluny de la normalitat: marxar sol per sempre. Però Adelais, defensora de les normes establertes i a gust en la seva vida a la cort, no té un final més amable. Serà humiliada davant de tothom i probablement els seus pretendents no reclamaran més la seva companyia, fet que l’exiliarà com a Arnau, però dins la cort.

Dos personatges molt iguals, tot i que amb postures contraposades, que, per no trair els seus ideals, es veuen abocats a passar la resta dels seus dies o bé defugint els altres, com en el cas d’Arnau, o sent defugida, com li passa a Adelais. Les seves posicions enrocades en la fermesa del seu convenciment els privaran de poder sentir-se estimats i valorats.

La normalitat per la qual aposta Molière amb la seva peça teatral la trobem en els personatges més moderats. Ferran i Oriana gaudiran d’un final feliç, junts trobaran la felicitat d’estimar i ser estimats gràcies a voler potenciar una actitud franca i justa envers els altres, donant suport i escoltant la diversitat humana, tant els crítics com els hipòcrites.

Una bona reflexió que ens ofereix la tragicomèdia de Molière, on, tot i la gravetat del tema, la comicitat va més enllà i ens fa reflexionar sobre la incapacitat de poder assumir la submissió a la qual ens veiem obligats per sobreviure en societat.





Molière i «El misantrop» a Catalunya


Molière és un dels dramaturgs més traduïts en llengua catalana, com no podia ser d’una altra manera, tractant-se d’una figura literària del seu nivell. L’autor francès ha estat present a Catalunya des de les darreries del segle XVIII, amb les primeres versions de les seves obres al català a Menorca, Mallorca i el Rosselló.

La primera traducció que es coneix d’El misantrop és d’Alfons Maseras. Data d’abans del 1909 i no s’ha conservat fins als nostres dies. Maseras va fer una traducció en prosa de l’obra en vers de Molière que es va representar per primera vegada el gener de 1922. Aquell any es commemorava el tricentenari del naixement de l’autor francès i un dels actes més esperats era l’estrena d’El misantrop al Teatre Romea.

La traducció de Joan Oliver que teniu a les mans és de l’any 1951. Està considerada la millor versió de l’obra i, a diferència de Maseras, conserva el vers alexandrí per a la versió catalana, com totes les altres traduccions posteriors del dramaturg francès.

Oliver era un fervent admirador de la qualitat literària de Molière i en va dirigir la funció única que es va fer de la seva versió al Romea, l’any 1954, després d’anys de prohibició de representar i editar obres en català.

Amb les traduccions de Molière i d’altres clàssics, Joan Oliver desitjava situar el teatre català al nivell de la tradició literària europea, ja que l’escena catalana no gaudia de prou traduccions de clàssics moderns.

Joan Oliver que no es va limitar a traduir del francès, sinó que va adaptar l’obra al context català per tal que la peça fos més propera a espectadors i lectors. Això explica que en el cas d’El misantrop i altres obres els noms dels personatges canviïn, respecte de l’edició original, per noms catalans.

La traducció del poeta català és l’emprada per a aquesta edició, fet que demostra la vigència de la llengua d’Oliver i la importància de la seva tasca com a traductor i com a coneixedor de la grandesa literària de Molière.





EL MISANTROP


(Le Misanthrope)

1666

COMÈDIA EN CINC ACTES

La primera versió d’aquest text aparegué a Barcelona, l’any 1951, en edició de bibliòfil, il·lustrada amb aiguaforts i boixos de Granyer, imp. Pal·las; i fou estrenada al Teatre Romea de Barcelona, el dia 25 de març de 1954, sota el següent repartiment: Arnau, Ramon Duran; Ferran, Miquel Ripoll; Clovis, Joan Guarro; Adelais, Núria Espert: Oriana, Maria Ferrer: Jovita, Roser Coscolla; Tirant, Carles Lloret: Guerau, Lluís Nonell; Perot, Ferran Capdevila; Janot, Lluís Carratalà; Un uixer del Tribunal d’Honor, Pere Gimier. Decoració i figurins: R. Richart. Direcció: Joan Oliver.

PERSONATGES:

ARNAU (Alceste), enamorat d’Adelais.

FERRAN (Philinte), amic d’Arnau.

CLOVIS (Oronte), pretendent d’Adelais.

ADELAIS (Célimène), amada d’Arnau.

ORIANA (Eliante), cosina d’Adelais.

JOVITA (Arsinoé), beguina.

TIRANT (Acaste)

GUERAU (Clitandre) marquesets.

PEROT (Basque), criat d’Adelais.

JANOT (Dubois), criat d’Arnau.

UN UIXER DEL TRIBUNAL D’HONOR.

L’escena a París, a ca l’Adelais.





ACTE PRIMER


ESCENA I — FERRAN, ARNAU

FERRAN

Doncs, què us passa?

ARNAU

Deixeu-me, tingueu la gentilesa.

FERRAN

Voldria que em diguéssiu quina nova raresa…

ARNAU

Deixeu-me sol, us dic, i aneu-vos a amagar.

FERRAN

El que podríeu fer, si més no, és escoltar.

ARNAU

Doncs no vull escoltar-vos. Cadascú amb els seus gustos.

FERRAN

No els arribo a comprendre, aquests sobtats disgustos!

I, per bé que amic meu, trobo ben desplaent…

ARNAU, alçant-se bruscament.

Jo, amic vostre? Esborreu-me de la llista al moment!

Confesso —per què no?— que m’hi he tingut fins ara,

pro després del que heu fet aquí, a la meva cara,

ja no ho sóc ni ho puc ser, us ho dic sense embuts,

car no vull tenir un lloc en els cors corromputs.

FERRAN

Doncs digueu que, per vós, dec ser un pocavergonya!

ARNAU

Us hauria de caure la cara de vergonya!

Una acció semblant no es pot pas excusar

i tot home com cal se n’ha d’esgarrifar.

Us he vist curullar d’afalacs un subjecte

i testimoniar-li el més profund afecte;

d’oferiments, protestes i fins de juraments

afeixugueu la fúria dels vostres compliments;

i, acabat, si us pregunto simplement de qui es tracta,

ni el nom no sabeu dir-me’n d’una manera exacta;

quan ell se’n va, de cop, se us fon tot l’interès

i em dieu que és un quídam que no us importa res!

Mal llamp! És una cosa que indigna i esborrona

veure com es rebaixa talment una persona;

i si mai, per dissort, jo fes un crim semblant,

aniria, de pena, a penjar-me a l’instant.

FERRAN

Plagui-us que no m’ho prengui massa al peu de la lletra

i, oi també, que us declari, si m’ho voleu permetre,

que la vostra sentència em sembla poc suau,

i que per’xò no penso penjar-me enlloc, si us plau.

ARNAU

Plaguegeu, plaguegeu, que a mi no em fareu riure!

FERRAN

Pro, seriosament, per vós, com s’ha de viure?

ARNAU

Servint la veritat sense fer-li cap tort

i no amollant ni un mot que no surti del cor.

FERRAN

Quan algú ve a abraçar-vos amb aquella alegria,

bé caldrà correspondre a la falagueria,

pagar com millor es pugui tanta amabilitat,

i els mots plaents que un rebi, tornar-los de bon grat.

ARNAU

No, mai! No puc sofrir la moda maleïda

que avui segueix la gent que es té per distingida,

i les contorsions m’arriben a fer horror

d’aquests grans fabricants de protestes d’amor:

dadors de besos frívols i d’abraçades fútils,

servicials garlaires de paraules inútils,

que tothom aclaparen amb compliments balders

i tracten l’home honrat igual que el que no ho és.

¿Quin avantatge té que un home us acaroni

i cent proves de zel i de tendresa us doni

i que faci de vós un elogi esclatant,

si també fa el mateix amb qualsevol bergant?

No crec que hi hagi una ànima en el món, si no és borda,

que accepti sense fàstic una amistat tan llorda,

i fins la més honrosa us serà un trist regal

quan veureu que us barregen amb tots, en general;

sense un cert fonament l’amistat no té solta,

i el que estima tothom, estima algú tal volta?

Com que veig que aquest vici se us ha contagiat,

mal llamp!, no sou pas apte per a estar al meu costat;

rebutjo els sentiments d’un cor, potser estimable,

si no apreua com cal el mèrit veritable;

vull que se’m distingeixi, que quedi ben entès:

l’amic de tot el gènere no és l’home que em fa el pes!

FERRAN

Però al món on vivim regeixen certes normes:

cal respectar els costums i hem de guardar les formes.

ARNAU

Doncs jo castigaria com un dels grans pecats

aquest comerç espuri de falses amistats.

Jo vull l’home discret, no aquell que els mots malversa;

que el fons del nostre cor es mostri en la conversa,

que sigui aquest que parli i, així, que els sentiments

no vagin disfressats sota vans compliments.

FERRAN

No són pocs els indrets on la plena franquesa,

a més de ser ridícula, no fóra pas permesa;

i molt sovint, encara que ho cregueu un pecat,

és bo que no es publiqui el que es porta amagat.

¿Fóra convenient o de bona parença

dir a molts que coneixem tot allò que un en pensa?

I si tinc qui em desplau i el trobo pel camí,

li he d’etzibar la cosa tal com la sento?

ARNAU

Sí

FERRAN

¿Aniríeu a dir a l’Emília, pobreta,

que als seus anys no li escau fer, com fa, la coqueta,

i que el blanquet que es posa resulta escandalós?

ARNAU

Per què no?

FERRAN

¿A l’Eimeric, que és un amoïnós

i que tothom se’n cansa i el tem com una plaga

quan es posa a contar l’esclat de sa nissaga?

ARNAU

Molt bé!

FERRAN

Que bromegeu?

ARNAU

No, no bromejo pas,

i no perdonaria a ningú en semblant cas.

Massa he sofert pels ulls! I la cort i la vila

us dic que em fan coragre. Els motius? Una pila!

Estic malhumorat i en un disgust constant

de veure com els homes viuen tal com ho fan.

Arreu trobo només traïció, injustícia,

llagoteria, engany, interès i malícia;

no puc aguantar més, i voldria insultar,

de dret, plantant-li cara, tot el gènere humà.

FERRAN

Acabareu salvatge si algú no us domestica!

Tals arravataments em fan riure una mica;

i crec veure en nosaltres, semblantment instruïts,

els dos germans que pinta l’Escola dels Marits,

dels quals…

ARNAU

Deixeu-vos de comparances sobreres.

FERRAN

De debò: no insistiu en les vostres fal·leres;

per més que feu, els homes no es tornaran millors;

i, vist que la franquesa té tant d’encís per vós,

us diré francament que aquesta malaltia

pertot allà on aneu la prenen per mania

i que la vostra ràbia contra el costum admès

us fa quedar en ridícul davant de més de tres.

ARNAU

Millor, mal llamp, millor! Si això és el que volia!

Heus aquí un bon senyal que m’omple d’alegria.

Sento pels meus semblants un odi tan ferreny

que em plau tot menys que em tinguin per un home [de seny.

FERRAN

Ja ens en voleu, de mal! Potser ens en voleu massa!

ARNAU

La raça dels humans és una mala raça.

FERRAN

¿Tots els pobres mortals, sens cap excepció,

entrem dintre la vostra terrible aversió?

Malgrat els danys del segle, hi haurà algú entre nosaltres…

ARNAU

Odio tots els homes: aquests, aquells i els altres.

Els uns, els avorreixo per dolents i indecents,

i els altres perquè són tan bons amb els dolents,

perquè per ells no senten el menyspreu sense mida

que a la virtut inspiren el vici i la mentida.

D’aquesta complaença veiem l’injust esplet

en el cas del malvat contra qui jo tinc plet.

A través de la màscara se li veu bé la cara:

arreu és conegut pel que ha estat i és encara;

i el seu joc d’ulls i el seu to de veu posturer

només impressionen el qui no el coneix bé.

Se sap que és un drogant sota tots els aspectes,

que ha prosperat a base de negocis infectes,

i la seva fortuna li dóna un lluïment

que fa remugar el mèrit i enrogir l’innocent;

a despit d’algun títol d’història més que trista,

no se li veu l’honor ni amb un allargavista.

Digueu-li estafa, infame, brètol, facinerós

i veureu com tothom està d’acord amb vós.

Tanmateix, qui no accepta les seves reverències?

Arreu l’acullen i hom li riu les ocurrències;

i si hi ha, per la intriga, un lloc a disputar,

d’homes ben honorables el veieu triomfar.

Em fereix tan al viu i em causa un tal desfici

contemplar com es tracta amb aquest compte el vici,

que a vegades m’agafa el desig violent

d’anar-me’n a un desert per fugir de la gent.

FERRAN

No ens hi fem mala sang, que, el món, no el podrem vèncer;

per la natura humana tinguem més benvolença.

Per què hem d’analitzar-la amb rigor extremat?

Més val que els seus defectes mirem amb pietat.

La virtut, entre els homes, cal que sigui tractable,

que un excés en el seny arriba a ser blasmable;

el perfecte juí és sempre mesurat

i ens vol aciençats però amb sobrietat.

Aquella rigidesa de la virtut antiga,

amb els costums d’avui, evidentment no lliga;

pretén per als mortals massa perfecció;

cal que cedim als temps sense obstinació,

i no m’estic de dir-vos que és foll aquell que intenta

corregir els mals costums com les proves d’impremta.

Moltes coses observo, com vós, allà i aquí,

que anirien millor per un altre camí,

però, a despit de tot el que veig i el que passa,

no penso enquimerar-m’hi, com vós, ni poc ni massa;

em prenc tranquil·lament els homes tal com són,

m’acostumo a sofrir les flaqueses del món,

i crec, tant a ciutat com a la cort, més sàvia,

molt més! la meva flema que no la vostra ràbia.

ARNAU

Però la vostra flema, que raona tan bé,

davant de certs abusos, no se us farà malbé?

Suposeu que un amic al voltant vostre ordeixi

un àvol artifici, que us robi i us traeixi,

o que de vós escampin un rumor infamant,

veuríeu tot això pacient com un sant?

FERRAN

Pro tots aquests defectes ¿no els jutgeu, per ventura,

com vicis inherents a la humana natura?

De fet, us asseguro que em sento tan ofès

de veure un home vil mogut per l’interès

com de veure voltors caient damunt la presa,

simis de mals instints o llops plens de feresa.

ARNAU

M’haig de deixar trair, fer bocins i robar

sense que jo… Mal llamp! Valdrà més no parlar

davant d’un argument que és una magallada.

FERRAN

Faríeu molt ben fet callant d’una vegada.

No cal que del contrari digueu tants penjaments,

pro en canvi tingueu cura del vostre plet.

ARNAU

No gens.

No penso fer ni un pas, senyor meu; estic quiti.

FERRAN

Doncs llavors, qui voleu que per vós sol·liciti?

ARNAU

Qui ha de ser? L’equitat, el meu dret, la raó.

FERRAN

No penseu veure el jutge i parlar-li de…

ARNAU

No.

És que la meva causa és injusta o dubtosa?

FERRAN

Això no, pro la intriga és sempre perillosa.

ARNAU

O tinc raó o no en tinc. Aquest és el meu cas.

FERRAN

No basta la raó, no us en fiéssiu pas.

ARNAU

Doncs no mouré ni un peu.

FERRAN

La part contrària és forta

i amb les seves argúcies podria…

ARNAU

No m’importa.

FERRAN

Us enganyeu.

ARNAU

De res.

FERRAN

Qui sap. Feu molt mal fet.

Què hi guanyareu, digueu-me?

ARNAU

El gust de perdre el plet.

FERRAN

Vós mateix…

ARNAU

Podré veure ben clar en aquest judici

si els homes estan prou enfonsats en el vici

i si tenen el cor prou inic i pervers

per fer-me una injustícia als ulls de l’univers.

FERRAN

Quin cas!

ARNAU

Per copsar el mal en tot el seu prestigi

pagaré de bon grat i perdré aquest litigi.

FERRAN

No sabeu pas, Arnau, com riuria la gent

si us sentís raonar com ara ho esteu fent.

ARNAU

Pitjor per ells.

FERRAN

Pro aquesta rectitud tan exacta

que exigiu en els fets, en els mots i en el tracte,

la rígida dretura en la qual us tanqueu,

són en aquesta casa on tant de temps passeu?

M’estranya de no dir que estant, com tot ho advera,

vós i el gènere humà renyits en gran manera,

malgrat tot el que pot fer-vos-el repugnant,

hi hàgiu trobat l’objecte que us enamora tant;

i la tria que heu fet em sorprèn més encara.

ARNAU

La meva tria?

FERRAN

Sí, una tria ben rara.

La sincera Oriana us mira tendrament;

Jovita, la beguina, tothom sap que us pretén.

Tanmateix, la vostra ànima refusa llur afecte

mentre que l’Adelais us sembla en tot perfecta:

una dama coqueta, d’esperit maldient,

que les modes d’avui segueix ben fidelment.

¿Com és que, no podent-les resistir gens ni mica,

us semblen de bon veure quan ella les practica?

Els pecats, ja no ho són si els fa algú que estimeu?

No els hi veieu potser, o és que els hi perdoneu?

ARNAU

No; l’amor que m’inspira aquesta jove vídua,

i més des que la tracto d’una manera assídua,

no em priva pas de veure els defectes que té:

els conec tant com vós i els condemno també.

Però, amb tot, què voleu? Sigui o no sigui bona,

us confesso la flaca: m’agrada aquesta dona.

Prou conec els seus vicis, prou la n’he de blasmar;

a despit dels que tingui, ella es sap fer estimar.

La seva gràcia em guanya: i tinc fe que amb fermesa

arribaré a guarir-la del mal que la té presa.

FERRAN

Si arribéssiu a tant, no faríeu pas poc.

Creieu, doncs, que us estima l’Adelais?

ARNAU

Llamp que em toc!

Si no ho cregués així, ja no l’estimaria.

FERRAN

Però si el vostre cor del seu no desconfia,

per què els vostres rivals us neguitegen tant?

ARNAU

Vol tot l’amor per ell, el veritable amant.

I per’xò vinc: per dir-li amb tota la franquesa

allò que sobre el cas m’inspira la tendresa.

FERRAN

Per mi, si el sol desig pogués arranjar el cas,

sa cosina Oriana, no la perdria pas:

té un cor fidel i honest i sé que us aprecia.

És un partit per vós i no hi ha millor tria.

ARNAU

És cert; i la raó m’ho diu ben clar i ben fort;

pro la raó, Ferran, no regeix pas el cor.

FERRAN

Les vostres esperances, Arnau, podrien rompre’s,

i temo…

ESCENA II — CLOVIS, ARNAU, FERRAN

CLOVIS, a Arnau.

Ara he sabut que, per fer algunes compres,

Adelais i Oriana acaben de sortir;

però, com que m’han dit que vós éreu aquí,

he pujat sols per dir-vos que jo, un home sensible,

he concebut per vós una estima increïble

i que, de fa molt temps, si haig de ser franc, estic

només esperant l’hora que voldreu ser-me amic.

Em plau retre justícia al talent veritable

i aspiro que ens uneixi un afecte entranyable;

que un amic cordial, com jo, i de qualitat

no és pas segurament per a ser rebutjat.

(Durant el discurs de Clovis, Arnau està en actitud somiadora, i sembla no adonar-se que algú li parla. No surt del seu somieig fins que Clovis li diu:)

Aquest discurs, si us plau, és a vós que s’adreça.

ARNAU

A mi?

CLOVIS

Sí. Us ha ferit, tal vegada? Pot ésser?

ARNAU

No, no. Pro la sorpresa ha estat molt gran, creieu,

car no esperava pas aquest honor que em feu.

CLOVIS

L’estima en què jo us tinc és ben fàcil d’entendre,

i de tot l’univers la podríeu pretendre.

ARNAU

Senyor…

CLOVIS

En tot el país no hi ha un home, ni un,

que en qüestió de mèrits us passi per damunt.

ARNAU

Senyor…

CLOVIS

Sincerament, us trobo comparable

al nom que els millors tinguin per més considerable.

ARNAU

Senyor…

CLOVIS

Que el cel em damni si això són compliments!

I ara, per confirmar-vos els meus bons sentiments,

deixeu que amb tota l’ànima, senyor meu, us abraci

i us pregui que el cor vostre un petit lloc em faci.

Aquesta mà, si us plau… Quedem que em prometeu

vostra amistat?

ARNAU

Senyor…

CLOVIS

És possible? Dubteu?

ARNAU

Altre honor com aquest per mi no pot haver-hi;

pro l’amistat demana un xic més de misteri;

i crec que és profanar-la i no saber-ne el preu

voler-la col·locar perquè sí a tot arreu.

Car l’amistat vol dir, si és que no s’ha de tòrcer,

triar-se a plena llum i conèixer-se força;

que bé podria ésser, o per vós o per mi,

aquesta amistat nostra un pacte lleoní.

CLOVIS

Magnífic! Així parlen els savis sense tara,

i per això que heu dit m’agradeu més encara.

Esperem, doncs, que el temps el llaç vagi estrenyent,

pro, entretant, disposeu de mi completament.

Si us calgués a la cort fer valer una influència,

hom sap que el mateix rei em tracta amb deferència:

de debò que m’escolta, més d’un us ho pot dir:

estic meravellat de com es porta amb mi!

En fi, senyor, maneu-me en tot allò que us plagui;

i com que hi sou entès —no és pas que us afalagui!—,

per començar el lligam que un dia ens ha d’unir,

us llegiré un sonet que vaig compondre ahir,

i així sabré si val la pena que el publiqui.

ARNAU

Trobareu algú altre millor que us el critiqui.

Vulgueu-me’n dispensar.

CLOVIS

Per què?

ARNAU

Pateixo el mal

de ser en això una mica més sincer del que cal.

CLOVIS

És tot el que us demano; i em faria una ofensa

qui en sotmetre-li una obra perquè em digui què en pensa,

en lloc d’això em traís amb un judici injust.

ARNAU

Ja que així us plau, senyor, us donaré aquest gust.

CLOVIS

Sonet. És un sonet… L’Esperança… La rima

s’adreça a certa dama que sembla que m’estima.

L’Esperança… No es tracta de cap estil pompós,

sinó d’uns versos dolços de to melangiós.

ARNAU

Ja ho veurem.

CLOVIS

L’Esperança… No sé si la manera

us semblarà prou neta, prou fàcil i planera,

i si el vocabulari jutjareu ben triat.

ARNAU

Aviat es veurà.

CLOVIS

Altrament, he tardat

només un quart a fer-lo. Sabeu?, quan un s’hi posa…

ARNAU

El temps, en aquest cas, no vol pas dir gran cosa.

CLOVIS, llegeix.

L’esperança, ben cert, ens alleuja

i un temps gronxa el fastig en son bres,

però el cor, amor meu, se n’agreuja,

si altra cosa no arriba després.

FERRAN

Ja em sento el cor robat de bell començament!

ARNAU, baix, a Ferran.

Això trobeu bonic? Ja és prou atreviment!

CLOVIS

Per què tens envers mi complaences?

Que me’n tinguis no vull gaire més,

si, poc tendra, en ton ànima penses

esperança donar-me només.

FERRAN

Quins termes més galants! Quines exquisideses!

ARNAU, baix, a Ferran.

Podeu, vil llagoter, lloar tals nicieses?

CLOVIS

Si una espera esperés sense fita

a l’ardor de ma flama infinita,

cercaria en la fossa sojorn.

Tes bondats no em faran tornar enrere,

bella Filis, puix que es desespera

el qui espera i espera tot jorn.

FERRAN

La caiguda és subtil, amorosa, admirable!

ARNAU, baix, a part.

La galdosa caiguda! Llepaire del diable!

Tant de bo en fessis una que et badessis el cap!

FERRAN

De vers tan ben tallat, no n’havia vist cap.

ARNAU, baix, a part.

Mal llamp!

CLOVIS, a Ferran.

M’afalagueu, i voleu dir tal volta…

FERRAN

No us afalago gens.

ARNAU, baix, a part.

Doncs, què fas, poca-solta?

CLOVIS, a Arnau.

Quant a vós, ja sabeu el que tenim tractat.

Us prego que em parleu, doncs, amb sinceritat.

ARNAU

La matèria, senyor, és força delicada,

i sobre això, l’elogi, a qui és que no agrada?

Pro un dia, a un conegut, el nom me’l callaré,

jo li deia, a propòsit d’uns versos que va fer,

que tot home formal no ha de deixar mai lliure

la pruïja que ens pren a vegades d’escriure,

i que, pel propi bé, cal que frenem a temps

la dèria d’exhibir els nostres passatemps;

no fos que, mostrant versos que a un li semblen mai vistos,

hom es trobi exposat a fer papers ben tristos.

CLOVIS

Voleu donar-me a entendre que el meu estil no és bo,

o que hauria calgut…

ARNAU

Jo no dic pas això.

Li deia que un escrit sense ànima aclapara;

que fa malveure un home aquesta sola tara,

i que, per més que un tingui virtuts a bastament,

el món ens jutja sempre pel cantó més dolent.

CLOVIS

És que en el meu sonet trobeu algun defecte?

ARNAU

Jo no dic això; pro com que li porto afecte,

li vaig fer voler veure que en el temps actual

aquest afany malmet molta de gent com cal.

CLOVIS

Voleu dir que els meus versos s’assemblen als que ell feia?

ARNAU

Jo no dic pas això. Però després li deia:

quina necessitat d’escriure en vers teniu?

Qui diantre us empeny a editar el que escriviu?

Fer un llibre i publicar-lo sabent tot just d’escriure,

només pot perdonar-se als qui escriuen per viure.

Creieu-me, resistiu semblants temptacions,

estalvieu al públic tals ocupacions,

i no vulgueu pas perdre, per vanitat blasmable,

el nom que ara teniu de persona honorable,

i agafar, de bracet d’un àvid editor,

la fama de ridícul i miserable autor.

Heus aquí el que tractava d’anar-li fent comprendre.

CLOVIS

Tot això està molt bé i sé com m’ho he de prendre;

però del meu sonet, no me’n voldreu parlar?

ARNAU

Francament, us diré que és bo per a llençar.

Com que heu seguit models dolents, plens d’artifici,

vostres expressions tenen el mateix vici.

Què és això de: un temps gronxa el fastig en son bres?

I allò de: si altra cosa no arriba després?

I allò altre de: si, poc tendra, en ton ànima penses

esperança donar-me només?

I encara: Filis, puix que es desespera

el qui espera i espera tot jorn?

Aquest estil de moda, ple d’imatges, brodat,

se surt del bon caràcter i de la veritat.

Tot hi és joc de paraules, afectació pura,

i aquest no és el llenguatge que parla la natura.

En això el gust del segle arriba a fer-me por,

i crec que els nostres pares el tenien millor.

Comparem aquest art sense pena ni glòria

amb la vella cançó que ara em ve a la memòria:

Si el rei em volgués donar

París, sa gran vila,

i per’xò em calgués deixar

l’amor de l’aimia,

jo diria al rei Enric:

ni París no és prou bonic;

ja us el podeu confitar!

Més m’estim, oidà!

més m’estim l’aimia.

La rima no és pas rica, l’estil és antiquat,

tanmateix ¿no ho trobeu millor, més inspirat

que aqueixa requincalla que el bon sentit ultratja,

i que la passió hi parla el seu llenguatge?

Si el rei em volgués donar

París, sa gran vila,

i per’xò em calgués deixar

l’amor de l’aimia,

jo diria al rei Enric:

ni París no és prou bonic;

ja us el podeu confitar!

Més m’estim, oidà!

més m’estim l’aimia.

Heus aquí el que pot dir un cor enamorat.

(A Ferran, que riu.)

Sí, sí, senyor mofaire! Sereu molt refinat,

pro a mi em plau més això que aquests brillants de fira

pomposos i florits que avui la gent admira.

CLOVIS

I jo us dic que els meus versos són molt bons i ho sostinc.

ARNAU

Tindreu vostra raó, pro jo també la tinc,

i crec que no ha de ser per vós motiu de queixa

que una i altra raó no siguin la mateixa.

CLOVIS

Doncs a mi em basta veure que d’altres en fan cas.

ARNAU

Si ells saben de fingir, senyor, jo no en sé pas.

CLOVIS

Pel que veig, us creieu tenir talent de sobres!

ARNAU

Més en tindria encara si lloés vostres obres.

CLOVIS

Puc passar-ne molt bé del vostre aplaudiment.

ARNAU

Caldrà que us en passeu, us sigui o no plaent.

CLOVIS

¿I per què no ens mostreu la vostra traça extrema,

component un sonet sobre aquest mateix tema?

ARNAU

Podria, per desgràcia, fer-ne un de tan dolent,

pro em guardaria prou d’ensenyar-lo a la gent.

CLOVIS

Ja en gasteu ja, d’aplom i de suficiència!

ARNAU

Hi haurà algú que us encensi: cerqueu-lo amb paciència.

CLOVIS

Voleu dir, senyoret, que no parleu massa alt?

ARNAU

Jo parlo, senyoràs, a l’alçària que cal.

FERRAN, posant-se entre ambdós.

Per Déu! Deixeu-ho córrer! Ja passa de la mida.

CLOVIS

Sí, tinc culpa, ho confesso, i me’n vaig de seguida.

Us prego que em maneu com us plagui, senyor.

ARNAU

I a mi, senyor, creieu-me el vostre servidor.

ESCENA III — FERRAN, ARNAU

FERRAN

Ja esteu content! La vostra franquesa del diable

us fica en un assumpte força desagradable.

Aquest home sols cerca que el lloï cadascú…

ARNAU

Calleu d’un cop.

FERRAN

Però…

ARNAU

No vull veure ningú!

FERRAN

Quin home!

ARNAU

Lluny de mi!

FERRAN

Us dic…

ARNAU

Fora xerraires!

FERRAN

Pro, què és això?

ARNAU

Sóc sord i vull canviar d’aires…

Per què em seguiu? Ja és massa!

FERRAN

Anem a donar un volt.

ARNAU

Mal llamp!

FERRAN

Us en burleu? No us deixaré pas sol.





ACTE SEGON


ESCENA I — ARNAU, ADELAIS

ARNAU

Senyora, vull parlar-vos clar i sense compliments!

La manera de fer que teniu no em plau gens,

i tant n’està amargat mon cor, tant ho deplora,

que temo que romprem, vós i jo, tard o d’hora.

Sí, i us enganyaria si us parlés altrament:

veig que és inevitable el nostre rompiment;

i encar que del contrari ara us donés penyora,

sens dubte us la prendria molt aviat, senyora.

ADELAIS

¿Ha estat, doncs, per renyar-me, senyor meu, pel que veig,

que m’heu fet tornar a casa i escurçar el meu passeig?

ARNAU

No us renyo pas encara, pro us dic que em fastigueja

veure que amb l’un i amb l’altre el vostre cor festeja.

Teniu massa galants, senyora, i això és

el que el meu sentiment no pot aguantar més.

ADELAIS

Dels meus festejadors em voleu fer culpable?

Puc impedir a la gent que em trobin agradable?

I si algú se m’acosta cortès i a fi de bé,

haig d’agafar una escombra i treure’l al carrer?

ARNAU

No, no és pas una escombra, senyora, el que heu de

[prendre, sinó un cor a llur foc menys fàcil i menys tendre.

Vostres ulls els atreuen i no hi ha res a fer,

pro després vostre tracte prop de vós els reté;

la dolçor amb què els mireu quan els teniu devora,

per dins acaba l’obra començada per fora.

Repartiu falagueres esperances arreu

i per això entorn vostre a tota hora se’ls veu;

i si d’aquests minyons la colla és tan extensa,

és gràcies a la vostra visible complaença.

Ja parlarem dels altres, pro digueu-me, entretant,

què té el vostre Guerau per a agradar-vos tant?

¿En quin fons de virtuts, damunt quina excel·lència,

fonamenteu l’honor d’aqueixa preferència?

¿Potser és amb l’ungla llarga que porta al menovell

que s’ha guanyat l’estima que guardeu per a ell?

¿Us heu rendit també, com la gent de més tossa,

al mèrit esclatant de la perruca rossa?

¿Tal volta és per les blondes i randes que us és grat,

o són les seves cintes que us han enlluernat?

¿És l’atractiu dels seus cuixals de seda blava

que us pren la voluntat i us fa la seva esclava?

¿O són la rialleta i aquell to de falset

els fetills que han anat al vostre cor de dret?

ADELAIS

I que injusta, amic meu, és la vostra sospita!

Sabeu prou per què el rebo com ho faig, si em visita,

i que ha promès de moure les seves amistats

en el meu plet, i en té de bones i a grapats.

ARNAU

Perdeu un plet, senyora, i dos i més encara,

pro a un rival que m’ofèn no feu la gara-gara!

ADELAIS

Pel que es veu, de mig món esdeveniu gelós!

ARNAU

És que veig que mig món és ben rebut per vós!

ADELAIS

I això, precisament això, no us tranquil·litza?

El meu tracte és per tots i no personalitza,

i més motius tindríeu d’ofendre-us, pro molts més,

si veiéssiu que sóc amable amb un només.

ARNAU

Però jo, tan gelós —ho heu dit i m’ho vull creure—,

missenyora, què tinc més que els altres, a veure?

ADELAIS

Doncs, el goig de saber que sou ben estimat.

ARNAU

I com podré conèixer que això és la veritat?

ADELAIS

Una confessió com la meva, tan clara,

la vostra confiança no ha de merèixer encara?

ARNAU

Però ¿qui m’assegura, senyora, tanmateix,

que als altres, si s’escau, no els dieu el mateix?

ADELAIS

En llavis d’un promès la dita és falaguera,

i és bonic que em tracteu com a una marmanyera.

Doncs bé, per tal de treure-us del cap semblant neguit,

em desdic formalment de tot el que us he dit,

i així, d’ara endavant, sols podreu enganyar-vos

vós mateix. Us va bé?

ARNAU

I que hagi d’estimar-vos!

Mal llamp! Si pogués prendre-us el meu cor de les mans,

ah! com beneiria el cel i tots els sants!

No m’amago de dir que he fet més del possible

per rompre d’aquest cor la lligada terrible;

però ha estat endebades fins ara el meu intent,

i és, ai! pels meus pecats que us estimo talment.

ADELAIS

Ben cert, el vostre ardor per mi és extraordinari.

ARNAU

Sí, senyora; i cap més no podeu comparar-hi.

La meva passió és immensa, i ningú

en el món no ha estimat com jo ho faig, ben segur!

ADELAIS

En efecte, el sistema és tota una troballa,

puix que per vós l’amor no és més que una baralla;

sols amb renys i amb reganys esclata el vostre foc,

i un amant tan punxent no s’ha vist mai enlloc.

ARNAU

Només vós podeu treure’m, si voleu, les espines;

per Déu, barrem el pas a les nostres renyines,

parlem amb la mà al cor i mirem d’aturar…

ESCENA II — ADELAIS, ARNAU, PEROT

ADELAIS

Què hi ha?

PEROT

El marquès Tirant.

ADELAIS

Molt bé, feu-lo pujar.

ESCENA III — ADELAIS, ARNAU

ARNAU

Mai no podrem tenir mitja hora per nosaltres?

Sempre esteu disposada a rebre els uns i els altres;

i durant el sant dia no hi ha ni un sol moment

que no sigueu a casa a mercè de la gent.

ADELAIS

Haig de dar-li un miquel? Ja en sou, de rondinaire!

ARNAU

Teniu uns miraments que no m’agraden gaire.

ADELAIS

Voleu que amb aquest home ara em cerqui un disgust?

Pobra de mi si sap que no el rebo de gust!

ARNAU

No crec pas que això fos un dany irreparable.

ADELAIS

Convé que gent com ell ens sigui favorable,

com hi ha món!, que és d’aquells que, sense un saber com,

s’han guanyat a la cort un bon lloc i un cert nom.

En totes les converses a tort o a dret es fiquen,

tot el favor que us fan és que no us perjudiquen;

pro mai, per més que es compti amb l’ajut dels primers,

un no ha d’estar renyit amb semblants tafaners.

ARNAU

Per això o per allò, convingui o no convingui,

sempre trobeu raons per a aguantar qui vingui,

i les precaucions amb què jutgeu la gent…

ESCENA IV — ARNAU, ADELAIS, PEROT

PEROT

Guerau, l’altre marquès, ha arribat.

ARNAU

Justament!

(Dóna senyals de voler-se’n anar.)

ADELAIS

On us n’aneu?

ARNAU

A fora.

ADELAIS

Quedeu-vos.

ARNAU

Per què, a veure?

ADELAIS

Quedeu-vos.

ARNAU

No.

ADELAIS

Jo ho vull.

ARNAU

Potser m’ho arribo a creure;

pro aquestes parleries em fan sobreeixir el fel:

voler que les suporti fóra massa cruel.

ADELAIS

Ho vull, us dic, ho vull!

ARNAU

No puc.

ADELAIS

Obriu la porta

i aneu-vos-en. Bon vent! El que feu no m’importa.

ESCENA V — ORIANA, FERRAN, TIRANT, GUERAU, ARNAU, ADELAIS, PEROT

ORIANA, a Adelais.

Sabeu que els dos marquesos ara pugen també?

ADELAIS

Sí, sí.

(A Perot.)

Porta cadires per a tots.

PEROT

Està bé.

(Perot porta cadires i se’n va.)

ADELAIS, a Arnau.

No heu sortit?

ARNAU

No he sortit, però ara vull, senyora,

que entre ells i jo escolliu.

ADELAIS

Calleu.

ARNAU

No!

ADELAIS

Quina en fóra!

ARNAU

Avui ens donareu una explicació.

ADELAIS

Perdeu el seny.

ARNAU

Sabrem la vostra opinió.

ADELAIS

Déu meu!

ARNAU

Prendreu partit.

ADELAIS

Bromegeu sense gràcia.

ARNAU

Ja basta: vull saber si tinc sort o desgràcia!

GUERAU

Ara vinc de palau, i a l’audiència del rei,

Guifré ha fet el ridícul molt més del que és de llei.

¿No té algun bon amic que li vulgui fer veure

quan cal que estigui dret i quan es pot asseure?

ADELAIS

Verament, no es sap moure, s’embarbussa bastant,

i la seva totxesa salta als ulls a l’instant;

pro, quan el reveieu al cap d’unes setmanes,

les maneres encara us semblen més bajanes.

TIRANT

Caram! Si hem de parlar d’homes extravagants,

jo acabo d’aguantar-ne un dels més fatigants:

Dalmau, el de les lates, que aquí ben a la vora

m’ha tingut a ple sol i a peu dret més d’una hora.

ADELAIS

Quin garlaire! Quin mestre més consumat en l’art

de no parlar de res amb un discurs d’un quart!

D’idea, no en té cap, pro de vèrbola molta,

i no és més que soroll tot allò que un n’escolta.

ORIANA, a Ferran.

Això promet; i en contra del proïsme innocent,

per ara la conversa va com per un pendent.

GUERAU

També l’Aleix em sembla que té ben poc criteri.

ADELAIS

L’Aleix, de cap a peus, és l’home del misteri,

que us llança tot passant un cop d’ull desviat,

i sense tenir feina està sempre enfeinat.

El que diu, de ganyotes ho acompanya, i encara

tothom amb moviments i gestos aclapara.

Molt sovint s’interromp, se us acosta ben bé

i us fa saber un secret que és el de l’ametller.

De no res fa un castell la seva fantasia

i us dóna a cau d’orella fins i tot el bon dia.

TIRANT

I en Casimir, senyora?

ADELAIS

Que n’és, de carregós!

Fent sempre el gran senyor, l’infeliç, com si ho fos!

Per qui el sent, només tracta la més alta noblesa

i esmenta solament duc, príncep o princesa.

I quins fums quan us parla, com la gent de més rang,

de cotxes i de gossos i eugues de pura sang!

Tuteja, segons diu, el més alt personatge,

i el títol de senyor no fa pel seu llenguatge.

GUERAU

Diuen que amb la Belisa està a partir un pinyó.

ADELAIS

Quina pobreta dona! Em fa compassió!

Quan ve a veure’m, creieu-me que sofreixo un martiri:

ella no bada boca i jo no sé què dir-hi.

El seu cap és un erm, i la seva eixutor

fa morir a cada pas la conversació.

Debades, perquè deixi de fer més temps la muda,

a tots els llocs comuns demano quart i ajuda:

el fred i la calor, la pluja i el bon temps

són temes, ai! que amb ella ben aviat esprems.

Malgrat tot, la visita, que ja és insuportable,

s’allarga encara més i sembla interminable.

Ja pots preguntar l’hora o badallar a pleret,

que ella no se n’adona: és picar en ferro fred.

TIRANT

Què en dieu, de l’Eladi?

ADELAIS

Que és d’un orgull enorme.

Amb el seu amor propi s’infla, i de quina forma!

Es queixa que la cort els seus dots desconeix,

que mai ningú no el tracta tal com ell es mereix;

i no donen cap títol, càrrec o benefici

que per ell no resulti un injust perjudici.

GUERAU

¿I què us sembla en Ciril, a la casa del qual

ara va tan sovint tanta gent principal?

ADELAIS

Que un cuiner com el seu tota casa acredita,

i que és la seva taula el que la gent visita.

ORIANA

Ell mira de servir-hi uns plats ben delicats.

ADELAIS

Sí, però jo voldria que ell no fos un dels plats!

Haver-se d’empassar tan ingrata persona

fa malbé, pel meu gust, tots els convits que dóna.

FERRAN

Ara es fa força cas del seu oncle Mateu;

què ens en dieu, senyora?

ADELAIS

És un bon amic meu.

FERRAN

Sembla un home complert i de bastant judici.

ADELAIS

Potser en té massa i tot, i llavors ja és un vici.

És afectat, i trobo per ell poc seriós

que en les frases que diu s’esforci a ser enginyós.

Convençut com està de ser un crític perfecte,

és d’un gust tan difícil que res no li fa efecte.

Sempre vol trobar tares en el que surt imprès;

judica que l’elogi no escau a un home entès,

i pensa que, si és propi d’homes savis proscriure,

és cosa per als ximples admirar-se o bé riure,

i que, els llibres d’avui reprovant punt per punt,

de tots els seus semblants es posa per damunt.

Menysprea per vulgar el to de la conversa

en què gent com nosaltres els seus lleures esmerça;

i amb els braços plegats, de dalt del seu talent,

contempla amb pietat tot el que diu la gent.

TIRANT

Llamp que em toc, quin retrat! Si diríeu que parla!

GUERAU, a Adelais.

Com coneixeu la gent i com sabeu pintar-la!

ARNAU

Apa, vinga! Empaiteu els amics d’un a un!

No en perdoneu pas cap: hi ha un tret per cadascun!

Pro, entenguem-nos: així que algun d’ells se us presenta,

correu al seu encontre amb la mirada atenta,

i li allargueu la mà, i l’abraceu potser,

o us poseu als seus peus amb aire llagoter.

GUERAU

Què em conteu? Si el que han dit no us plau i us acalora,

cal que el vostre retret s’adreci a la senyora.

ARNAU

No, mal llamp! Sou vosaltres que amb riure complaent

feu brotar dels seus llavis cada tret maldient;

el seu humor satíric s’excita i s’embriaga

amb el culpable encens de qui tant l’afalaga;

i el seu gust per la mofa perdria al·licients

si observés que vosaltres no li celebreu gens.

Per’xò els aduladors tanta de culpa tenen

en els vicis que avui entre els homes s’estenen.

FERRAN

Pro ¿per què per aqueixa gent us interesseu,

si allò que aquí els retreuen, vós també ho condemneu?

ADELAIS

¿Pot ésser que algun cop aquest senyor no ens repti

i que l’opinió de nosaltres accepti?

¿Preteneu que no faci esclatar, ple de fel,

l’humor contradictori que va rebre del cel?

El sentiment dels altres, el creu sempre ordinari

i per’xò s’encastella en el parer contrari.

Temeria semblar un home del comú

si compartís la seva opinió amb algú.

Li plau tant protestar, que, per tal d’esplaiar-se,

sovint amb ell mateix arriba a barallar-se,

i combat fins i tot el propi sentiment

tan bon punt el nostre home en boca d’altri el sent.

ARNAU

Ja ho veieu, tothom riu: l’èxit, doncs, és ben vostre!

Podeu anar llançant-me més burles a ple rostre.

FERRAN

Pro és cert també que vós, i això tothom ho veu,

contra el que fan i diuen, sempre us enfurismeu,

i que, pel mal humor que en vós ha anat covant-se,

ja no sofriu que hom faci ni blasme ni lloança.

ARNAU

És que els homes, rellamp! van de mal en pitjor,

que aquell que s’hi enfuriï sempre tindrà raó,

i que veig que tots són, al carrer com a casa,

lloadors fora temps o censors sense base.

ADELAIS

Pro…

ARNAU

No, senyora, no! Mal n’hagi de morir,

teniu diversions que jo no puc sofrir;

i em fa sortir de test veure que algú procura

fomentar en vós els vicis que aquí tothom censura.

GUERAU

Quant a mi, no ho sé pas, pro declaro ben alt,

pel que fa a la senyora, que és foll qui en pensa mal.

TIRANT

Jo la trobo encisera, graciosa i sens tara;

i els defectes que tingui no els he vistos encara.

ARNAU

Doncs jo els he vistos massa; i no ho haig d’amagar,

que ella sap com m’esforço a fer-li’n adonar.

Com més s’estima algú, menys cal afalagar-lo,

puix que passar-li-ho tot seria no estimar-lo;

i jo bandejaria els baixos pretendents

que veuria sotmesos als meus mals sentiments

i donant sempre pàbul a les meves rareses

amb flonjos compliments i falses gentileses.

ADELAIS

Així, per estimar-nos de debò, segons vós,

cal que renunciem a totes les dolçors

i creguem que l’amant el seu amor sublima

si injuria ben fort la persona que estima.

ORIANA

L’amor gairebé mai no segueix tals corrents,

i un veu els amadors l’un de l’altre contents.

Llur passió no els deixa trobar-se res blasmable,

i en l’objecte estimat tot els sembla agradable.

Cada defecte, el prenen ben bé com si no ho fos,

i a tots saben donar-los noms afavoridors.

El cutis de la pàl·lida és lliri en primavera;

la negra, que fa por, una bruna encisera;

la magra és molt esvelta i té una agilitat!

La grossa pren uns aires de noble majestat;

la que lluu pocs encants al damunt i és deixada

rep el nom, per al cas, de beutat descurada;

la geganta té el port d’una dea talment;

la nana és de prodigis un compendi vivent;

l’orgullosa té el cor digne d’una corona;

la múrria val; la bleda és molt bona persona;

la xerraire és alegre i no pot fer-hi més;

l’eixuta és reservada de tan honesta que és.

Heus aquí com l’amant, que un cec ardor anima,

estima fins i tot les tares dels qui estima.

ARNAU

Doncs jo dic…

ADELAIS

Oi que aquí ja fa prou temps que hi som

i per la galeria podríem donar un tomb?

Com? Ja us n’aneu, senyors?

GUERAU I TIRANT

No, senyora.

ADELAIS, a Arnau, que fa un gest d’enuig.

Què us passa?

ARNAU

La por de llur partida us preocupa massa.

(Als marquesos.)

Sortiu o no sortiu, senyors, però us vull dir

que jo no sortiré mentre seguiu aquí.

TIRANT

Sempre que la senyora no en sigui importunada

penso restar prop d’ella fins a posta passada.

GUERAU

Jo haig de ser a darrera hora de la tarda a palau,

pro, tret d’aquest, no tinc cap compromís, si us plau.

ADELAIS, a Arnau.

Ho heu dit per bromejar.

ARNAU

No, no; no n’és pas hora.

A veure si sóc jo el qui voldríeu fora.

ESCENA VI — ARNAU, ADELAIS, ORIANA, TIRANT, FERRAN, GUERAU, PEROT

PEROT, a Arnau.

Senyor, ha vingut un home que diu que us vol parlar

sobre un assumpte vostre que no es pot ajornar.

ARNAU

Digues-li que no tinc cap assumpte d’urgència.

PEROT

Duu casaca amb galons i fa molta presència.

ADELAIS; a Arnau.

Aneu a veure què és. Pro més val fer-lo entrar.

ESCENA VII — ARNAU, ADELAIS, ORIANA, TIRANT, FERRAN, GUERAU, UN UIXER

ARNAU, avançant un pas cap a l’uixer.

Què desitgeu, senyor? Ja us podeu acostar.

UIXER

Haig de dir-vos uns mots…

ARNAU

Parleu amb veu més forta,

si us plau, senyor, i sabrem quin és l’afer que us porta.

UIXER

Els senyors mariscals, de qui duc manament,

us ordenen que aneu a veure’ls promptament,

senyor.

ARNAU

Qui? Jo, senyor?

UIXER

Vós mateix.

ARNAU

Per què, a veure?

FERRAN, a Arnau.

Pel ridícul assumpte amb Clovis.

ARNAU

No ho puc creure!

ADELAIS, a Ferran.

Què?

FERRAN

Que ha tingut amb Clovis un petit altercat

a propòsit d’uns versos que l’Arnau no ha lloat,

i ara hom vol ofegar la cosa de naixença.

ARNAU

Que no esperin de mi cap baixa complaença.

FERRAN

Molt bé, pro hi ha aquesta ordre: cal dar-hi compliment.

ARNAU

Entre ell i jo, com volen que hi hagi arranjament?

¿La veu d’aquests senyors m’imposarà per càstig

que trobi bons uns versos que sempre em faran fàstic?

Perquè no em desdic pas del que n’he dit abans.

Heus aquí!

FERRAN

Aquests assumptes, cal tractar-los amb guants.

ARNAU

No em faré pas enrere: són versos execrables.

FERRAN

Hauríeu de mostrar sentiments més amables.

Anem.

ARNAU

Sí, hi aniré, pro ni que baixi un sant

no em farà retractar.

FERRAN

Us estan esperant.

ARNAU

Fora que el mateix rei, amb una ordre ben neta,

m’obligui a declarar que en Clovis és poeta,

diré que aqueix sonet no té remissió

i que l’autor mereix la força, si més no.

(Als marquesos, que riuen.)

A fe de Déu, senyors, que no em creia pas ésser

tan divertit com sóc!

ADELAIS

Aneu, aneu de pressa

al tribunal.

ARNAU

Senyora, me n’hi vaig, pro després

tornaré per reprendre la disputa d’adés.





ACTE TERCER


ESCENA I — GUERAU, TIRANT

GUERAU

Et trobo, marqueset, satisfet de la vida,

i, pel que sembla, tot a bodes et convida.

Pro ¿creus de bona fe i sense encegament

que tens gaires motius per a estar tan content?

TIRANT

Caram! No veig enlloc, quan em passo revista,

cap motiu per tenir la meva ànima trista;

sóc jove, acabalat i, pel meu naixement,

puc estimar-me noble amb algun fonament;

i dubto molt, pel rang que em confereix la raça,

que hi hagi cap alt càrrec que per mi ho sigui massa.

Quant al coratge, que és una virtut cabdal,

diré sense immodèstia, que tinc tot el que cal,

i hom m’ha vist reeixir fa poc en certa empresa

d’una manera ardida i sense cap feblesa.

De talent, no me’n manca; bon gust, en tinc també

per jutjar i discutir de tot el que convé,

per fer paper d’entès, que sempre sap què dir-hi,

davant les novetats que em plauen amb deliri,

i convertir en un èxit o condemnar al fracàs

tots aquells espectacles dels quals la gent fa cas.

Sóc bastant destre, tinc una bona figura,

dents blanques, bell semblant i primor de cintura.

Pel que fa a vestir bé, crec, sense vanitat,

que fóra temerari negar la veritat.

Se’m considera força entre l’aristocràcia,

el bell sexe m’estima i prop del rei tinc gràcia.

Crec, doncs, que hi ha motius, marqueset, i amb escreix,

perquè estigui, com pocs, content de mi mateix.

GUERAU

Sí, pro trobant arreu tan fàcils delectances,

com véns a sospirar aquí sense esperances?

TIRANT

Jo? Caram! No tinc pas l’humor prou pacient

per suportar una dona que em tracti fredament.

És per l’home vulgar, mancat de gentilesa,

això de consumir-se als peus d’una bellesa,

de llanguir sense fi i sofrir els seus rigors

i en els plors i els sospirs cercar inútil socors,

tot provant, amb treballs de molt temps i molts passos,

d’obtenir allò que hom nega als seus mèrits escassos.

Car els homes com jo no som fets, poc ni gens,

per als amors a crèdit, que són cars i dolents.

Si el meu mèrit comparo al d’una dama bella,

trobo que el meu, per sort, pesa tant com el d’ella;

que guanyar el cor que em bat aquí dintre, marquès,

és fora de raó que no li costi res;

i que si les balances s’afinen amb justesa,

almenys cal que paguem a mitges la despesa.

GUERAU

Creus, doncs, que el teu amor t’és correspost, aquí?

TIRANT

Tinc motius a bastança per a pensar-ho així.

GUERAU

I es pot saber quins són aquests motius que al·legues?

No et fas il·lusions i tu mateix t’encegues?

TIRANT

És cert, m’il·lusiono, porto una bena als ulls.

GUERAU

De bo creus que navegues per un mar sense esculls?

TIRANT

M’il·lusiono.

GUERAU

En què bases les conjectures?

TIRANT

M’encego.

GUERAU

Tal vegada en tens proves segures?

TIRANT

M’enganyo, et dic.

GUERAU

Potser d’aquesta passió,

l’Adelais, en secret, t’ha fet confessió?

TIRANT

No, em rebutja.

GUERAU

T’ho prego, respon d’una vegada.

TIRANT

Només en trec desdenys.

GUERAU

La broma es fa pesada.

Digues quina esperança et pot haver donat.

TIRANT

Jo sóc el miserable i tu l’afortunat.

Qui m’estima? A qui plac? De mi, qui se’n recorda?

Si ja he triat la biga i m’he comprat la corda!

GUERAU

I ¿no valdria més que sobre aquests extrems

ens poséssim d’acord en lloc de perdre el temps?

Mira: qui primer obtingui una prova indubtable

que el cor d’ella li és tendrament favorable,

serà considerat triomfador entre els dos

i s’alliberarà d’un rival perillós.

TIRANT

Ben pensat, marqueset! M’agrada el teu caràcter!

Des d’ara em comprometo a complir el nostre pacte.

Pro, callem.

ESCENA II — ADELAIS, TIRANT, GUERAU

ADELAIS

No éreu fora?

GUERAU

És l’amor que ens reté.

ADELAIS

He sentit entrar un cotxe i em sembla que algú ve.

No sabeu qui és?

GUERAU

No.

ESCENA III — ADELAIS, TIRANT, GUERAU, PEROT

PEROT

La senyora Jovita

us vol veure, senyora.

ADELAIS

M’estranya la visita.

PEROT

La senyora Oriana l’entreté per allí.

ADELAIS

Quina en porta de cap? Qui la deu fer venir?

TIRANT

Arreu tothom la té per bona cristiana,

i l’ardor del seu zel…

ADELAIS

Sí, sí, pura façana!

En el fons és del món; i per tots els mitjans

tracta d’atrapar un home entre les seves mans.

Com que tots se li escapen, es corseca d’enveja

quan compta els pretendents de què una altra es rodeja;

i en vista que el seu mèrit ni un sol galant no atreu,

la dona s’enfuria contra el món, que no hi veu.

Cobreix amb el trist vel d’una vida beguina

la seva soledat terrible de fadrina,

i, per tal com li manquen atractius personals,

diu que aquelles que en tenen són dones de cor fals.

Tanmateix, com desitja un marit la Jovita!

No sabeu que el seu cor fins per l’Arnau palpita?

L’atenció que em presta se la pren per un tort:

és com un robatori que jo faig al seu cor.

Per’xò el gelós despit, que dissimula amb pena,

contra meu, sota mà, pertot desencadena.

En fi, que no he vist cosa més ximple a la ciutat;

és una impertinent del grau més elevat,

i…

ESCENA IV — ADELAIS, JOVITA, GUERAU, TIRANT

ADELAIS

Oh, quin gust que tinc de tornar-vos a veure!

Ja em fèieu estar amb ànsia, senyora, ho podeu creure!

JOVITA

Tinc un deure envers vós i ara el vinc a complir.

ADELAIS

Déu meu, que estic contenta de tenir-vos aquí!

(Els marquesos surten tot rient.)

ESCENA V — ADELAIS, JOVITA

JOVITA

Em plau que ens deixin soles en aquesta saleta.

ADELAIS

Què us sembla si hi seguéssim?

JOVITA

Gràcies, estic bé dreta.

Sempre he cregut, senyora, que la bona amistat

és la que es mostra en coses de certa gravetat;

i com que les que estimo de major transcendència

són aquelles que toquen l’honor i la decència,

vull testimoniar-vos l’afecció que us tinc

amb un advertiment delicat: per’xò vinc.

Ahir amb gent ben honrada jo passava l’estona

i és el cas que es parlà de la vostra persona.

Doncs bé, vostra conducta de festeigs i d’esplais,

ningú no va lloar-la per dissort, Adelais.

La multitud de gent que tothora us visita,

vostra galanteria, i els rumors que suscita,

van trobar més censors que no hauria calgut

i molt més rigorosos del que hauria volgut.

Ja podeu suposar el partit que vaig prendre:

vaig fer tots els possibles per poder-vos defendre.

Els vaig dir que, en el fons, el propòsit més bo

presidia aquests actes que semblen de mal to.

Pro, ja ho sabeu, senyora: hi ha coses a la vida

que un no pot excusar sense caure en mentida;

i em calgué reconèixer que, jutjant-ho amb rigor,

el vostre estil de viure no us fa gaire favor,

que als ulls del món, sovint, no té bona aparença,

que ja se n’aprofita massa la maldiença,

i que, si vós volguéssiu, vostre capteniment

no escandalitzaria, tant com ho fa, la gent.

I no és pas que jo cregui en cap dolenteria:

Déu me’n guard, Adelais, i la Verge Maria!

Però el món veu la planta sencera en un esqueix,

i no n’hi ha prou de viure d’acord amb si mateix.

Doncs, perquè us considero discreta i raonable,

us dono aquest consell que em sembla aprofitable,

i espero que hi veureu tan solament l’afany

que inspira a la meva ànima tot allò que us pertany.

ADELAIS

Cal que us doni les gràcies més rendides, senyora.

Malprendre aquest consell, quina errada no fóra!

Lluny d’això, vull pagar-vos a l’instant el favor

amb un consell també que toca el vostre honor;

i com que avui el meu heu vingut a socórrer,

fent-me saber els rumors que sobre mi fan córrer,

jo vull seguir, al meu tom, un exemple tan sa

i el que diuen de vós ara us vaig a contar.

L’altre dia, en un lloc que visito a vegades,

vaig trobar-me amb persones molt ben considerades,

les quals, enraonant d’alguns que es creuen purs,

feren recaure en vós, senyora, llur discurs.

Doncs bé, ni el vostre zel ni vostra beguinesa

no foren esmentats com a models de puresa.

Aquest aire afectat d’un greu exterior,

vostres eterns sermons sobre el seny i el pudor,

vostres escarafalls per un bri d’indecència

que escaurien només, per cas, a la innocència,

aquest valor altíssim que a vós mateixa us deu

i els ulls de pietat amb què tothom mireu,

vostres lliçons constants, vostres agres censures

sobre coses que són ben innocents i pures,

tot això, si voleu que us parli francament,

senyora, fou blasmat quasi unànimement.

¿A què treu cap —molts deien— una cara modesta

i un posat recollit que desdiu de la resta?

És la més puntual cada dia en el rés,

però pega als criats, i no els paga, endemés;

davant la gent devota fa com qui es mortifica,

però es posa blanquet i vol semblar bonica;

dels quadres de la casa cobreix les nuditats,

però no s’esgarrifa de les realitats.

Naturalment, jo vaig sortir en vostra defensa

i els vaig assegurar que això era maldiença;

però em quedava sola contra el parer de tots,

i llur conclusió fou aquesta, en pocs mots:

que val més que no es fiqui a la terra aliena

aquell qui per la pròpia no es dóna gaire pena;

que abans de judicar i condemnar la gent,

cal mirar-se al mirall amb molt deteniment;

que mal corregirem els vicis en els altres

si una vida exemplar no veuen en nosaltres,

i que, donat el cas, sempre serà millor

deixar semblant encàrrec a mans d’un confessor.

Doncs, com que us considero discreta i raonable,

us dono aquest consell que em sembla aprofitable

i espero que hi veureu tan solament l’afany

que inspira a la meva ànima tot allò que us pertany.

JOVITA

Renyar no és agradable, senyora, i sé el que costa,

però no m’esperava de vós semblant resposta,

i és fàcil adonar-se, per l’agror del que heu dit,

que el meu advertiment sincer us ha ferit.

ADELAIS

Al revés! I entre gent que diuen estimar-se,

aquests mutus consells haurien d’estilar-se.

Així, parlant-nos clar, s’aniria abolint

l’encegament que un té per si mateix sovint.

I la nostra amistat s’afermaria encara

si amb tota bona fe prometíem, des d’ara,

contar-nos com ho hem fet, quan calgués, fos què fos,

allò que sentim dir, vós de mi, jo de vós.

JOVITA

De vós rai! Com voleu que en senti cap censura?

És de mi que amb motiu trobareu que es murmura!

ADELAIS

El blasme, com l’elogi, pot ésser just i injust:

tot depèn, segons penso, de l’edat i del gust;

hi ha el temps apropiat a la galanteria

i un altre que s’adiu amb la beguineria.

Una pot, per política, prendre el segon partit

quan de la jovenesa les flors ja s’han marcit,

i això és bo per cobrir a mitges el desastre.

No dic pas que algun dia jo no us segueixi el rastre,

puix que amb els desenganys d’edat porta els enganys;

pro, heu vist enlloc, senyora, beguines de vint anys?

JOVITA

Tanmateix, l’avantatge és ben feble i elàstic!

Com si tenir vint anys fos un mèrit fantàstic!

A més, la diferència, senyora, no és tan gran

per a fer-ne molt plat ni prevaler-se’n tant;

i tractant-se de mi m’estranya en gran manera

que em burxeu i em punxeu amb aquesta quimera.

ADELAIS

I jo tampoc no sé com és que a tot arreu

hàgiu de bescantar-me amb la tírria amb què ho feu.

¿He de pagar l’enuig que de vós s’apodera

perquè els senyors galants no us vénen al darrere?

Si són molts que em festegen sense defalliment,

si el cel m’ha dat la gràcia d’enamorar la gent,

gràcia que el vostre cor voldria fer-se seva,

què voleu? Si és així, la culpa no és pas meva.

Que no us deixo el camp lliure? ¿Que us he privat enlloc

que per atreure els homes ho poseu tot en joc?

JOVITA

I ara! Potser creieu que una se n’angunia,

del nombre de galants que us volten nit i dia?

¿No sabeu que és ben fàcil per tots endevinar

a quin preu, fet i fet, això s’ha de pagar?

Els qui han vist bé les coses ¿com poden empassar-se

que és només vostre mèrit que mou tanta comparsa,

que per vós tots ells senten el més honest amor

i que a les virtuts vostres vénen a fer la cort?

Potser em direu: t’encegues perquè veus que fracasses;

pro mireu: jo conec força dones capaces

d’inspirar simpatia i tendres sentiments

i que, tot i merèixer-los, no tenen pretendents.

Com hem d’interpretar tal cosa, a fi de comptes?

Que per guanyar llur cor cal donar bons acomptes,

que amb la cara bonica solament no te’n surts

i que hem de comprar totes les atencions llurs.

Seguiu inflant-vos, doncs, si us plau, de vanaglòria,

lluïu el trist llorer d’una semblant victòria,

pro en vostre orgull, senyora, feu-nos algun rebaix

i no us mireu la gent, així, de dalt a baix;

que una dona com cal no envejarà conquestes

al capdavall guanyades amb armes poc honestes.

D’amants, en tenen totes les que en volen tenir:

només cal tirar al dret i dir sempre que sí.

ADELAIS

Tingueu-ne, doncs, senyora! Apa! Què feu parada?

Si heu trobat el secret i la cosa us agrada,

mireu de…

JOVITA

La conversa ha anat per mals camins

i potser furgaríem, ambdues, massa endins…

I us dic que hauria pres el comiat suara

si no fos que el meu cotxe no ha retornat encara.

ADELAIS

Oh, podeu esperar-vos tant temps com us plaurà;

no heu de tenir cap pressa, senyora, per marxar.

Pro, com que ja hem parlat de tot el que calia,

ara us vaig a donar més bona companyia,

i el senyor que l’atzar ens envia al punt just

es posarà al meu lloc i ho deurà fer amb molt gust.

ESCENA VI — ARNAU, JOVITA, ADELAIS

ADELAIS, a Arnau.

Amic meu, tinc pendent una correspondència

que avui haig d’enllestir perquè és de força urgència;

i us deixo amb la senyora que tindrà la bondat

de disculpar la meva poca civilitat.

ESCENA VII — ARNAU, JOVITA

JOVITA

Veieu? Ara ella, fent que amb vós passi una estona

mentre espero el meu cotxe, no sap el goig que em dóna!

Que mai, per molt que maldi, no em podria oferir

cosa tan agradable i honrosa per a mi.

Trobo tan natural, tant!, que un home de geni

l’estima de tothom i el respecte s’emmeni!

I el vostre, sense dubte, té un encant que m’atreu

i em porta a interessar-me en tot allò que feu.

No comprenc com la cort us és tan poc propícia

i com als vostres mèrits no fa encara justícia.

Teniu motius de planye-us, i m’apar odiós

veure que qui pot fer-ho no faci res per vós.

ARNAU

Pro, i ara! Jo, senyora? No us acabo d’entendre!

Quin servei a l’Estat he fet? Què puc pretendre?

¿Quina gesta sublim hom m’ha vist acomplir,

per doldre’m que a la cort no es faci res per mi?

JOVITA

Tots aquells que la cort mira amb ulls favorables,

molt sovint no han fet pas serveis considerables.

L’ocasió val tant com el mateix poder,

i només fos pel mèrit de ser un home sencer…

ARNAU

Per Déu, deixem, senyora, els meus mèrits de banda

i no feu a la cort tan galdosa comanda!

Figureu-vos la feina i l’atrafegament

d’anar desenterrant els mèrits de la gent!

JOVITA

Es desenterra sol un mèrit com el vostre;

de vós, se’n fa molt cas, i una cosa ho demostra:

jo mateixa, fa poc, en dos indrets o tres,

he sentit que us lloaven persones de molt pes.

ARNAU

La barreja, senyora, és tan gran avui dia,

que sense mirar prim a tothom s’elogia.

Un ximple qualsevol de mèrits és ornat.

No crec que faci honor a ningú ser lloat!

L’elogi sobreïx i es fa tan ordinari,

que fins el meu criat ja surt en el diari.

JOVITA

Per què no voleu fer vistent vostre valor?

Per què no us abelleix un càrrec a la cort?

Per mica que a la cosa poséssiu bona cara,

podríem preparar-la com qui no la prepara,

car tinc gent a l’abast que, si els ho demanés,

de seguida us farien tots els camins planers.

ARNAU

Un càrrec? Ai, senyora! Tinc prou seny per comprendre

que aquell que me’l donés me l’hauria de prendre.

Nostre Senyor, en crear-me, em va donar un humor

del tot incompatible amb l’aire de la cort.

Jo sé que no tinc cap de les virtuts que calen

per reeixir com fan les persones que valen.

Ésser franc i sincer: heus aquí el meu talent.

No serveixo, senyora, per a enganyar la gent;

i aquell qui no té el do d’amagar allò que pensa,

en el país on som, ben poca cosa avença.

Lluny de la cort no trobes, és cert, aquell ajut

i aquell honor que et fan respectat i temut;

però en canvi, per bé que perds tals avantatges,

no has de fer el gambosí com fan certs personatges:

no tens de suportar els miquels a milers,

no cal que trobis bons els versos barroers,

ni que tiris encens a tal o tal marquesa,

ni que de certs marquesos aguantis la ximplesa.

JOVITA

Doncs deixem, si així us plau, les coses de la cort;

però, amic, permeteu-me que us planyi en vostre amor.

Jo us voldria feliç i, si haig de ser sincera,

que fóssiu estimat de ben altra manera.

Car vós podeu pretendre, sens dubte, millor sort,

i la que us enamora no mereix vostre cor.

ARNAU

Mes ¿ja penseu, parlant així, sota aquest sostre,

que sou a casa seva i que és amiga vostra?

JOVITA

Sí, pro la consciència se sent ferida al viu

per aquesta vergonya que de temps ha sofriu.

De l’estat en què us veig, n’estic molt afligida:

per’xò us vull advertir que vostra fe és traïda.

ARNAU

L’afecte que em porteu, amb això és fa patent:

quin amant no agraeix semblant advertiment?

JOVITA

Tot i que som amigues, us dic que ella no és digna

de senyorejar un cor com el vostre, i m’indigna

que el seu prengueu per tendre essent d’allò més dur.

ARNAU

És possible, senyora: els cors no els veu ningú;

pro sí que veig que vostra caritat es recrea

llançant en la meva ànima aquesta mala idea.

JOVITA

Molt bé; ja que no us plau saber la veritat,

val més callar. Voleu major comoditat?

ARNAU

En assumptes semblants, un sap a què s’exposa,

pro els dubtes són pitjor que qualsevulla cosa.

Per bé que, malgrat tot, només faria cas

de proves fefaents, de fets que es vegin clars.

JOVITA

Doncs, no cal dir res més. Tot i que us faci pena,

podreu tenir dels fets una evidència plena.

Sí, vull que amb vostres ulls vegeu això que us dic:

acompanyeu-me a casa només, com un amic.

Allà us daré la prova indubtable i palesa

de la infidelitat de la vostra promesa;

i si d’aquesta pèrdua el vostre cor es dol,

jo en sé d’un que podria oferir-vos consol.





ACTE QUART


ESCENA I — ORIANA, FERRAN

FERRAN

No es trobaria enlloc voluntat més revessa,

i unes paus tan difícils no crec que puguin ésser;

han temptat cent maneres de fer-li tòrcer el braç,

pro, ferm en els seus tretze, no ha reculat ni un pas.

Penso que el tribunal, des que varen fundar-lo,

no ha vist un cas tan rar com aquest de què parlo.

«No, senyors —els ha dit—, de mi no en sortireu.

»Em desdiré de tot, tret del que em demaneu.

»Per què s’ofèn, vejam! Què pretén? Què li passa?

»És que li va la glòria si escriu amb poca traça?

»El meu parer, senyors, no el perjudica gens:

»es pot ser un home honrat i fer versos dolents.

»Aquesta qüestió el seu honor no afecta.

»Jo considero que és un cavaller perfecte,

»home de qualitat, de mèrit, de valor,

»i tot el que us plaurà, però pèssim autor.

»Lloaré, si voleu, l’esplendor de sa casa,

»el seu art a cavall, en la dansa, amb l’espasa;

»pro, per lloar els seus versos, que es cerqui lloadors;

»i, quan no es té la sort de fer-ne de millors,

»les ganes de rimar cal treure’s de seguida,

»a menys que ens hi condemnin amb pena de la vida».

En un mot, que la sola concessió que ha fet,

amb un esforç magnànim, per arranjar aquest plet,

ha estat dir, tot creient assuavir la cosa:

«Lamento tenir l’ànima en aquest punt tan closa;

»i, per amor de vós, voldria, car senyor,

»haver trobat suara vostre sonet millor».

I així, amb una abraçada a guisa d’armistici,

s’ha donat per conclús i arxivat el judici.

ORIANA

El seu comportament és força singular;

pro jo en faig, ho confesso, un cas particular;

i la sinceritat d’aqueixa ànima altiva

és tan noble i heroica, que sovint em captiva;

molts, d’aquesta virtut, no en saben sinó el nom:

no fóra bo que, amb ell, la practiqués tothom?

FERRAN

A mi, com més conec el seu estil de viure,

més em sorprèn l’amor a què el seu cor es lliura,

i, donat el caràcter de què Déu l’ha dotat,

no comprenc que aquest home pugui estar enamorat,

i menys comprenc encara per quins motius s’inclina

envers una persona com la vostra cosina.

ORIANA

Això ens pot fer adonar que, dos enamorats,

sovint no ho estan pas per llurs afinitats,

i totes les raons de tendres simpaties,

veiem, força vegades, que sols són fantasies.

FERRAN

Ell diu que ella l’estima; vós ho creieu així?

ORIANA

Heus aquí un punt que és força difícil d’aclarir.

¿Podem saber què sent aqueixa criatura

si dels seus sentiments ni ella no està segura?

A vegades estima sense que n’hegui esment,

i a vegades no estima, pro en té el convenciment.

FERRAN

Jo crec que el nostre amic, amb aquesta cosina,

trobarà molts disgustos, més que no s’imagina.

Si tingués el meu cor, ai las! ben aviat

giraria la flama cap a un altre costat,

i triaria amb seny si el veiéssim, amiga,

recollir les bondats que el vostre li prodiga.

ORIANA

No cal fer compliments en aquest cas, per què?,

i penso que val més anar de bona fe.

Jo al seu amor per ella mai no m’oposaria:

ben al contrari, el veig amb força simpatia,

i us dic que, si de mi la cosa depengués,

en un ajuntaria llurs cors per sempre més.

Pro si per cas, i el fet no fóra extraordinari,

el seu amor topés amb un destí contrari,

i li calgués a una altra adreçar el seu fervor,

jo podria resoldre’m a rebre’l amb honor;

i de la meva fe li daria paraula,

tot i saber que sóc plat de segona taula.

FERRAN

Jo tampoc no m’oposo en res, pel meu costat,

que el nostre amic tracteu amb aquesta bondat,

i, si vol, ell mateix pot fer-vos sabedora

del que adés jo li deia parlant de vós, senyora;

però si al capdavall es casessin ambdós,

quan ell ja no pogués esperar res de vós,

¿mereixeria jo la promesa magnànima

que ara amb tanta bondat li ofereix la vostra ànima?

Lluny d’ell ja el vostre amor, pogués, sortós de mi,

trobar-lo jo, senyora, pel meu mateix camí!

ORIANA

Ah, com us divertiu!

FERRAN

No és pas cert, Oriana!

Us parlo com ho faig perquè el meu cor m’ho mana.

Sabéssiu com desitjo que arribi aqueix moment!

Mentrestant, missenyora, sóc el vostre servent.

ESCENA II — ARNAU, ORIANA, FERRAN

ARNAU

Ah! Doneu-me raó, senyora, d’una ofensa

que tota ma constància de cop ha pogut vèncer!

ORIANA

Què us passa? Què teniu per a commoure-us tant?

ARNAU

El que tinc no es concep sense morir a l’instant;

i ni el desfermament de tota la natura

no m’aclapararia com aquesta aventura.

El meu amor!… Adéu!… No sabria parlar…

ORIANA

Amic, assereneu-vos, proveu de recordar.

ARNAU

¿Com poden ajuntar-se la gràcia sobirana

i els vicis odiosos d’una ànima jussana?

ORIANA

Pro digueu-me, per Déu…

ARNAU

Ah, ja tot s’ha acabat!

M’han traït! M’han traït i m’han assassinat!

L’Adelais… —podreu creure-ho?— és una traïdora!

Sí, l’Adelais m’enganya, m’és infidel, senyora!

ORIANA

En teniu la certesa, d’això que esteu dient?

FERRAN

Potser és una sospita sense cap fonament;

quimeres que als gelosos llur temor encomana…

ARNAU

Ah, mal llamp! No us fiqueu on ningú no us demana!

(A Oriana.)

La seva iniquitat, la puc mostrar a tothom,

escrita del seu puny, signada amb el seu nom.

Una lletra per Clovis que duc a la butxaca,

i que, si a mi em fa sang, a l’Adelais, la taca.

Clovis, que ella tractava com aquell qui se’n riu,

de tots els meus rivals el més inofensiu!

FERRAN

Una lletra és sovint d’enganyosa aparença;

no sempre qui l’escriu té la culpa que un pensa…

ARNAU

Per darrer cop, Ferran: ¿em voleu deixar en pau

i ocupar-vos dels vostres interessos, si us plau?

ORIANA

Modereu-vos, amic; a vegades hi ha ultratges…

ARNAU

Senyora, a vós em lliuro amb armes i bagatges!

És a vós que recorre avui un cor sofrent

per tal d’alliberar-se del seu dolor coent.

Vengeu-me d’una ingrata i pèrfida cosina

que ha traït una fe tan pura i genuïna!

Vengeu-me d’aquest cop que deu fer-vos horror!

ORIANA

Jo, venjar-vos? I com?

ARNAU

Rebent el meu amor.

Accepteu en lloc d’ella el meu cor, deu-me l’arma

que d’aqueixa infidel em permet revenjar-me;

car la vull castigar amb els vots més sincers,

l’afecte més profund, els sentiments més vers,

el servei afanyós i l’amorós ofici

de què el meu cor vol fer-vos un ardent sacrifici.

ORIANA

Em sap molt greu, amic, el dolor que sofriu,

i no menyspreo pas el cor que m’oferiu;

mes potser el vostre mal anirà apaivagant-se

i podreu deixar córrer el desig de venjança.

Puix que, quan és gentil l’objecte que ens ha ofès,

es fan força propòsits dels quals no queda res.

En tals casos, per rompre, hi ha d’haver una gran culpa;

si estimem el culpable, li trobarem disculpa;

i el mal que li volem es dissipa aviat;

que és tempesta d’estiu enuig d’enamorat.

ARNAU

No, no, senyora, no! L’ofensa és massa dura,

i no té més adob que la total ruptura.

Heus aquí el meu designi, és aquest i cap més,

i no em perdonaria si mai més l’estimés.

Sento que ve. És horrible pensar que l’haig de veure.

Però amb tota cruesa el crim li vull retreure

per tal d’avergonyir-la i oferir-vos després

un cor alliberat dels seus ulls mentiders.

ESCENA III — ADELAIS, ARNAU

ARNAU, a part.

Oh, Déu! La meva ràbia, qualsevol la domina!

ADELAIS, a part.

Ui, ui!

(A Arnau.)

Us veig torbat. Que heu pres una metzina?

Què són tants esbufecs? Hi ha hagut un daltabaix?

Què em voleu dir amb aquestes ullades de biaix?

ARNAU

Que totes les horrors a què un cor pot llançar-se

a la vostra perfídia no poden comparar-se;

que ni el cel venjador, ni l’infern furiós,

no han produït mai res de tan malvat com vós.

ADELAIS

Aquestes són fineses que l’amor fan reviure!

ARNAU

No bromegeu, si us plau, que no és hora de riure.

Avergonyiu-vos, sí, i ho fareu amb raó:

tinc les proves segures de la traïció.

Ja el meu estrany neguit temps ha m’ho assenyalava;

no era sense motiu que el meu cor s’alarmava;

amb les freqüents sospites, que em feien semblar ingrat,

flairava la dissort que els meus ulls han trobat.

I, malgrat que fingíeu amb una traça extrema,

els astres m’advertien del que havia de témer.

Pro no us penseu, senyora, que l’ultratge nefand

deixi sense venjança una ànima sagnant!

Ja sé que en els desigs ningú no té domini,

que l’amor ha de néixer amb lliure determini,

que voler entrar en una ànima per força és temps perdut

i que tot cor té dret a dir qui l’ha vençut.

No hauria trobat, doncs, el meu, motiu de queixa

si amb clara lleialtat vostra boca mateixa,

d’antuvi, el meu fervor hagués desenganyat,

que llavors sols podria donar la culpa al fat.

Pro qui ha promès, com vós, l’amor que no sentia,

ha obrat pèrfidament, amb gran traïdoria,

i per això no hi ha càstigs suficients,

i tot ho puc permetre als meus ressentiments.

Sí, sí, temeu-ho tot després d’aquesta injúria,

que jo ja no sóc jo, perquè sóc una fúria!

Ferit pel cop mortal del vostre cor ferreny,

els meus sentits no són ja governats pel seny.

La ràbia se m’enduu, i abans que no m’estassi,

jo no responc de res, senyora, del que faci.

ADELAIS

Pro qui us empeny, si us plau? I a què ve tant soroll?

O preferiu que pensi que us heu tornat ben foll?

ARNAU

Sí, foll! Me n’he tornat d’ençà que, amb la mirada,

la vida m’heu deixat cruelment enverinada,

quan he cregut trobar només sinceritat

en la falsa bellesa que em tenia encisat.

ADELAIS

De quina falsedat, Arnau, us podeu plànyer?

ARNAU

Fingeix bé el vostre cor, però ja no m’enganya,

perquè aquí tinc la prova de què és doble i fal·laç.

Mireu aquestes lletres, en coneixeu el traç?

Basta semblant troballa a deixar-vos confusa.

Heus aquí un testimoni que ningú no recusa.

ADELAIS

Ja sabem el motiu que us torba l’esperit!

ARNAU

Pro, no enrogiu, senyora, veient aquest escrit?

ADELAIS

I per quina raó, digueu, m’enrogiria?

ARNAU

Ajunteu, pel que veig, l’audàcia a la falsia!

Penseu dir que no és vostre?

ADELAIS

Jo? I ara! Ni de lluny!

Com puc negar una lletra escrita del meu puny?

ARNAU

Aleshores, vejam si trobeu una excusa

al crim del qual la lletra clarament us acusa!

ADELAIS

No em puc estar de dir-vos-ho: sou un extravagant!

ARNAU

Així desafieu prova tan terminant?

I la dolçor envers Clovis que conté aquest missatge,

voleu dir que no us fa vergonya ni m’ultratja?

ADELAIS

La lletra és per a Clovis? Qui ho diu? Com ho sabeu?

ARNAU

Els qui me l’han donada; i, a més, massa que es veu.

Pro si fos per a un altre —fins i tot hi consento—,

no hauria de sentir el mateix greu que sento?

Seríeu per això menys culpable envers mi?

ADELAIS

I si és per a una dona, què hi tindríeu a dir?

Llavors, en què us ofèn, i de què sóc culpable?

ARNAU

El subterfugi és bo i l’excusa admirable!

Una sortida així no l’esperava pas;

m’heu convençut del tot, perdoneu-me el mal pas…

Hi ha argúcia més grollera? Com hi goseu recórrer?

Creieu que no hi ha res sota la meva gorra?

A veure amb quina cara em voldreu sostenir

una semblant mentida, a mi que sé llegir!

¿I com ho adobareu per aplicar a una dama

tots els mots d’una lletra que mostra tanta flama?

Ajusteu, per cobrir un mancament de fe,

el que vaig a llegir-vos…

ADELAIS

No vull que em llegiu re.

¿Penseu que per a mi és plaent de sentir-me

etzibar als propis nassos tot el que heu gosat dir-me?

ARNAU

No, no; en lloc d’excitar-vos, proveu, serenament,

d’aclarir-me, si us plau, l’expressió següent…

ADELAIS

No insistiu sobre això, que res no n’heu de treure.

Tant me fa que em cregueu com que em deixeu de creure!

ARNAU

Senyora, demostreu-me, per Déu! que aquest escrit

va adreçat a una dona, i retiro el que he dit.

ADELAIS

No, no, que és per a Clovis: pot ser d’altra manera?

Rebo els seus homenatges amb joia ben sincera;

us dic que em sembla un home dels més encantadors,

i en tot el que vulgueu estic d’acord amb vós.

Apa, digueu al nunci que ho cridi per la vila,

pro no em feu mal de cap i deixeu-me tranquil·la.

ARNAU, a part.

Senyor, pot inventar-se suplici més cruel?

Hi ha hagut cap altre cor així tractat pel cel?

Si és ella que m’ha ofès, no és justa ma querella?

Sóc jo que em vinc a plànyer, i la qui es plany és ella!

Confirma les sospites i excita el meu dolor,

de tot es glorieja i fa cert el pitjor;

i tanmateix mon cor, covard com és de mena,

no gosa rompre encara el jou que l’encadena,

ni es decideix a armar-se d’un absolut menyspreu

contra la ingrata fembra que, malgrat tot, l’atreu.

(A Adelais.)

Ah, pèrfida! Teniu la lliçó ben apresa!

Com sabeu abusar de la meva feblesa,

i com aprofiteu l’excés prodigiós

del meu amor fatal nat d’uns ulls traïdors!

Defenseu-vos almenys d’aquest crim execrable

i no vulgueu semblar, com fins ara, culpable.

Torneu la vostra lletra, si podeu, innocent:

fins i tot el meu cor a ajudar-vos consent.

Sigueu fidel, senyora, proveu de fer-m’ho veure,

que jo m’esforçaré a veure si ho puc creure!

ADELAIS

Quin espectacle, Arnau! Sou boig de tan gelós

i no mereixeu pas l’amor que tinc per vós!

Voldria saber com algú pot obligar-me

a mentir baixament, a fingir, a disfressar-me,

i per què, si el sentir del meu cor ha mudat,

jo no hauria de dir-vos-ho amb tota lleialtat.

Què? ¿Dels meus sentiments la segura fermança,

contra vostres sospites no ha romput ni una llança?

Amb una tal penyora, per vós, són d’algun pes?

Escoltar-ne les veus és tenir-me per res!

I, puix que un cor de dona fa un esforç que el sublima,

si arriba a decidir-se a confessar que estimà,

puix que l’honor del sexe frena la passió,

i fortament s’oposa a tal confessió,

un amant que per ell ha vist vèncer l’obstacle,

podria impunement dubtar d’aquest oracle?

¿I no serà culpable pel que diu i el que fa,

si no té la certesa dels fets que el fan dubtar?

Sospites com les vostres, us dic que m’enfureixen;

aquells qui en són capaços sé prou el que mereixen;

i sóc una ximpleta que m’haig d’avergonyir

d’estimar-vos encara, ni que sigui un bocí.

En altre lloc hauria de posar el meu afecte,

i llavors vostre plany fóra just, en efecte.

ARNAU

Ah, falsa! Prou sabeu el meu punt flac quin és

i voleu enganyar-me amb mots tan falaguers.

Pro tant se val! Segueixo: és el destí que em mena!

Tota a la vostra fe la vida m’encadena.

Fins a la fi vull veure si encara tindreu cor,

senyora, de trair-me i ferir-me de mort.

ADELAIS

No, vós no m’estimeu tal com ha d’estimarse!

ARNAU

Al gran amor que us porto cap no pot comparar-se,

i amb el desig ardent de fer veure el que val,

arribo fins i tot a desitjar-vos mal:

voldria que ningú no us trobés agradable,

que fóssiu reduïda a una sort miserable,

que el cel no us hagués dat, ni en néixer ni després,

la glòria del llinatge ni el profit dels diners,

per tal que aquest cor meu, patint, sacrificant-se,

de vostra sort injusta pogués prendre venjança,

i aconseguir aquell dia la gaubança i l’honor

de veure-us ennoblida de mans del meu amor.

ADELAIS

Això és voler-me bé en forma poc comuna!

Pro Déu me’n guard que arribi l’ocasió oportuna…

Mireu vostre Janot si en va, de ben guarnit.

ESCENA IV — ADELAIS, ARNAU, JANOT

ARNAU

D’on véns tan esverat i què és aquest vestit?

Què et passa?

JANOT

Senyor…

ARNAU

Què?

JANOT

Avui és un mal dia.

ARNAU

Per què?

JANOT

Perquè els negocis no ens marxen com caldria.

ARNAU

No t’entenc!

JANOT

Parlo alt?

ARNAU

Sí, parla, i aviat!

JANOT

No ens pot sentir ningú?

ARNAU

I que n’ets, de pesat!

Parlaràs?

JANOT

Sí, senyor. Hem de mudar de barri.

ARNAU

Què dius?

JANOT

I escapolir-nos sense moure xivarri.

ARNAU

Doncs, adéu, si te’n vas. I on vas?

JANOT

On aneu vós.

ARNAU

I jo, per què haig d’anar-me’n?

JANOT

Perquè hem de tocar el dos.

ARNAU

Pro, per quina raó parles aquest llenguatge?

JANOT

Per la raó, mon amo, que hem de fer l’equipatge.

ARNAU

Juro que et rompré el cap, i això que el tens molt dur,

si no em dius tot seguit què passa i el que et duu.

JANOT

Senyor, un home tot negre, amb barretó i espasa,

ha vingut a portar-nos a la cuina de casa

un paper, bon Jesús!, on hi ha cada gargot

que només l’entendria, si el llegís, un bruixot.

És del plet que teniu: segur com som de dia,

pro, l’entrellat, tot just el diable el trauria.

ARNAU

Vaja! ¿I aquest paper què té a veure, taujà,

amb això del viatge de què em véns a parlar?

JANOT

És que ha vingut un altre, al cap de poca estona:

un senyor que us visita sovint, bella persona!

I ha preguntat per vós, i jo he respost: no hi és;

i aleshores ha estat quan m’ha dit que us digués,

sabent que sóc d’aquells que per l’amo es desviuen,

doncs m’ha dit… Espereu! Com se diu, com li diuen?

ARNAU

Deixa córrer el seu nom, gamarús! Què t’ha dit?

JANOT

Si no és un amic vostre em deixo tallar un dit!

M’ha dit que un cert perill des d’ara ens amenaça,

i que fóra molt bo que ens n’anéssim de caça…

ARNAU

Per què? No t’ha explicat…?

JANOT

No, senyor!

ARNAU

No pot ser!

JANOT

M’ha demanat només tinta, ploma i paper

i us ha escrit quatre ratlles que, o molt he d’enganyar-me

o us donaran la clau de tota aquesta alarma.

ARNAU

I on són aquestes ratlles?

ADELAIS, a Arnau.

Quin misteri hi ha aquí?

ARNAU

No ho sé pas; però penso que ara ho podré aclarir.

(A Janot.)

Em donaràs d’un cop la lletra, gata maula?

JANOT, després d’haver cercat molta estona el paper.

Ja és prou! Se m’ha quedat damunt la vostra taula.

ARNAU

No sé quin sant m’atura…

ADELAIS

No us exalteu, amic,

i correu a desfer aquest gran embolic.

ARNAU

Pel que veig, missenyora, al destí no li agrada

que acabem sens destorb, vós i jo, l’assentada.

Tanmateix permeteu-me, si el nostre destí ho vol,

que avui us torni a veure abans no es pongui el sol.





ACTE CINQUÈ


ESCENA I — ARNAU, FERRAN

ARNAU

Us dic que estic resolt a fer-ho, i que ja em triga.

FERRAN

Pro el cop, per fort que sigui, crec jo que no us obliga…

ARNAU

No, no us escarrasseu, que tot ha d’ésser en va:

res del que aneu a dir-me no em pot fer recular.

El segle en què vivim és pervers fora mida,

i per’xò lluny dels homes penso seguir la vida.

Tots ho hem vist! L’adversari tenia en contra seu

no sols les lleis dels homes, sinó les lleis de Déu;

a tot arreu hom deia que la raó em sobrava:

el dret estava amb mi i jo me’n refiava.

Però el jutge es declara, i què passa, de fet?

Que em quedo amb la justícia, però he perdut el plet!

Un trapella de qui tothom coneix la història,

ha pogut exculpar-se d’una estafa notòria!

Davant tanta perfídia la llei ha tingut por,

i, tot i que m’escanya, li donen la raó!

El pes d’unes intrigues, on brilla la malícia,

ha capgirat el dret i ha bolcat la justícia!

Una sentència indigna corona el mal que ha fet!

I, del seu tort encara no gaire satisfet,

corre per aquests mons un llibre abominable,

un llibre que llegir-lo només ja és condemnable

i que mereix les flames, això fent-li favor,

del qual aquest canalla diu que jo sóc l’autor!

I, sobre això, m’adono que en Clovis ja murmura

per tal d’afavorir baixament la impostura!

Ell, que compta a la cort com un home de rang,

a qui no he fet més mal que ser sincer i franc,

que em ve, i a contracor —ha estat al davant vostre—

li he de donar parer sobre uns versos que em mostra,

i només perquè el tracto amb tota lleialtat

i perquè vull servir-lo, servint la veritat,

ajuda a carregar-me un crim imaginari!

I ara resulta que és el meu pitjor adversari!

I ja no em podrà veure ni perdonar mai més

per no haver trobat bo un sonet que no ho és!

Perquè els homes, mal llamp! són d’aquesta manera

i a semblants accions el vici els acarrera!

Heus aquí, doncs, l’honor, la bona fe i el zel

de què la humanitat és avui el model!

Fujo! Ja fa prou temps que aguanto aquesta prova!

No vull viure entre lladres, i això n’és una cova!

Puix que l’home és per l’home pitjor que un llop voraç,

me’n vaig lluny d’ells per sempre: a mi no m’hauran pas!

FERRAN

Trobo que aquest propòsit l’heu fet massa de pressa

i que el cas no és tan greu com aparenta ésser.

Ja heu vist que la denúncia que l’altra part us fa

no ha tingut pas la força de fer-vos arrestar;

de tan groller es desment tot sol el seu informe,

i aquesta falsedat li pot fer un mal enorme.

ARNAU

Ell rai! Si se n’ha vistes moltes de molt pitjors,

i té permís del jutge per ser un facinerós!

Lluny de perjudicar-se amb aquesta aventura,

veureu com troba encara més bona positura.

FERRAN

Tanmateix, és un fet que el rumor que ha escampat

contra vós, són ben pocs els qui l’han escoltat.

Per aquest cantó, doncs, no teniu res a témer;

i, quant al vostre plet, la justícia suprema

encara no ha dit res, i podeu apel·lar

contra aqueixa sentència…

ARNAU

Ni en vull sentir parlar!

Jo em guardaré pla bé de demanar que cassi

per greu que sigui el tort que la sentència em faci:

és un cas tan rodó de bon dret maltractat,

que em proposo llegar-lo a la posteritat

com un famós senyal, un testimoni insigne

de la maldat dels homes en aquest temps indigne.

Vint mil francs, comptant gras, la cosa em pot costar,

pro tinc, per vint mil francs, el dret de renegar

contra la iniquitat de la natura humana

i de poder avorrir-la amb ràbia sobirana!

FERRAN

Però, en fi…

ARNAU

Però, en fi, no mudareu de so?

Què més podríeu dir-me, senyor meu, sobre això?

No crec que tingueu pit —se’n necessita massa—

per a voler excusar els horrors del que passa.

FERRAN

Si estic d’acord amb vós! El mal és molt estès:

tot es mou per la intriga i pel pur interès;

avui és l’arteria solament el que impera

i haurien d’ésser els homes fets d’una altra manera.

Però ¿és una raó llur manca d’equitat

per a voler fugir de llur societat?

Els defectes humans ens donen cada dia

mitjans per a exercir nostra filosofia:

en això la virtut pot trobar un bell esmerç;

i si en el món on som no hi hagués res pervers,

si fossin tots els cors sincers, justos i dòcils,

les virtuts, per desús, s’haurien tornat fòssils;

i, en canvi, ara serveixen per a poder aguantar

la injustícia dels altres sense desesperar;

i quan el nostre cor és fet d’aquella fibra

capaç de resistir…

ARNAU

Parleu millor que un llibre!

Vostres raonaments són elevats i purs,

però perdeu el temps amb tot aquest discurs.

La raó, pel meu bé, m’aconsella que fugi;

podré dir el que em plaurà tot sol al meu refugi,

i aquí, com que jo parlo més alt del que fa el cas,

m’aniria sembrant enemics al meu pas.

Deixeu-me, doncs, que esperi l’Adelais en silenci:

vull dir-li el meu propòsit, demanar-li que hi pensi,

i després que resolgui. Avui haig de saber

si el que ella sent per mi és amor o no és re.

FERRAN

Podem anar a esperar-la al pis de la cosina.

ARNAU

No, que el desassossec em torba i em domina.

Aneu-hi sol, si us plau, i deixeu-me escondit

en aquest racó ombrívol amb el meu gran neguit.

FERRAN

No és pas un bon company aquest, per a esperar-vos.

Ben tost amb l’Oriana baixarem a cercar-vos.

ESCENA II — ADELAIS, CLOVIS, ARNAU

CLOVIS

Sí, senyora: sou vós que heu de dir-me si us plau

que lliguem nostres cors amb el nus més suau.

Em cal de la vostra ànima una plena fermança.

Quin amant la voldria, així, balancejant-se?

Si ha arribat a commoure-la el meu amor fervent,

ja no cal que m’oculti el que vol i el que sent.

I, sobre això, només us faig una demanda:

jureu-me que deixeu el vostre Arnau de banda,

que feu el sacrifici d’aquest amic per mi

i que d’ara endavant no vindrà més aquí.

ADELAIS

Pro ¿què li heu vist de sobte, quin vici, quina tara,

vós que fa poques hores el lloàveu encara?

CLOVIS

Ara foren inútils aquests aclariments;

es tracta de conèixer els vostres sentiments.

Trieu entre ell i jo: és l’única manera.

Després serà el meu torn: el cas ja no té espera.

ARNAU, sortint del racó on era.

Sí, cal triar, senyora! No hi ha camí pel mig;

i el que el senyor demana s’avé amb el meu desig.

Tinc la mateixa pressa i em porta igual fretura:

em cal del vostre amor una prova segura;

les coses ja no poden allargar-se més temps,

i cal que us decanteu vers un dels dos extrems.

CLOVIS

Jo no vull pas, senyor, de manera importuna,

torbar en res ni per res vostra bona fortuna.

ARNAU

I jo tampoc no vull, gelós o no gelós,

compartir ni un esguard de la senyora amb vós.

CLOVIS

Si creu que el vostre amor val més, o s’ho imagina…

ARNAU

Si ella envers vós només un pensament s’inclina…

CLOVIS

Us dono ma paraula de retirar-me adés.

ARNAU

Juro solemnement no veure-la mai més.

CLOVIS

Missenyora, parleu, si us plau, a boca plena.

ARNAU

Missenyora, expliqueu-vos sense por de cap mena.

CLOVIS

Digueu-nos solament si esteu amb ell o amb mi.

ARNAU

El que heu de fer, senyora, només és escollir.

CLOVIS

Dubteu com si es tractés d’alguna tria incerta?

ARNAU

Dubteu com una noia senzilla i inexperta?

ADELAIS

Déu meu, quin aixebuc! Hi ha un mal vent que us empeny?

Tots dos em doneu proves de tenir ben poc seny!

Prou sé qui prefereixo: sobre això estic tranquil·la,

que ara no sóc pas jo qui en aquest punt vacil·la,

suspesa com un pèndol entre vosaltres dos,

i podria triar, amics meus i senyors.

Pro, a dir la veritat, el meu juí no gosa

al davant de tots dos confessar aquesta cosa.

És tan desagradable! I em sembla, francament,

que més valdrà no fer-ho aquí i en tal moment;

que uns ulls ja mostren prou l’amant que prefereixen

sense haver d’arribar a dir uns mots que fereixen,

i basta que unes proves més suaus per a un cor

facin saber a qui sigui la seva mala sort.

CLOVIS

Jo no temo pas gens la confessió franca;

hi consento, senyora.

ARNAU

I a mi, senyora, em manca;

n’exigeixo l’esclat sense engany sobretot;

i no ens n’estalvieu, us ho prego, ni un mot.

Quedar sempre bé amb tots ha estat vostra proesa,

pro ara s’han acabat el joc i la incertesa:

caldrà que us expliqueu clarament sobre això,

o prendrem el refús per condemna, almenys jo;

que sabré, per part meva, entendre aquest silenci

com si n’haguéssiu dit tot el pitjor que en pensi.

CLOVIS

Faig meu el vostre enuig i us n’estic agraït,

i així li repeteixo això mateix que heu dit.

ADELAIS

La vostra cantarella em cansa i em disgusta!

Això que em demaneu, és una cosa justa?

Per ventura no us dic el motiu que em reté?

Ara prendré per jutge l’Oriana, que ve.

ESCENA III — ORIANA, FERRAN, ADELAIS, CLOVIS, ARNAU

ADELAIS

Cosina, aquests amics amb cara de gendarme

han fet una conxorxa per tal d’acorralar-me.

L’un i l’altre pretenen, amb semblant mal humor,

que triï l’un o l’altre per dar-li el meu amor

i que, per un decret que he de dictar-los ara,

prohibeixi a l’un d’ells que em miri més la cara.

Digueu si mai ni enlloc les coses van així.

ORIANA

Sobre això, cosineta, no em consulteu a mi;

per vós el meu consell fóra mala defensa,

car jo estic per la gent que diu allò que pensa.

CLOVIS

Senyora, ja veieu que resistir és en va.

ARNAU

Per fer aquesta marrada no us han donat la mà.

CLOVIS

Parleu, parleu, senyora, i que venci qui venci.

ARNAU

Només cal que seguiu guardant aquest silenci.

CLOVIS

Una sola paraula i s’haurà acabat tot.

ARNAU

Jo us entendré de sobres si no dieu ni un mot.

ESCENA IV — JOVITA, ADELAIS, ORIANA, ARNAU, FERRAN, TIRANT, GUERAU, CLOVIS

TIRANT, a Adelais.

Venim, senyora, ambdós, si us plau nostra presència,

per aclarir un assumpte de certa transcendència.

GUERAU, a Clovis i a Arnau.

Que ara us trobeu aquí és una sort, senyors,

car esteu barrejats en l’assumpte tots dos.

JOVITA, a Adelais.

Senyora, el meu retorn necessita disculpa:

són aquests dos senyors els qui en tenen la culpa.

M’acaben de trobar i ambdós se m’han plangut

d’un fet que… no us enganyo si us dic que no he cregut.

Tinc del fons de vostra ànima una estima prou alta

per saber que no sou capaç d’aqueixa falta:

els ulls m’han desmentit llurs proves sense esforç,

i, vencent l’amistat certs petits desacords,

he acceptat que ells volguessin acompanyar una dama

que espera veure-us neta d’una calúmnia infame.

TIRANT

I anem al cas, amics. Sense sortir de to,

ara veurem, senyora, com sostindreu això.

En Guerau ha rebut de vós aquesta lletra.

GUERAU

I aquest tendre missatge a Tirant vau trametre.

TIRANT, a Clovis i a Arnau.

Senyors, aquests bells traços, sabríeu qui els ha fets?

Dubto que per vosaltres tinguin gaires secrets;

d’ella, n’haureu rebut mostres de tota mena.

Però, escolteu, si us plau, que val força la pena.

«Sou un home ben estrany de condemnar la meva jovialitat i de reprotxar-me que mai no tinc tanta alegria com quan no estic amb vós. No hi ha res més injust; i, si no veniu ben aviat a demanar-me perdó d’aquesta ofensa, en ma vida no us la perdonaré. El nostre gran camallarg de vescomte…».

Llàstima que no sigui aquí.

«El nostre gran camallarg de vescomte, pel qual comenceu els vostres planys, és un home que no pot fer-me el pes; i des que el vaig veure escopir durant tres quarts d’hora dins un pou per fer rodones, mai més no l’he pogut tenir en bon concepte. Quant al marqueset…».

Sóc jo mateix, senyors, sense immodèstia.

«Quant al marqueset, que ahir em va retenir molta estona la mà, trobo que no hi ha res al món tan minso com la seva persona; els seus mèrits són dels que no van més enllà de la capa i l’espasa. Quant a l’home de les cintes verdes…».

(A Arnau.)

Ara us toca a vós, senyor.

«Quant a l’home de les cintes verdes, algunes vegades em diverteix amb les seves brusquedats i el seu humor sorrut; però hi ha cent moments que el trobo d’allò més carregós. I quant a l’home del sonet…».

(A Clovis.)

Va per vós el pollastre.

«I quant a l’home del sonet, que s’ha donat als jocs de l’esperit i vol ser autor malgrat tothom, no em puc prendre la pena d’escoltar el que diu, i la seva prosa em fatiga tant com els seus versos. Convenceu-vos, doncs, que no sempre em diverteixo tant com us penseu; que trobo a dir, més que jo no voldria, a totes les festes on em porten; i que la presència de les persones estimades és una salsa meravellosa per als plaers que gustem».

GUERAU

I vegeu-me, ara, a mi.

«El vostre Guerau, del qual em parleu, i que sembla de sucre candi, és el darrer dels homes a qui donaria la meva amistat. És tan extravagant de persuadir-se que és estimat, com vós de creure que no ho sou. Si voleu ser raonable, bescanvieu els vostres sentiments pels seus; i vegeu-me tan sovint com pugueu, per tal d’ajudar-me a suportar l’enuig de les seves carregoses atencions». A aquest model perfet d’una excel·lent persona, senyora, ja sabeu el nom que se li dóna? I anem, que hem de mostrar de portal en portal el retrat gloriós d’una dama com cal.

TIRANT

Tindria molt a dir-vos, però seré benigne.

Per què enfurir-me amb vós, si ni d’això sou digna?

Sols vull que sapigueu que els vostres marquesets

trobaran cors més tendres i, sobretot, més nets.

ESCENA V — ADELAIS, ORIANA, JOVITA, ARNAU, CLOVIS, FERRAN

CLOVIS

¿És a dir que el meu cor així voleu malmetre

després del que em vau dir, senyora, en vostra lletra?

Tot mostrant-me un amor que semblava pregon,

alhora us prometíeu d’amagat amb mig món!

Vaig creure en vós: la falta només ha estat aqueixa,

però quin bé m’heu fet donant-vos a conèixer!

Que així un cor que m’estima de bo de bo em torneu,

i trobo la venjança en el que vós perdeu.

(A Arnau.)

Senyor, teniu camp lliure, que jo em retiro a l’acte;

podeu amb la senyora concloure el vostre tracte.

ESCENA VI — ADELAIS, ORIANA, JOVITA, ARNAU, FERRAN

JOVITA, a Adelais.

No puc ni vull callar sobre un fet tan dolent,

que el meu cor no és de fusta, senyora, i se’n ressent!

S’ha vist mai en ningú tan baixa captinença?

Per a algun d’ells potser no és gaire greu l’ofensa,

(mostrant Arnau)

pro el senyor, que volia fer-vos feliç només,

un home que, d’honrat, ja no pot ser-ho més,

que us estimava com una santa s’adora,

mereixia de vós…

ARNAU

Deixeu, bona senyora,

que jo mateix tramiti els afers del meu cor,

i no us ocupeu tant de la meva dissort.

No és un treball del qual tingueu d’encarregar-vos,

que ni l’atenció no puc recompensar-vos,

puix que no és pas en vós que aniria a pensar

si amb una nova tria ara em volgués venjar.

JOVITA

Uf! ¿Creieu, bon senyor, que hi ha tanta mengera,

i que amb aquesta pressa se us ha d’anar al darrera?

Teniu un esperit ben ple de vanitat

si tal il·lusió us havíeu forjat!

¿Podria una altra dona quedar-se enamorada

d’una mercaderia que ja ha estat rebutjada?

Per Déu, desenganyeu-vos i no apunteu tan alt,

que no sóc ni de lluny la persona que us cal!

(Assenyalant Adelais.)

Per què no feu les paus? El seny us ho aconsella,

i ja em triga de veure-us pel passeig, de parella.

ESCENA VII — ADELAIS, ORIANA, ARNAU, FERRAN

ARNAU, a Adelais.

Malgrat que molt sovint m’ha dolgut de debò,

he deixat que tothom parlés abans que jo.

Creieu que m’ha costat poc esforç retenir-me?

I ara, us podria dir…?

ADELAIS

Què no podríeu dir-me?

Teniu el dret de planyeu-us, i és just vostre retret

per tantes males coses, Arnau, com us he fet!

Tinc culpa, ho reconec; i em trobo tan confosa

que no em sento capaç de dar-vos ni una excusa.

L’enfuriment dels altres ha menyspreat mon cor,

pro confesso que a vós us he fet un gran tort;

vostre ressentiment sens dubte és raonable;

prou sé fins a quin punt us dec semblar culpable

i com tot assenyala que us puc haver traït:

comprenc, doncs, que m’odiï per’xò el vostre esperit.

Odieu-me, hi consento.

ARNAU

Puc fer-ho, traïdora?

Puc així triomfar de la que m’enamora?

I per més que el meu seny us volgués avorrir,

trobaria el meu cor disposat a obeir?

(A Oriana i a Ferran.)

Mireu, amics, on mena una indigna tendresa

i sigueu testimonis de la meva feblesa!

Pro encara això no és tot i, per mal o per bé,

ara em veureu portar-la fins a l’extrem darrer;

mostrar-vos que el més savi, de fet, és pusil·lànime,

i que sempre hi ha l’home al fons de tot de l’ànima.

(A Adelais.)

Sí, la vostra perfídia, senyora, oblidaré,

i àdhuc arribaria a excusar-la potser,

disfressant-la amb el nom pietós de feblesa

filla dels nostres temps i de la jovenesa,

sempre que el vostre cor vulgui donar les mans

al propòsit que he fet de fugir dels humans,

i que en el meu desert, on he fet vot d’estar-me,

des d’avui decidiu, senyora, acompanyar-me;

que és així solament que en tots els esperits

podeu reparar el mal que han fet vostres escrits,

i que, després de tot el que ha passat fins ara,

podrà ser-me permès d’estimar-vos encara.

ADELAIS

¿Que renunciï al món en plena joventut

i que m’enterri viva en un desert perdut?

ARNAU

Com? Si una sola flama els nostres cors arbora,

què se’ns en dóna el món i els seus plaers, senyora?

No veieu satisfets en mi tots els afanys?

ADELAIS

La soledat esglaia el meu cor de vint anys.

Per a imposar un designi semblant a la meva ànima,

confesso que no em sento prou forta, prou magnànima.

Altrament, si això encara us ha de fer feliç,

jo podria contreure amb vós el compromís

de maridar-me…

ARNAU

Prou! Mon cor ara us detesta!

Pot més aquest refús que no tota la resta.

Ja que vós no sabeu, en l’enllaç amorós,

tenir-ho tot en mi, com jo ho tindria en vós,

adéu! us repudio; però amb aquest ultratge

em redimiu per sempre del vostre vassallatge.

ESCENA VIII — ORIANA, ARNAU, FERRAN

ARNAU, a Oriana.

Senyora, cent virtuts ornen vostra beutat,

i, entre tants, sols en vós he vist sinceritat;

em sou des de fa temps una persona cara:

doncs deixem que en avant sigui també com ara;

i accepteu que el meu cor, torbat i desolat,

no pretengui l’honor de ser-vos estimat;

me’n sento massa indigne, i començo a conèixer

que l’amor fuig de mi, perquè no el dec merèixer;

i seria per vós un tribut poc honrós

aquest rebuig d’un cor que val molt menys que vós.

I en fi…

ORIANA

Jo, al vostre lloc, no m’hi capficaria.

Temps ha la meva mà coneix qui la voldria;

i, sense anar més lluny, aquí hi ha el vostre amic

que tal vegada sap si és cert això que dic.

FERRAN

Aquest honor, al qual vostra ànima em convida,

per mi val cent vegades la meva pròpia vida.

ARNAU

Poguéssiu, per gaudir vers acontentaments,

sempre més, l’un per l’altre, guardar aquests sentiments!

Traït per tots costats, fitó de tota injúria,

abandono els rodals d’una nissaga espúria,

i fujo ara mateix a un racó sense gent

on almenys tingui el dret de ser un home decent.

FERRAN, a Oriana.

Anem, anem, senyora, a fer qualsevol cosa

per a rompre el designi que el seu cor es proposa.

FI





PROPOSTES DE TREBALL I MATERIALS COMPLEMENTARIS


Activitats abans de la lectura

Què vol dir misantrop?

Misantrop és l’adjectiu que deriva del concepte de misantropia, paraula d’etimologia grega formada per mis- (prefix grec que vol dir «odiar») i -antropia (forma sufixada del mot grec ánthropos, que significa «ésser humà»).

El misantrop és l’individu que detesta les persones. La misantropia és, en psicologia, l’aversió a les persones i en general a la societat.

I) Ara, imagina i descriu el protagonista de l’obra sabent el significat de misantrop. Quins adjectius li escauen a algú que defuig la societat? Troba qualificatius tant en el llenguatge formal com informal.

II) Enumera tres obres més de Molière que coneguis.

Curiositats:

Sabies que…

… no es conserva cap manuscrit de Molière?

No podem saber si feia bona o mala lletra perquè, desafortunadament, no ha arribat als nostres dies cap obra escrita del seu puny. El que sí que sabem és quina cara feia, gràcies a alguns retrats, com el que li va fer Nicolas Mignard, vestit de Cèsar, el 1658.

… Shakespeare i Molière tenen molt en comú?

Tot i que l’autor anglès va viure un segle abans, els dos eren actors a més d’escriptors, van començar la seva carrera als 21 anys, van escriure 33 obres de teatre i van morir als 52 anys. Casualitats de la vida!

–… el groc porta mala sort en teatre?

Sí, per als actors supersticiosos és un color que s’ha d’evitar dalt de l’escenari. La llegenda diu que Molière anava vestit de groc quan va morir, durant la que va ser la seva darrera actuació a El malalt imaginari. Tot i que segons el francesos, anava vestit de verd.

Activitats després de la lectura

III) Molière i «el misantrop» en deu preguntes – qüestionari

– Com es diu el descans de la mitja part al teatre?

Interludi

Pleniluni

Quintet

– Quina altra peça teatral de Molière té com a títol un adjectiu masculí?

a. Les dones sàvies

b. Tartuf

c. L’avar

– En quin acte Clovis es vol lluir amb el seu sonet d’enamorat?

a. Al final de l’obra.

b. Al primer acte d’El misantrop.

c. Clovis no recita un sonet, sinó un haiku.

– Quina és l’estructura d’un sonet?

a. Dos quartets i dos tercets.

b. Una sola estrofa de cinc versos.

c. Dues estrofes de versos hexasíl·labs i decasíl·labs.

– Per què Arnau rebutja parlar amb Ferran a la primera escena?

a. Perquè no el vol acompanyar al concert d’aquell vespre al palau de Versalles.

b. Perquè ha quedat després per jugar a bàdminton amb Clovis.

c. Perquè ha estat efusiu i gentil amb algú que a penes coneixia.

– On es desenvolupa l’acció de l’obra?

a. A casa d’Arnau.

b. A París, a casa d’Adelais.

c. Al palau de Versalles.

– Recordes qui ha traduït El misantrop al català?

a. Joan Oliver.

b. Josep Carner.

c. Montserrat Roig.

– Al final de l’obra, qui entén i dóna suport al punt de vista d’Arnau?

a. Tirant i Guerau.

b. Oriana i Ferran.

c. Jovita.

– Quantes síl·labes té un vers alexandrí?

a. 14

b. 12

c. 18

LES BAMBALINES D’«EL MISANTROP»

IV) ACTE I

1. Defineix el caràcter dels dos personatges: Arnau i Ferran. Marca els versos on, segons el teu parer, es defineix millor la posició de cadascun d’ells davant les relacions d’amistat i el comportament social. (escena I, p. 45-46)

2. Quin dels dos personatges defensa que la raó no regeix el cor? (p. 37)

3. Què pensa dels qui es deleixen per editar les seves composicions com sigui? (p. 55)

4. Quin judici fa Arnau del sonet de Clovis? Consideres que és benèvol o bé malvolent? Argumenta la teva resposta assenyalant en quins versos bases la teva argumentació. (p. 56)

5. Quina importància dóna Arnau a les bones lectures, al fet de tenir bons models? Hi estàs d’acord? Per què? (p. 55)

V) ACTE II

6. Què retreu Arnau a Adelais? Consideres que té raó? I ella a ell, què li retreu? (escena I, pàg. 62)

7. Quina habilitat exhibeix Adelais a l’escena V? Quin dels personatges l’hi reconeix?

8. Quina és la visió d’Arnau sobre Adelais? I la d’Adelais respecte d’Arnau? (p. 76-77)

9. Estàs d’acord en com Oriana defensa que els amants no es troben cap defecte? Sabries trobar nous adjectius més actuals a possibles defectes convertits en virtuts? (escena V, p. 78-79)

VI) ACTE III

10. Descriu el pacte que fan Tirant i Guerau. De què es tracta? A qui fa referència? (escena I, p. 87-88)

11. Creus que Jovita és sincera davant d’Adelais, quan explica el que la gent pensa d’ella? Raona la teva resposta. (escena V, p. 90)

12. Què creus que vol dir el vers «Però el món veu la planta sencera en un esqueix», dins el context de la conversa que mantenen totes dues? (escena V, p. 91)

13. Com reacciona Adelais a les paraules de Jovita? Ho podries dir amb una sola paraula o expressió? Quins consells li dóna?

14. Comenta la rèplica d’Arnau: «La barreja, senyora…». (p. 98)

Consideres que el que diu és actual o propi d’una altra època? Per què?

15. Creus que el poder polític, la cort a l’època de Molière o l’Estat avui, actua sempre de la mateixa manera? Raona les possibles similituds i/o diferències. (p. 98)

16. Quines són les argúcies de Jovita per captar l’atenció d’Arnau i fer-se’l seu? (p. 100-101)

17. Prenent com a exemple el comentari de text a l’apartat corresponent, analitza ara la quarta intervenció d’Arnau a l’escena VII de l’acte III, a partir del tercer vers.

VII) ACTE IV

18. Què descobrim a l’escena I? Quina conversa tenen Oriana i Ferran?

19. Estàs d’acord amb el vers següent que adreça Oriana a Arnau: «Que és tempesta d’estiu enuig d’enamorat»? Per què? (escena II, p. 108)

VIII) ACTE V

20. Què opines del vers d’Arnau: «Puix que l’home és per l’home pitjor que un llop voraç»?

21. Trobes que té raó? Què li fa dir aquestes paraules? (escena I, p. 122)

IX) MOLIÈRE A LA PRÀCTICA

22. Fes la visita del palau de Versalles a la seva web.

http://es.chateauVersalles.fr/es/history-

Amb l’ajuda de les explicacions i de les visites virtuals, respon les següents preguntes:

23. Què és l’Orangerie?

24. A què estava destinada la sala dels miralls?

25. Sabries dir quantes habitacions té el palau de Versalles?

26. Quin estil va voler donar el rei Lluís XIV al seu palau?

En quin any Versalles deixà de ser la residència de les famílies reials franceses? Amb quin conegut esdeveniment històric coincideix?

27. Imagina una continuació del final d’El misantrop. Què se n’ha fet d’Arnau deu anys més tard? Continua sol? Què se n’ha fet de la vida de Ferran i Oriana? I d’Adelais?

28. Escriu un diàleg entre el Ferran i l’Arnau del futur, respectant el número de síl·labes dels versos, encara que no sigui amb rima.

29. Escriu una carta dirigida a Adelais, com si fossis Jovita, amb el diàleg dels dos personatges de l’escena V de l’acte tercer. Fes servir el teu llenguatge habitual conservant els temes que Jovita exposa en l’obra.

30. Imagina que ets el director/decorador de l’obra: a l’escena V de l’acte segon, com t’imagines la sala? On situaries els personatges? Fes una llista dels objectes que hi inclouries i dissenya un plànol de l’habitació.

31. Analitza els dos cartells següents. Segons tu, què volen subratllar els elements que hi apareixen? Un cop analitzats, crea un pòster per a la promoció de l’obra: quins personatges o elements decoratius hi faries aparèixer?





X) DEBAT

La figura del misantrop

Ara que ja has llegit l’obra i coneixes el personatge d’Arnau, què en penses de les seves idees? La visió de la societat que ell té és real?

D’aquesta llista apunta tres conceptes del seu discurs amb els quals estàs d’acord. Per què?

Quins punts del seu discurs no trobes fonamentats?

33. Debat després d’haver vist la pel·lícula Molière en bicicleta, dirigida per Philippe Le Guay (França-2013):

—Què és el que sempre es juguen a cara o creu Serge i Gauthier?

—Quin dels dos personatges de la pel·lícula trobes que és el més adequat per al personatge d’Arnau? Per què?

—Sabries reconèixer quina escena assagen sense descans els dos protagonistes?

XI) A LA RECERCA DE MÉS INFORMACIÓ

34. Cerca informació sobre la societat de l’època de Molière i Lluís XIV. Com estava dividida la societat? Quins oficis eren els més comuns en aquest període històric?

Informa’t sobre la biografia i bibliografia de Joan Oliver, el traductor d’El misantrop. D’on era originari? Quin era el seu pseudònim? Fes un resum dels episodis més significatius de la seva vida i els trets més destacats de la seva obra.

Comentari de text

(escena I, acte 1r)

ARNAU

No, mai! No puc sofrir la moda maleïda

que avui segueix la gent que es té per distingida,

i les contorsions m’arriben a fer horror

d’aquests grans fabricants de protestes d’amor:

dadors de besos frívols i d’abraçades fútils,

servicials garlaires de paraules inútils,

que tothom aclaparen amb compliments balders

i tracten l’home honrat igual que el que no ho és.

¿Quin avantatge té que un home us acaroni

i cent proves de zel i de tendresa us doni

i que faci de vós un elogi esclatant,

si també fa el mateix amb qualsevol bergant?

No crec que hi hagi una ànima en el món, si no és borda,

que accepti sense fàstic una amistat tan llorda,

i fins la més honrosa us serà un trist regal

quan veureu que us barregen amb tots, en general;

sense un cert fonament l’amistat no té solta,

i el que estima tothom, estima algú tal volta?

Com que veig que aquest vici se us ha contagiat,

mal llamp! no sou pas apte per estar al meu costat;

rebutjo els sentiments d’un cor, potser estimable,

si no apreua com cal el mèrit veritable;

vull que se’m distingeixi, que quedi ben entès:

l’amic de tot el gènere no és l’home que em fa el pes!

El text escollit apareix a les primeres pàgines de l’obra. És un monòleg d’Arnau, el protagonista, escrit en vers alexandrí (dotze síl·labes), de l’escena I de l’acte primer.

El discurs té lloc en un diàleg amb Ferran, el seu amic i confident, que ha tingut una actitud amable amb un conegut llunyà. Aquest comportament, segons el misantrop, no és sincer per part de Ferran i el critica. A més, en aquest fragment, Arnau presenta per què no pot sofrir aquestes maneres de fer a la cort i la seva visió de l’amistat i de les relacions.

L’entrada d’Arnau té un to molt impetuós, per la repetició de la negació amb els adverbis: «no» i «mai», seguits d’un punt exclamatiu que dóna força a l’afirmació, fins i tot dotant-lo de caràcter de crit. Arnau continua amb un altre «no» per deixar clar que no pot tolerar l’actuació dels cortesans, que ell designa «la gent que es té per distingida» (v. 2), que essent falsos i hipòcrites es tornen «fabricants de protestes d’amor» (v. 4). Amb l’adjectiu «fabricant» Arnau vol donar un sentit artificial a les mostres d’atenció dels nobles.

Tot seguit, enumera una sèrie d’accions falses, que descriu amb adjectius o substantius negatius [adjectius: «besos frívols», «abraçades fútils» (v. 5), «paraules inútils» (v. 6), «compliments balders» (v. 7), i substantius: «servicials garlaires» (v. 6)] i donen una imatge de la hipocresia posada en pràctica.

Entre els versos 8 i 12, el misantrop s’interroga per què tots els homes, i diferencia entre «l’home honrat» (v. 8) i «qualsevol bergant» (v. 12), mereixen el mateix tracte, les mateixes «proves de zel i de tendresa» (v. 10) i «elogi esclatant» (v. 11). En aquest cas, Arnau també empra un adjectiu molt visual: «esclatant», que és efímer, de poca durada; realça la paraula elogi però també li dóna caducitat; com un esclat d’un petard de Sant Joan, les gentileses de la gent falsa no duren gaires segons.

A partir del vers 13, el protagonista ens mostra la seva visió de les relacions. Ell veu només en el tracte únic i exclusiu la relació veritable. És per això que generalitza amb expressions com «No crec que hi hagi una ànima en el món…» (v. 13) o «quan veureu que us barregen amb tots, en general» (v. 16), per anar d’allò més global i que ell refusa al tema concret de l’amistat que l’uneix amb Ferran, a la qual es refereix en el vers 19. Però abans, al vers 17, ens diu clarament la seva particular visió de l’amistat, i per fer-ho ens parla de «fonament» (v. 17). Per a ell, l’amistat es basa en la veritat. Aquesta veritat es veu traïda per la voluntat de generalitzar l’amor i les actituds agradables a «tothom» (v. 18), un altre substantiu que serveix per englobar-ho tot, igual que als versos 13 i 16.

Com dèiem abans, a partir del vers 19, Arnau es dirigeix més directament a Ferran, i parla de les mostres d’amabilitat un altre cop amb un substantiu negatiu: «vici» (v. 19); i com a predicat amb un verb del camp de la malaltia: «se us ha contagiat» (v. 19), que continuen donant un aire negatiu al discurs. Seguidament, al vers 20, una exclamació amb un renec («mal llamp») torna a apujar el to i Arnau torna a carregar amb la negació «no sou pas apte» (v. 20) i «rebutjo els sentiments» per dir a Ferran que la seva manera de fer l’allunya de les seves pròpies conviccions, on la veritat és la base de l’amistat, com dèiem. El concepte de veritat apareix en forma d’adjectiu en el vers 21. Entreveiem malgrat la rigidesa del misantrop l’afecte pel seu amic quan diu «estimable» (v. 21), però amb l’adverbi que marca el dubte («potser»).

Els últims dos versos ens porten la conclusió del discurs del misantrop. Prepara una altra de les seves màximes amb un imperatiu: «vull que…» (v. 23) i una marca d’insistència i d’alerta, abans dels dos punts: «que quedi ben entès» (v. 23).

Finalment, el vers 24 conclou amb l’opinió personal d’Arnau amb referències als temes que ja hem anat destacant del seu discurs: l’amistat, que apareix referenciada amb el substantiu singular «amic» (v. 24) per representar la importància que té per a Arnau el vincle únic. També trobem una generalització que fa referència allò que ell rebutja («de tot el gènere», v. 24), i, finalment, una exclamació negativa que tanca el discurs de la mateixa manera que l’ha obert («no és l’home que em fa el pes!», v. 24).

Amb només vint-i-quatre versos i ben al principi de la peça teatral, el protagonista deixa entreveure el seu caràcter desmesurat i el seu excés tant en gestos com en paraules, però per sobre d’això fa una declaració de principis digna d’una obra on l’amistat té un paper primordial.





BIBLIOGRAFIA


FONTCUBERTA I FAMADAS, Judit (2005): Molière a Catalunya. Publicacions de l’Abadia de Montserrat.

HORVILLE, Robert (1986): Molière. Le Misanthrope. Profil littérature. Hatier.

JOUVET, Louis (1992): Molière et la Comédie classique. Nrf. Gallimard.

MACCHIA, Giovanni (1989): Le silenci de Molière. Éditions Desjonquères.

MEYER, Jean (1994): Molière. Sa vie, ses œuvres. Le Petit Menestrel. Adès.

MOLIÈRE (1989): Œuvres complètes. Tome I. Classiques Garnier.

— (1994): Les dones sàvies. Institut del Teatre. Diputació de Barcelona.

— (1999): Le bourgeois gentilhome. La bibliothèque. Gallimard.

— (2001): El misantrop. Tartuf. Labutxaca. Proa.

— (2003): Teatre complet I. Institut del Teatre. Diputació de Barcelona.

SIMON, Alfred (1978): Molière. Seuil.

VOLTAIRE (1978): El siglo de Luís XIV. Fondo de Cultura Económica.

Diccionari de sinònims.

Diccionari etimològic.

WEBS

http://www.enciclopedia.cat

http://www.chateauVersalles.fr

http://www.abcdijon.org/12-13/ESPACEPEDAGOGIQUE/dossierspedagogiques/LeMisanthrope.pdf





JEAN-BAPTISTE POQUELIN, més conegut com a MOLIÈRE (París, 15 de gener del 1622 - 17 de febrer del 1673), fou un dramaturg i actor francès.

Considerat com el mestre de la Comédie Française, segueix sent l’autor amb més obres representades per aquesta institució. Inflexible amb la pedanteria dels falsos savis, les mentides dels metges ignorants i les pretensions dels rics burgesos, Molière estimava la joventut i la volia alliberar de tan absurdes càrregues i prejudicis.

En les 30 comèdies que va escriure després del seu retorn a París mostra un coneixement pregon de les incongruències de la vida humana i de la societat francesa del seu temps. Hi és capaç de tractar temes seriosos, i àdhuc tràgics, sense renunciar a l’alegria i a l’exuberància de la comèdia. Va ser un mestre en el maneig dels diàlegs i en l’ús de l’argot.

Molt lluny dels rigors de la devoció o de l’ascetisme, el seu paper de moralista tenia els límits que ell mateix es va imposar: «No sé si no és millor treballar per rectificar i per suavitzar les passions dels homes que voler suprimir-los completament», i el seu objectiu era sobretot «fer riure la gent honesta». D’aquesta manera, feia seva la divisa que usaven els comediants italians dels anys 1620 a França: Castigat ridendo mores (corregeix els costums pel riure).

Les principals obres de Molière són: El metge ambulant (1645), La gelosia del compromès (1650), L’atabalat o els contratemps (1655), El despit amorós (1656), El doctor enamorat (1656), Les precioses ridícules (1659), Sganarelle o el cornut imaginari (1660), Don Garcia de Navarra o el príncep gelós (1661), L’escola dels marits (1661), L’escola de les mullers (1662), La crítica de l’«Escola de les dones» (1663), La gelosia del gran René (1663), La princesa d’Elida (1664), Tartuf o l’impostor (1664), El casament per força (1664), Don Joan o el festí de pedra (1665), L’amor metge (1665), El misantrop (1666), El metge per força (1666), Melicerta (1666), El sicilià o l’amor pintor (1667), Amfitrió (1668), Jordi Dandí o el marit confós (1668), L’avar (1668), El senyor de Pourceaugnac (1669), Els amants magnífics (1670), El burgès ennoblit (1670), Psyché (1671), Les trapelleries de Scapin (1671), La comtessa d’Escarbanyes (1671), Les dones sàvies (1672), El malalt imaginari (1673).





