El Porquet de Nadal és una aventura sobre l’amor d’un nen per la seva joguina més preuada i fins on és capaç d’arribar per recuperar-la. És una història independent que no té relació amb cap de les obres anteriors de J. K. Rowling i va adreçada a nens a partir de vuit anys. En Jack adora el Puquet, la seva joguina de tota la vida, a qui diu Puk. Però el perd durant la nit de Nadal i el seu substitut, el Porquet de Nadal, l’ajudarà a recuperar-lo. El llibre inclou nou il·lustracions en blanc i negre a doble pàgina de Jim Field.





J. K. Rowling





El Porquet de Nadal




ePUB v1.0

Puck 23.12.22





Títol original: The Christmas Pig

J. K. Rowling, 2021

Traducció: Maria Àngels Guiu, 2021

Il·lustracions: Jim Field, 2021

Edició digital: Puck (v1.0)

ePUBCat base r1.3





Per a David

J. K. Rowling

Per a Sandy i Lola

Jim Field





Primera part


El Puquet





1


El Puquet

El Puquet era un porquet de drap fet del mateix gènere que una tovallola suau. Tenia la panxa plena de boletes de plàstic, cosa que feia que fos molt divertit llançar-lo enlaire, i unes peülles tovetes que eren de la mida ideal per eixugar una llàgrima. Quan el seu propietari, en Jack, era molt petit, s’adormia cada nit xuclant-li l’orella.

Al Puquet li va quedar aquest nom perquè quan en Jack va començar a parlar, deia puquet en lloc de porquet. Quan era nou, era d’un color rosa salmonat i tenia uns ullets de plàstic negre relluent, però en Jack no era capaç de recordar-lo d’aquella manera. De ben segur, el Puquet sempre havia sigut com era ara: grisós i descolorit i amb una orella encartonada de tant xuclar-la. En algun moment, li van caure els ulls i li van quedar uns foradets a la cara durant una temporada, però llavors la mare d’en Jack, que era infermera, va cosir-li uns botonets allà on hi havia hagut els granets negres. Aquella tarda, quan va tornar de la llar d’infants, en Jack es va trobar el Puquet ajagut a la taula de la cuina, embolicat amb una bufanda de llana, esperant que ell li retirés el petit embenatge que li cobria els ulls. La mare fins i tot havia fet unes notes mèdiques que deien: «Puquet Jones. Operació per cosir-li un parell de botons. Cirurgià: la mama».

Després de l’operació de la vista del Puquet, tothom va començar a dir-li Puk, per abreujar. Des que tenia dos anys, en Jack mai se n’anava a dormir sense ell, cosa que sovint causava problemes, perquè normalment, quan arribava l’hora de ficar-se al llit, no el trobaven enlloc. De vegades, el pare i la mare es passaven una bona estona buscant-lo, fins que apareixia en els llocs més insospitats: amagat dins d’una de les vambes del pare o entaforat en un test.

—Per què t’entestes a amagar-lo? —li preguntava la mare cada vegada que trobava el Puk arraulit en un calaix de la cuina o amagat a sota d’un coixí del sofà.

La resposta era privada, quedava entre en Jack i el Puk. El nen sabia que al porquet li agradaven els espais confortables on es podia arrupir i dormir.

Al Puk li encantaven exactament les mateixes coses que a en Jack: arrossegar-se per sota dels matolls, esmunyir-se a dins d’amagatalls, i que el llancessin enlaire; a en Jack, el seu pare i al Puk, en Jack. Al porquet tant li feia embrutar-se o que el tiressin a una bassa accidentalment, sempre que s’ho estigués passant bé amb en Jack.

Una vegada, quan en Jack tenia tres anys, va llençar el Puk al cubell de les escombraries. Es pensava que allò tenia a veure amb alguna cosa d’escombres, de manera que va esperar que la mare sortís de la cuina per entaforar-hi el porquet, i es va imaginar que podria passar una bona estoneta escombrant per allà dins quan la tapa estigués tancada. La mare va riure quan en Jack li va dir que mirava dins del cubell per veure el Puk en acció amb l’escombra i li va explicar que la cosa no tenia res a veure amb escombres, que allà dins només hi havia brossa i que tot allò aniria a parar al contenidor, i llavors s’ho emportarien a un abocador on hi hauria unes muntanyes enormes de deixalles. En Jack ni de broma volia que s’enduguessin el Puk a aquell lloc tan espantós, de manera que mai més el va tornar a fúmer dins del cubell.

Totes aquestes peripècies feien que el Puk s’impregnés d’una aroma la mar d’interessant, que a en Jack li encantava. Era una barreja de l’olor dels llocs on havien viscut aquelles aventures amb la de la cova fosca i calentona de sota els llençols d’en Jack i un subtil rastre del perfum de la mare, perquè sempre que li deia bona nit, també abraçava i feia petons al Puk.

De tant en tant, la mare decidia que el Puk feia massa pudor i que li calia una bona rentada. La primera vegada que el porquet va anar a parar a la rentadora, en Jack es va tirar a terra a la cuina i va començar a bramar de ràbia i de por. Per més que la mare havia mirat d’ensenyar-li que s’ho estava passant molt bé fent giragonses dins de l’aparell, en Jack no la va perdonar fins al vespre, quan el va tornar a tenir sec, suau i amb olor de detergent sota l’aixopluc dels llençols. Amb tot, ben aviat es va acostumar a les incursions del Puk a la rentadora, però sempre es moria de ganes que tornés a impregnar-se de la seva olor habitual.

El pitjor que li havia passat mai al porquet va ser que, quan en Jack tenia quatre anys, el va perdre a la platja. El pare ja havia recollit les tovalloles i la mare estava ajudant en Jack a ficar-se novament dins la dessuadora, quan el nen va recordar que havia enterrat el Puk en alguna banda, però no sabia ben bé on. Van buscar-lo fins que el sol es va començar a pondre i la platja era gairebé buida; el pare es va empipar molt i en Jack plorava i gemegava, però la mare no deixava de dir-li que no perdés l’esperança, mentre anava gratant la sorra del voltant amb les mans. Llavors, just quan el pare deia que haurien de marxar sense el Puk, en Jack va enfonsar el peu descalç a la sorra i el dit gros va topar amb una cosa toveta. Ràpidament el va estirar plorant d’alegria i el pare va dir que el porquet no tornaria mai més a la platja, cosa que en Jack va trobar molt injusta, perquè al Puk li encantava la sorra; de fet, per això ell l’hi havia enterrat.





2


El pare i la mare

Poc abans que en Jack comencés l’escola, tots els pares van rebre una carta que deia que, el primer dia, els nens havien de portar el seu ninot de peluix preferit. A la classe d’en Jack, tots van portar un osset, però ell, per descomptat, hi va dur el Puk. Per torns, cada nen va haver d’explicar davant dels companys com es deia el seu peluix i per què li agradava. Quan li va tocar a en Jack, va explicar per què al Puk li deien Puk, va parlar de l’operació de la vista i del dia que va quedar colgat a la sorra i que gairebé el van perdre per sempre més. Les històries i les peripècies del Puk van fer riure la classe i quan en Jack va acabar de parlar, tothom va aplaudir. El Puk era el ninot més divertit i interessant amb diferència, tot i que també el més tronat. A l’hora del pati, en Jack i un nen que es deia Freddie van jugar a passar-se’l. I, just quan s’acabava l’esbarjo, en Jack el va deixar caure en un bassal i aquell vespre va haver de tornar a passar per la rentadora.

Quan en Jack tenia un mal dia a l’escola, per exemple, si treia una mala nota o es barallava amb en Freddie o si algú es fumia del seu gerro de fang guerxo, el Puk l’esperava a casa per eixugar-li alguna llàgrima amb aquelles peülletes tan flonges. Fos el que fos el que li passés a en Jack, el Puk sempre hi era, comprensiu, indulgent i impregnat d’aquella olor de casa tan reconfortant, que tornava una vegada i una altra, per més que la mare el rentés.

Una nit, poc després de començar l’escola, un soroll va despertar en Jack, que va buscar el Puk a les palpentes i se’l va apropar.

Algú cridava. La veu era una mica com la del pare. Llavors es va sentir un terrabastall i una senyora va xisclar; semblava la mare, però no l’havia sentit mai així. En Jack estava espantat. Va continuar escoltant una estona més, estrenyent-se el Puk contra el nas i la boca, i va notar que el porquet també estava espantat.

En Jack es va pensar que el pare i la mare potser s’enfrontaven a un lladre. Sabia quin era el número per trucar a la policia, de manera que es va aixecar del llit a les fosques i va anar sigil·losament fins al replà. Encara amb el Puk arrapat, va baixar al pis de sota de puntetes. El pare continuava cridant i la mare també. Però no sentia la veu del lladre.

Llavors es va obrir la porta de la sala amb un cop fort i el pare va anar amb pas ferm cap al rebedor. Però no duia el pijama, sinó uns texans i un jersei. L’home no va veure el nen a les escales. Va obrir la porta de l’entrada, va sortir i la va tancar d’una revolada. En Jack va sentir el soroll del motor del cotxe al caminet de l’entrada i el pare va marxar.

En Jack va entrar a la sala amb cautela. El llum era a terra i la mare, asseguda al sofà amb la cara entre les mans, plorava. Quan va sentir les passes d’en Jack, va mirar amunt, sobresaltada, i llavors va continuar plorant com mai ho havia fet. En Jack va pensar que l’hi explicaria tot i que la cosa milloraria, però, quan va córrer cap a ella, la dona es va limitar a abraçar-lo ben fort, com ell abraçava el Puk quan estava trist o disgustat.





3


Canvis

Després d’allò, el pare ja no va viure amb ells.

El pare i la mare li van dir, per separat, que no volien continuar estant casats. En Jack els va dir que ho entenia. Els va dir que altres nens de l’escola tenien pares i mares que no vivien junts. Es va adonar que necessitaven que no tingués cap problema amb tot plegat, de manera que va fer veure que era així.

Però hi havia nits que, quan la mare tancava la porta de l’habitació després de fer-li el petó, en Jack plorava contra el cosset flonjo del Puk. El porquet ho entenia tot; no calia dir-li res. Coneixia aquell nus que se li feia a en Jack a la gola. I amb les peülles li eixugava les llàgrimes. En la foscor, en Jack no havia de fingir amb el Puk.

Poc després que en Jack fes sis anys, el pare el va convidar a una hamburguesa, li va regalar una caixa enorme de Lego i li va explicar que havia trobat una feina a l’estranger.

—Però podré parlar amb tu contínuament, Jack —li va dir el pare—. I podràs agafar un avió per venir-me a veure. Serà divertit, oi?

A en Jack no li semblava ni de bon tros tan divertit com tenir un pare a casa per jugar-hi, però no ho va dir. S’estava acostumant a callar les coses.

Després, la mare li va dir que seria una bona idea anar a viure a prop de l’avi i la iaia, que el podrien cuidar quan ella hagués de treballar fins tard. Havia aconseguit una nova feina en un hospital molt gran i l’avi els havia trobat una casa amb jardí la mar de bonica només a dos carrers de casa seva. Els avis tenien un gos molt trapella que es deia Toby. I en Jack el trobava molt divertit.

—Però hauré de deixar l’escola? —li va preguntar en Jack pensant en en Freddie, el seu millor amic.

—Sí —va respondre-li la mare—. Però hi ha una escola molt a prop de la casa nova. I sé que t’encantarà.

—Doncs a mi em sembla que no —va replicar en Jack.

No volia canviar de casa ni volia anar a una escola nova. Pel que semblava, la mare no l’entenia: en Jack no volia més canvis. Volia continuar amb els seus companys d’escola i quedar-se a la casa de tota la vida, on havia viscut tantíssimes aventures amb el Puk.

Els avis van parlar amb en Jack per telèfon. Li van dir que tenien moltes ganes que ell i la mare anessin a viure a prop seu i que s’ho passarien d’allò més bé jugant amb el Toby. Llavors en Jack els va dir que ja li estava bé, però no ho deia de debò. Tenia la sensació que l’únic que l’entenia era el Puk. I sabia que el Porquet també trobaria a faltar tots els seus amagatalls favorits.

Unes setmanes després que la mare li hagués parlat de la casa nova, en Jack es va acomiadar del seu professor i d’en Freddie. L’endemà van venir els homes de la mudança i es van emportar tot el que feia que l’antiga casa semblés casa seva, i llavors en Jack i el Puk van pujar al cotxe i la mare va conduir uns cent cinquanta quilòmetres.

En Jack havia d’admetre que el viatge va ser divertit. Duia el Puk assegut a la falda, mentre amb la mare jugaven a veig-veig. A més, van fer una paradeta a mig camí per prendre una pizza i un gelat, i la mare li va deixar comprar un parell de xiclets a la màquina, un per a ell i l’altre per al Puk (tot i que, com en Jack va explicar a la mare de tornada al cotxe, ell s’hauria de menjar el del Porquet).

No s’ho esperava, però a en Jack li va agradar la casa nova. La seva habitació estava a tocar de la de la mare i hi havia un arbre molt alt just al davant de la finestra. Els avis van arribar cinc minuts després que ells, carregats amb bosses per omplir la nevera. El primer que va fer el Toby va ser intentar arrencar el Puk de les mans d’en Jack.

—No, Toby, ja saps que el Puk és meu! —va protestar en Jack. I va entaforar-se el Porquet a dins del jersei per resguardar-lo del perill, però amb el cap a fora perquè pogués veure què passava.

Els homes de la mudança van pujar els mobles de tota la vida a la casa. La mare i la iaia van endreçar les coses de la cuina mentre en Jack, l’avi, el Toby i el Puk anaven a explorar el jardí, que tenia un munt d’amagatalls interessants i branques altes on el Porquet es podia enfilar. Però en Jack no se’n separava, perquè no es refiava que el Toby no tornés a intentar agafar-lo.

Aquell vespre, en Jack va abraçar el Puk ensumant aquella aroma tan familiar que sempre el reconfortava i, sense dir res, tots dos van estar d’acord que aquell dia de trasllat no havia estat tan malament com en Jack s’esperava. A la finestra de l’habitació encara no hi havia cortines i, abans d’adormir-se, el nen i el Porquet van contemplar les fulles que s’agitaven contra el cel que fosquejava.





4


La Holly Macaulay

Quan va arribar dilluns, la mare va enxampar en Jack intentant entaforar-se el Puk a la motxilla.

—No, Jack —li va dir amb delicadesa—. I si es perd?

La idea que el Puk es perdés en una escola nova plena d’estranys era esfereïdora, de manera que en Jack va tornar-lo a l’habitació. Però, a mesura que s’apropava a les portes de l’escola, es va sentir molt sol i espantat.

—Segur que passaràs un dia fantàstic —li va dir la mare mentre l’abraçava abans que sonés el timbre i hagués d’entrar.

En Jack no va dir res. Va arrugar el front per l’esforç que comportava no semblar espantat.

Els nens de la seva nova classe se’l van quedar mirant. Semblaven més grans que els de la seva antiga classe. La professora s’hi va adreçar amb calidesa i li va preguntar com es deia. Aleshores va demanar a la resta que anessin al davant de l’aula d’un en un per compartir el que havien recollit per al tema de la natura. En Jack no tenia res, és clar, de manera que es va dedicar a observar com els altres ensenyaven fulles, aglans i castanyes als companys.

Llavors va arribar l’hora del pati i en Jack va trobar un racó on ningú el molestaria.

Després de l’esbarjo, la professora va dir a la classe que traguessin els llibres de lectura i en va donar un a en Jack. Tot seguit, els va explicar que aquell era un dia especial, perquè uns quants alumnes més grans els farien una visita i tothom tindria un company que l’ajudaria amb la lectura.

De sobte, es va obrir la porta de la classe i van entrar un munt de nois i noies del darrer curs. Tots somreien d’orella a orella i alguns van saludar amb la mà els nens que coneixien. En Jack mai havia estat tan espantat.

Una noia alta destacava de la resta. Tenia uns cabells llargs i negres, que duia recollits en una cua de cavall, no s’aguantava el riure i es tapava la boca com feien moltes de les altres noies. Mentre la professora convidava els alumnes grans a triar un company, ella es va quedar allà on era tranquil·lament. Aleshores va interceptar la mirada d’en Jack, que tot d’una es va començar a examinar els dits.

Els alumnes grans van avançar entre els pupitres i els companys de classe d’en Jack es van posar a xiuxiuejar:

—Holly! Holly! Aquí, Holly!

La nena que s’asseia al costat d’en Jack va fer el mateix:

—Holly! Holly!

Quan va veure que en Jack la mirava, la nena del seu costat li va explicar:

—Veus aquella, la dels cabells llargs negres? És la Holly Macaulay. És una gimnasta molt bona. Ha sortit a la tele.

—Hola —va dir una veu molt per sobre del cap d’en Jack.

Va aixecar la vista i la Holly Macaulay, la que havia sortit a la tele, el mirava.

—Ets nou, oi? —li va dir.

En Jack va intentar dir que sí, però no li va sortir la veu. Tothom se’l va quedar mirant i aquells xiuxiuejos de «Holly, Holly, Holly, aquí!» van sonar més forts que mai.

Però la Holly Macaulay els va ignorar a tots, va estirar una cadira i es va asseure al costat d’en Jack.

—Seré la teva companya de lectura —li va dir.

Podia semblar estrany comparar un porquet de drap flonjo amb un tros de noia d’onze anys que havia sortit a la tele, però en Jack no ho veia així. El Puk l’havia ajudat a fer amics el primer dia del curs i ara la Holly feia el mateix a la nova escola. Després de tan sols una hora amb ella com a companya de lectura, en Jack ja no era el nen nou que no badava boca. Era el nen que havia triat la Holly Macaulay, el nen a qui la Holly Macaulay va anomenar «el meu amic, en Jack», quan més tard el va veure a la taula de dinar, que estava abarrotada.

Els seus companys de classe estaven impressionats. Ara tots volien parlar amb ell. Després que s’acabés els entrepans que duia per dinar, un nen que es deia Rory li va preguntar si volia jugar a futbol. El nano sabia un munt d’acudits boníssims. Al final del dia, quan la mare d’en Jack el va anar a buscar, en Rory va estirar la seva mare cap a la d’en Jack i totes dues van organitzar que en Jack anés a jugar a casa d’en Rory algun dia d’aquella setmana.

El Puk va estar encantat que a en Jack li hagués anat tan bé el primer dia a l’escola nova. Li va agradar molt saber coses del Rory i de la Holly Macaulay. Per descomptat, en Jack no va haver de dir res en veu alta. Arraulit sota les mantes, amb el so del xiuxiueig de les fulles a fora de la finestra, el Puk ho sabia i ho entenia tot sense que l’hi haguessin de dir. En Jack es va adormir amb aquell cosset flonjo farcit de boletes de plàstic contra la galta i la seva olor habitual, que es barrejava amb la de la nova pintura de l’habitació d’en Jack.





5


El Puk de la Holly

Tot aquell trimestre, en Jack i la Holly van continuar sent companys de lectura. I, com més la coneixia, més entenia per què tota la classe volia ser-ne amiga.

A banda de ser molt intel·ligent, treure sempre les millors notes i tenir una veu prou bona per cantar solos davant de tota l’escola, la Holly Macaulay era una de les millors joves gimnastes del país. Havia sortit per la tele una vegada, i al diari, un parell més. El seu objectiu era competir als Jocs Olímpics. Algunes d’aquestes coses les hi havia dit ella mateixa a en Jack; la resta, les sabia per altra gent.

Tot i que era famosa, no era gens creguda. Sovint li ensenyava a en Jack els blaus que es feia quan queia de la barra d’equilibri. Allò de la gimnàstica semblava bastant dur. La Holly li va explicar que havia de guanyar i continuar guanyant. Ni tan sols n’hi havia prou d’obtenir el segon lloc. No es podia permetre perdre si havia d’anar als Jocs Olímpics.

Llavors, un dia, la Holly va aparèixer a la classe de lectura amb un aspecte estrany. Tenia els ulls inflats i vermellosos, i quan va dir hola li va tremolar la veu.

Tot i que a en Jack li encantava la Holly, encara es mostrava una mica tímid amb ella.

—Vas… vas perdre? —va xiuxiuejar. Es va recordar que li havia dit que tenia una competició molt important aquell cap de setmana.

Ella va fer que no amb el cap.

—No hi vaig anar.

—No et vas trobar bé? —li va preguntar en Jack.

Novament, la Holly va tornar a negar amb el cap.

Van llegir una altra pàgina del llibre de lectura d’en Jack i llavors un llagrimot s’hi va estampar de ple.

—La mare ha deixat el pare —va xiuxiuejar la Holly.

I, parapetant-se darrere el llibre de lectura d’en Jack, l’hi va explicar tot.

La mare de la Holly li va dir que es preparés una bossa i llavors van anar amb cotxe fins a un pis, mentre el seu pare encara era a l’hospital treballant. La Holly no sabia quan el tornaria a veure. El trobava a faltar. Normalment era el que l’acompanyava a les competicions de gimnàstica. La mare li havia explicat que ja no estimava el pare.

—Tots dos volen que vagi a viure amb ells —va dir al Jack amb un xiuxiueig—. I no sé què he de fer.

Després que s’hagués acabat l’hora de lectura i la Holly hagués tornat a la seva classe, en Jack es preguntava què havia fet que ella li expliqués totes aquelles coses tan secretes i íntimes. Potser, va pensar, era com el Puk de la Holly. Perquè, tot i que no havia parlat gaire, ho havia entès tot.





6


Més canvis

En Jack es va acostumar que el pare li enviés postals de totes les ciutats que visitava per la feina. La mare les enganxava a la nevera perquè en Jack les tingués sempre a la vista. N’hi havia una amb tot de ponts sobre canals i una altra d’una ciutat entre muntanyes nevades. En Jack parlava amb el pare per telèfon i li enviava fotos dels dibuixos que havia fet a l’escola i el certificat del nivell 4 de natació. Li encantava nedar. Era un dels millors de la classe. De manera que, quan va fer set anys, va celebrar la festa a la piscina. Hi van anar un munt de companys de la classe, incloent-hi el seu millor amic, en Rory.

Abans de les vacances d’estiu, la Holly Macaulay va sortir a la tele per segona vegada. Llavors, un dia al matí, durant la reunió que feien professors i alumnes abans d’entrar a classe, va sortir a ensenyar una altra medalla d’or a tota l’escola i, mentre tothom aplaudia, va saludar en Jack amb la mà i li va picar l’ullet.

La mare i en Jack van anar de vacances a Grècia amb els avis. També es van endur el Puk, al qual li encantava el sol. El seu cosset de drap grisós es va descolorir de tant jeure a la tovallola al costat d’en Jack a tocar de la piscina, però el nen es va recordar de no colgar-lo a la sorra una altra vegada.

Quan en Jack va tornar a l’escola per començar el curs, la Holly Macaulay ja no hi era, perquè havia passat a l’escola dels grans. La trobava a faltar, però llavors ja tenia molts amics.

Un vespre, l’avi i la iaia van anar a casa a fer-li de cangur, perquè la mare sortia. Era estrany, ja que no acostumava a sortir de nit. Quan en Jack va preguntar-li on anava, ella li va dir que a sopar amb un amic. Estava molt guapa i duia un vestit nou.

Després d’allò, la mare va començar a sortir un vespre per setmana. A en Jack no li feia res, perquè s’ho passava la mar de bé amb l’avi i la iaia jugant a jocs de taula, però sempre s’assegurava de col·locar el Puk en alguna banda ben amunt quan el Toby es quedava a dormir.

Llavors, un cap de setmana assolellat, la mare li va dir a en Jack que el seu amic, en Brendan, els recolliria amb el cotxe i que tots tres passarien el dia junts.

—En Brendan és amb qui surts a sopar? —va preguntar-li.

I ella va contestar que sí.

En Brendan va resultar ser un home d’aspecte amigable amb una veu gruixuda. Els va portar a un parc on hi havia una pista d’aventures. En Jack va baixar pel tobogan i es va enfilar per la xarxa de grimpar, però no s’ho estava passant gaire bé. Trobava estrany no tenir la mare per a ell sol. Quan ja en va tenir prou de la pista, tots tres van anar passejant fins al riu. En Brendan va ensenyar al nen a tirar pedres fregant l’aigua i fer-les rebotar a la superfície, però ell hauria preferit mil vegades que fos el pare qui ho fes.

Després que en Brendan els hagués deixat a casa i se n’hagués acomiadat, la mare va preguntar a en Jack si li havia agradat. I ell va contestar que era bastant simpàtic.

Després d’allò, hi van sortir tot sovint, amb en Brendan. En Jack veia que a la mare li agradava molt. Una vegada, tornant dels gronxadors, els va veure fent manetes en un banc, però la mare es va deixar anar ràpidament en adonar-se que en Jack els havia enxampat.

A sota de les mantes, el Puk ho entenia tot sense dir-li res. Sabia que a en Jack se li feia estrany que en Brendan agafés la mare de la mà, tot i que l’home ja li agradava una mica més, ara que l’havia conegut millor. El Puk entenia que en Jack hauria preferit que fos el pare qui agafés la mà de la mare. Al Puk, com a en Jack, li preocupava que en Brendan volgués deixar de ser amic de la mare, perquè ella es tornaria a posar trista. El Puk era l’únic a qui en Jack podia explicar fins a quin punt volia que les coses deixessin de canviar. Mai havia de fingir amb el Puk.





7


No el pare d’en Jack

En Jack sabia que en Brendan, igual que la mare, ja havia estat casat, i que tenia una filla. Alguns caps de setmana no es veia amb la mare, perquè la seva filla anava a casa seva i estava ocupat fent coses amb ella.

Un dia, la mare li va anunciar que anirien al cinema tots quatre: ella, en Jack, en Brendan i la Holly.

—La Holly? —va dir en Jack.

I, efectivament, era allà: la Holly Macaulay, més alta que mai i molt més gran del que recordava en Jack. I hi havia un altre canvi, també. Tot i que ell estava encantat de veure-la, ella no va semblar-ho gaire de veure en Jack. Va ser educada amb la mare, però quan ella li va preguntar per la gimnàstica, es va limitar a respondre sí i no. No va deixar que la mare l’ajudés en res i, quan li va preguntar si volia anar al lavabo, li va contestar que moltes gràcies, però que ja era prou grandeta per anar-hi ella sola. A en Jack no li agradava que la Holly fos maleducada amb la mare. Era la primera vegada que la veia ser desagradable amb algú.

Parlant-ne amb el Puk més tard al llit (bé, no parlaven de debò, és clar, però era si fa no fa el mateix, perquè el Porquet entenia tot el que el nen pensava), en Jack va suposar que a la Holly se li feia estrany veure el seu pare amb una altra senyora. Tot i això, la seva mare era molt amable i afectuosa, o sigui que la Holly no li hauria de parlar d’aquella manera.

Gairebé un any després que en Brendan hagués ensenyat a en Jack a llançar pedres fregant l’aigua, la mare li va dir a en Jack que li havia d’explicar una cosa. Semblava nerviosa i s’amagava la mà esquerra a la falda.

—En Brendan m’ha demanat que em casi amb ell —va dir-li.

—Ah —va fer en Jack. Va rumiar una estoneta—. Vindrà a viure amb nosaltres?

—Sí —va respondre la mare encara amb posat nerviós—. Et fa res, Jack?

Ara en Brendan ja li queia molt millor. Li havia ensenyat a jugar a les dames, i l’ajudava amb els deures. De totes maneres, no veia per què no podien seguir tal com estaven.

—Li hauré de dir pare?

—No —va contestar-li la mare—. El teu pare és el pare. Pots continuar dient-li Brendan, a en Brendan.

—Ho saben, l’avi i la iaia? —va preguntar en Jack. Secretament esperava que els avis no estiguessin contents amb la notícia, però la mare va dir que els agradava molt en Brendan i que se n’alegraven.

—I la Holly serà la meva germana?

—La teva germanastra —va dir la mare—. T’agrada la Holly, oi?

—Sí —va respondre en Jack.

Més o menys era veritat. Sempre recordava que simpàtica que havia sigut amb ell quan va arribar a l’escola nova. De vegades era molt divertida, però d’altres podia ser seca i sarcàstica. La mare deia que allò era així perquè era una adolescent.

La mare i en Brendan es van casar pel civil a finals d’estiu. En Jack va haver de dur pantalons de mudar i americana, perquè era el que portava els anells. La Holly va fer de dama d’honor i va anar amb un vestit blau i floretes del mateix color als cabells.

Després van anar tots plegats a un restaurant. També el pare i la mare d’en Brendan. Van ser molt simpàtics amb en Jack i es van avenir força amb l’avi i la iaia. Tothom semblava la mar de content, tret de la Holly, que estava molt callada.

—Té una competició molt important la setmana vinent —va dir en Brendan envoltant amb el braç la Holly amb el seu vestit de dama d’honor—. Tots anirem a animar-la.

—Qui és tots? —va preguntar la Holly.

—La Judy i en Jack podrien venir també —va dir en Brendan. Judy era el nom de la mare d’en Jack.

—No vull que vinguin —va etzibar la Holly amb els ulls a vessar de llàgrimes—. Vull que vinguis tu sol, com sempre.

Es va fer un silenci a la taula i llavors tothom va començar a parlar alhora en veu alta.

Més entrat el vespre, un dels amics d’en Brendan es va posar a tocar el piano i els adults van ballar. En Jack tenia son. Volia el seu llit i el Puk.

Aleshores la Holly se li va asseure al costat i va parlar-li en un to baix i amenaçador.

—No és el teu pare —li va dir—. És el meu. Només perquè visqui amb tu no vol dir que sigui el teu pare. Ho entens?

L’expressió de la Holly el va espantar una mica.

—Sí —va respondre—. Ho entenc.





8


L’àngel del rotllo de paper de vàter

A partir de llavors, la Holly passava un cap de setmana sí i un no a casa d’ells. En Jack no sabia mai si es trobaria amb la Holly simpàtica o la Holly antipàtica. D’altra banda, ni ell ni la mare tenien permís per anar-la a veure competir. Amb prou feines li podien preguntar com li havia anat.

Quan la Holly estava de bon humor, jugava amb en Jack a videojocs i a futbol al pati del darrere. Altres vegades, sobretot si havia perdut en alguna competició, podia arribar a ser molt desagradable. Un cop que el va enxampar abraçant el Puk, li va dir «bebè patètic». En Jack es va sentir avergonyit i, després d’allò, sempre que venia la Holly, amagava el Porquet.

En Brendan li va dir a en Jack que la Holly havia de treballar el doble per guanyar les competicions, perquè una noia que era gairebé tan bona com ella s’havia traslladat a la zona.

Els caps de setmana que hi anava la Holly, en Jack feia esforços sobrehumans per no fer-la enfadar, però era difícil saber què la provocaria. Una vegada que estava refredat, el va escridassar per tirar els mocs amunt durant el seu programa de televisió favorit. En Brendan la va renyar i ella va sortir de la sala enfurismada clavant un bon cop de porta. Llavors son pare li va córrer al darrere. Després de quedar-se una estoneta allà assegut tot sol, en Jack va decidir pujar a l’habitació. Es va arraulir al llit amb el Puk, que silenciosament va estar d’acord que no ho havia fet expressament, allò de tirar els mocs amunt, i que la Holly havia sigut molt desagradable.

Faltava poc per Nadal i l’escola s’havia acabat. En Jack estava tot emocionat perquè havia demanat una bici nova, igual que el seu millor amic, en Rory. A prop de cal Rory hi havia un bon tros de parc pavimentat i tots dos tenien pensat fer-hi carreres amb les bicis noves.

Quan la mare va treure la caixa d’adorns de Nadal, va ensenyar a en Brendan l’àngel que sempre posaven a dalt de l’arbre de Nadal de la família. En Jack l’havia fet quan anava a la llar d’infants. El cos de l’angelet era un rotllo de paper de vàter, les ales estaven fetes de cartolina amb purpurina enganxada i tenia una barba de llana marró.

—Els àngels no porten barba! —va etzibar la Holly amb menyspreu tan bon punt va veure la creació d’en Jack dalt de l’arbre. La mare i en Brendan eren a la cuina en aquell moment—. A qui se li acudeix plantar un rotllo de paper de vàter tronat a sobre d’un arbre de Nadal? La mare mai hi posaria res que jo hagués fet quan era una mocosa. Ja sabria que em faria vergonya.

En Jack, de sobte, va recordar que el pare sempre deia «i ara com a toc final…» i llavors l’aixecava perquè pogués posar l’angelet a dalt de l’arbre l’últim de tot. Per un moment, va desitjar que el pare tornés a casa amb tanta desesperació, que es va notar un dolor al pit.

Aquella seria l’última vegada que en Jack veuria la Holly abans de Nadal, perquè la seva mare se l’emportava a visitar uns parents a l’estranger. I se n’alegrava. Si no podia tenir el pare, almenys tindria la mare, en Brendan, l’avi, la iaia i el Toby de bon humor, perquè la Holly no estaria clavant cops de porta a tort i a dret ni forçant els adults a fer mans i mànigues per tenir-la contenta.

El dia abans de la nit de Nadal, la iaia va anar a casa a cuidar en Jack, perquè tant la mare com en Brendan treballaven. Havia començat a nevar. Les volves de neu queien darrere de la finestra, mentre en Jack mirava una pel·lícula de Nadal amb el Puk a la falda. Al racó, els llums de l’arbre de Nadal centellejaven, el Toby estava endormiscat a terra i en Jack, la mar de feliç i relaxat. No s’havia adonat del taxi que acabava d’aparcar davant de casa.

Va sonar el timbre. El Toby va fer un bot i va començar a bordar. En Jack va sentir com la iaia obria la porta i feia una exclamació de sorpresa.

—Holly! Què hi fas, aquí?

En Jack es va tombar just a temps per veure la Holly entrar al rebedor arrossegant una maleta. Tenia l’aspecte d’estar molt empipada i d’haver plorat.

—Et feia a l’avió ara mateix! —li va dir la iaia.

—No hi vaig! —va replicar la Holly—. Vull veure el pare!

—Però ara és a la feina, bonica —li va dir la iaia, desconcertada—. On és la mare?

La iaia va donar un cop d’ull al jardí del davant, que estava tot nevat, però no hi va veure ningú. La Holly havia vingut sola.

—No me’n vaig amb ella! —va cridar la Holly, i llavors va enfilar cap a les escales feta una fúria, arrossegant aquella maleta tan pesada i negant-se a contestar cap més pregunta de la iaia.

La iaia va trucar a en Brendan, que va sortir de la feina abans d’hora, i llavors va arribar la mare de la Holly, que es deia Natalia. En Jack no la coneixia, de manera que va decidir amagar-se a l’habitació; tot i això, encara podia sentir els crits de tothom. Pel que semblava, la Holly havia perdut una competició de gimnàstica molt important i la seva mare li havia dit que era perquè sovint faltava als entrenaments. Total, que la noia es va empipar de valent i la va deixar plantada a l’aeroport.

—Suposo que tot això és cosa teva —va sentir que la Natalia li deia a en Brendan.

La dona finalment va marxar de la casa plorant. La Holly s’havia negat a acompanyar-la insistint que volia passar el Nadal amb el seu pare. En aquell moment en Jack tenia molta gana, però no volia baixar fins que no hi fos la mare.

Quan va arribar, en Jack ja era al llit dormint com una soca i estrenyent el Puk ben fort amb la mà.





9


La nit de Nadal

La vigília de Nadal, en Jack es va despertar abraçat al Puk, com sempre. Durant una estoneta es va quedar ajagut ben quiet pensant en la bici nova que li regalarien l’endemà, la mar d’emocionat. Sabia que la mare ja devia haver marxat cap a la feina i que havia de treballar fins tard aquell vespre, però tenia festa tot el dia de Nadal i el dia després.

Llavors va recordar que la Holly encara hi era. Amb prou feines havia tingut temps de preguntar-se quin motiu trobaria per enfadar-se aquell dia quan, de sobte, va sentir un terrabastall monumental al pis de sota i el Toby va començar a bordar. Aleshores es va llevar i va baixar a veure què havia passat.

Quan va entrar a la sala, va veure l’arbre de Nadal tombat a terra, al costat d’una cadira bolcada. La iaia mirava d’atrapar el Toby, que ensumava entre els adorns a la recerca de tots els de xocolata que no s’havia de cruspir.

—Només intentava penjar els meus adorns! —va dir la Holly mig disculpant-se, mig desafiant. A la mà, hi duia un ornament que havia fet de petita a l’escola, que havia provat de penjar a dalt de l’arbre. Pel que semblava, havia perdut l’equilibri, s’havia agafat de l’avet i l’havia arrossegat amb ella.

—Tranquil·la, bonica —li va dir la iaia—. No ha passat res greu.

Però sí que havia passat alguna cosa. Tan bon punt havien tornat a penjar a l’arbre tots els adorns que no s’havien trencat, es van adonar que faltava l’angelet fet amb el rotllo de paper de vàter. Al cap d’una estona, l’avi en va trobar algunes restes humides de cartró i de llana; el Toby l’havia destrossat.

—Maleït gos! —va exclamar l’avi.

En Jack sabia que la mare es disgustaria molt. Li encantava el seu àngel. I la cosa és que a ningú se li va acudir renyar la Holly.

—Mireu, he tingut una idea —va dir la iaia intentant treure ferro a l’assumpte—. Agafarem el cotxe i ens arribarem tots plegats a la ciutat per comprar-ne un de nou.

La Holly no s’hi va poder negar, veient que per culpa seva el gos s’havia cruspit l’àngel, però en Jack tenia clar que a la noia no li venia gens de gust anar-hi. Estava asseguda al sofà amb el front arrugat, enviant missatges als amics. Quan en Jack va pujar al pis de dalt per posar-se la jaqueta, es va entaforar el Puk a la butxaca. En aquell moment necessitava una mica de consol.





10


L’àngel nou

La Holly anava tota encorbada al costat d’en Jack al seient del darrere del cotxe i va continuar enviant missatges durant tot el trajecte.

—Mireu quin munt de neu! —va dir la iaia alegrement mentre el parabrisa s’anava omplint d’esquitxos blancs i l’avi engegava l’eixugaparabrises—. Oi que seria bonic un Nadal nevat?

Ni en Jack ni la Holly van badar boca.

Una capa de neu fangosa cobria les voreres de la ciutat. Pertot arreu sonaven nadales i hi havia una castanyera a la cantonada. En Jack donava una mà a la iaia i duia l’altra entaforada a la butxaca sense deixar anar el Puk. Al seu voltant, una munió de gent anava amunt i avall atrafegada comprant les coses d’última hora.

Van entrar en uns grans magatzems plens a vessar. No quedaven gaires adorns de Nadal i els pocs que hi havia estaven tots barrejats, perquè els compradors els agafaven i, amb les presses, els deixaven sense ordre ni concert.

—Aquí hi ha un àngel la mar de bonic! —va exclamar la iaia agafant d’una revolada el primer que va veure.

A en Jack no li va agradar gens. Va pensar que era massa recarregat per al seu arbre. Duia una túnica d’un morat llampant ribetejada amb un galó daurat i tenia unes enormes ales de plàstic daurades. En Jack va pensar que a la mare tampoc li agradaria. Li encantava el seu àngel fet amb un rotllo de paper de vàter amb la barba de llana.

—Què en penses, Holly? —li va preguntar la iaia, però la noia es va limitar a arronsar les espatlles amb indiferència sense ni tan sols aixecar la vista del mòbil.

La iaia no l’hi va preguntar, a en Jack. Van anar cap a la caixa i va comprar l’àngel. Llavors van enfilar cap a l’aparcament travessant la freda neu fangosa i aquella multitud atrafegada.

De camí cap a casa, la Holly va dir:

—Estic marejada.

—Potser hauries de deixar d’enviar missatges mentre som al cotxe, reina —li va suggerir la iaia.

La Holly va fer un gest de disgust girant els ulls en blanc i va prémer el botó per abaixar el vidre de la finestra. Una ràfega d’aire gèlid acompanyada d’unes quantes volves de neu va omplir la part del darrere del cotxe.

—Tinc fred —va dir en Jack.

—Necessito aire fresc —va etzibar la Holly.

Quan van entrar a l’autopista, en Jack tremolava. Estava trist i enfadat. Per què la Holly sempre havia d’anar a la seva?

—Iaia, tinc fred.

—Holly, tanca una mica la finestra, sisplau —li va demanar la iaia.

La Holly va apujar-la un pèl, però l’aiguaneu i aquell aire gèlid continuaven entrant al cotxe.

—Encara està molt oberta —va protestar en Jack.

La Holly va fer morrets com imitant un nen petit i va assenyalar el Puk, que en Jack s’havia tret de la butxaca. L’avi la va veure pel retrovisor.

—Ja n’hi ha prou, joveneta —va dir-li—. Apuja la finestra, sisplau.

La Holly va arrugar el front i va apujar un pelet més la finestra. Llavors es va girar cap a en Jack, va tornar a fer morrets i va imitar un nen petit eixugant-se les llàgrimes.

En Jack no es creia que la Holly estigués marejada de debò. Només volia fer-li la guitza. Li estava amargant la vigília de Nadal i segurament faria el mateix el dia de Nadal, sent desagradable amb ell i convertint-se en el centre d’atenció. Va continuar provocant-lo en silenci amb allò de la cara de nen petit. De sobte, a en Jack li va bullir la sang.

—Pringada —va xiuxiuejar. I va afegir—: Perdràs la propera competició.

La Holly va parar de fer la cara de nen petit a l’instant.

—Calla! —va grunyir.

A en Jack li importava un rave haver-la fet emprenyar encara més. Ho estava espatllant tot. Era una maleducada amb la mare i els avis. Havia anat a passar uns dies a casa seva quan ell no ho volia. A més, per culpa d’ella, el Toby s’havia cruspit el seu àngel barbut. Volia castigar-la per engegar en orris el Nadal i sabia exactament com fer-ho: no hi havia res en el món que la Holly odiés més que perdre.

—La perdràs, pringada —va tornar a dir, aquella vegada apujant el to de veu.

—Jack —li va dir l’avi amb severitat des del seient del conductor—, espero que no hagis dit el que em penso que acabes de dir.

En Jack no va contestar. En aquell moment era evident que la Holly estava a punt de plorar, i se n’alegrava. Ja n’estava tip, que el maltractés. I li importava un rave mantenir la pau. La nit abans no havia sopat per culpa d’ella. N’estava fins al capdamunt d’haver de caminar de puntetes al seu voltant.

Tot d’una, la noia va prémer el botó de la finestra i la va obrir una altra vegada fins a baix de tot, de manera que aquell vent glaçat va tornar a entrar al cotxe.

—Holly… —va començar la iaia.

—Estic a punt de vomitar! —va exclamar la Holly.

En Jack sabia que només ho feia com a venjança. De manera que va optar per una cosa que havia vist fer a gent de l’escola: apuntar amb el polze cap a baix com es feia quan algú perdia, per exemple, un partit o una competició.

Total, que va fer el gest amb la mà mentre fulminava la Holly amb la mirada.

De sobte, la noia es va inclinar endavant i, d’una revolada tal que en Jack va ser incapaç d’aturar-la, va arrabassar-li el Puk de la falda i el va tirar per la finestra. Per un instant, en Jack va veure el Puk, eixarrancat contra el cel grisós i en no res el va perdre de vista.





11


Desaparegut

En Jack va cridar tan fort, que l’avi va donar un cop de volant perillós.

—Ha tirat el Puk per la finestra! —va bramar en Jack—. Ha tirat el Puk per la finestra!

Però l’avi no es podia parar al mig de l’autopista, de manera que va continuar conduint durant el que es va fer una eternitat, fins que es va poder aturar. La Holly s’havia plegat de braços amb una expressió freda i d’indiferència. Semblava que no li importés gens el que acabava de fer. Tan bon punt s’havien aturat, l’avi va sortir del cotxe i va córrer per desfer el camí que havien fet i va desaparèixer en la neu amb l’esperança de rescatar el Puk.

—L’avi el trobarà —va dir la iaia, però en Jack no se la creia.

Va intentar baixar del cotxe per anar a buscar el Puk ell mateix, però la iaia l’hi va impedir. En Jack va començar a bramar i a plorar. Havia de recuperar el Puk. El Porquet era l’únic en el món que ho sabia tot, que sempre es preocupava per ell i que mai canviava. El necessitava, l’havia de tenir a prop, i el Puk el necessitava a ell, perquè només ells dos s’entenien l’un a l’altre, i ara el Porquet jeia extraviat en una autopista, pensant que el nen l’havia abandonat per sempre més. En Jack va fúmer una puntada de peu al darrere del seient del conductor, encara cridant de ràbia, i va intentar pegar a la Holly.

—Jack! —va exclamar la iaia, horroritzada—. Calma’t! Trobarem el Puk!

Un cotxe de policia va aparcar darrere d’ells. Un agent en va baixar i va anar a preguntar a la iaia per què s’havien aturat. La iaia l’hi va explicar i l’home va marxar. L’avi no tornava. Els cotxes els passaven pel costat a tota velocitat, la neu seguia caient i en Jack mirava pel vidre del darrere, ploriquejant. No es podia treure del cap la imatge del Puk volant per la finestreta, petitó, desvalgut i espantat, rodolant per l’aire. L’avi l’havia de trobar. Tant sí com no.

Però quan l’home va tornar al cotxe va brandar el cap subtilment mentre mirava la iaia als ulls, i aleshores es va tombar cap a en Jack i li va dir:

—Em sap greu, noi. Em sembla que ha desaparegut.

Després d’allò, els crits i els brams d’en Jack eren tan forts que era impossible sentir res del que ningú li deia. No podia suportar veure com el cotxe l’allunyava del lloc on jeia el Puk, perdut, desconcertat i preguntant-se per què en Jack no l’anava a recollir. Durant la resta del trajecte, en Jack no va deixar de clavar cops de puny a la porta, pregant que el deixessin sortir per poder tornar enrere i anar a buscar el Puk.

Quan van arribar a casa, en Jack va intentar córrer carrer amunt en direcció a l’autopista, però l’avi el va enxampar i, mig arrossegant-lo, el va tornar a casa. Un cop a dins, en Jack va pujar corrent a l’habitació i va començar a llançar coses a tort i a dret. Va arreplegar totes les joguines dels prestatges als quals arribava i les va llançar a l’altra punta de l’habitació. Va arrencar pòsters de les parets. Va treure calaixos. I fins i tot va bolcar l’escriptori.

La iaia va pujar.

—Jack, para! PARA! Normalment ets un nen tan maco…!

Com a resposta, en Jack va agafar la paperera i la va tirar contra la finestra. Esperava que el vidre es trenqués, però no va ser així.

—Ja n’hi ha prou, nano! —va rugir l’avi apareixent al llindar de la porta darrere la iaia—. Calma’t ara mateix!

Ja no quedava gaire cosa més per llançar o trencar, o sigui que en Jack es va tirar al llit de bocaterrosa i es va negar a parlar i a moure’s. Finalment, l’avi i la iaia el van deixar sol.

Tota la seva vida, quan anava a dormir, havia agafat el Puk. En aquell moment li semblava que el notava: el cosset flonjo, la panxa farcida de boletes de plàstic, les peülletes tronades que anaven tan bé per eixugar llàgrimes. Fins i tot era capaç d’ensumar aquell tufet lleugerament repugnant que li resultava tan familiar.

—Et trobaré, Puk! —va prometre amb el cap enterrat en aquell coixí xop de llàgrimes—. Tornaré quan tots dormin.

Al cap d’una hora, després d’haver plorat tot el que podia plorar, en Jack continuava ajagut al llit d’aquella habitació que havia deixat feta un nyap, sentint els sons de la casa al seu voltant. Tenia l’esperança que algun d’ells fos la porta de l’entrada. Si la iaia trucava a la mare i li explicava el que havia passat, segurament tornaria a casa més d’hora. Ella sabia com n’era, d’important, el Puk, i l’ajudaria a buscar-lo. Però la porta de l’entrada no es va obrir.

A la una del migdia, l’avi va pujar, va picar a la porta de l’habitació d’en Jack i li va preguntar si volia dinar. El nen va cridar que no. Al cap d’una estoneta, hi va anar la iaia i li va preguntar si volia baixar a veure l’àngel nou a dalt de l’arbre. En Jack va tornar a cridar que no, però encara més fort. Llavors va sentir la porta de l’entrada que s’obria i es tancava. Es va animar momentàniament pensant que la mare havia tornat a casa abans d’hora, tal com esperava, però, en lloc d’això, va sentir algú que s’allunyava pel caminet nevat de l’entrada. Tant li feia qui era o per què marxava. Li importava un rave el Nadal. L’únic que li importava era el Puk.





12


El Porquet de Nadal

Gairebé era l’hora de berenar quan va sentir la porta del jardí que grinyolava i unes passes que pujaven pel caminet d’entrada. Amb l’esperança que fos la mare, es va aixecar d’un bot i va mirar per la finestra, però no eren més que l’avi i la Holly.

No gaire més tard, algú va tornar a picar a la porta de l’habitació d’en Jack i la va obrir.

—Jack —va dir-li l’avi—, la Holly té una cosa que et vol donar.

La noia tenia la cara tota inflada com d’haver plorat. En Jack es va incorporar al llit amb la mirada clavada a la bossa de paper d’estrassa que la Holly duia a la mà. Només se li acudia una cosa que pogués reparar el que havia fet. Devien haver tornat a l’autopista per buscar el Puk. I el devien haver trobat.

Per un instant, en Jack va pensar que allò era exactament el que havien fet, perquè, quan la Holly va ficar la mà a dins la bossa, va sentir el sorollet de les boletes de la panxa.

Però aleshores li va caure l’ànima als peus, perquè la Holly havia tret un Porquet nou de trinca. Era de la mateixa mida que el Puk i estava fet del mateix gènere, però era tot rabassut i tenia pinta de fanfarró, amb una pell llustrosa de color salmó i uns ullets relluents que semblaven escarabats diminuts.

—Mira, si és idèntic! —va dir l’avi—. A la Holly li sap molt de greu, Jack. L’ha comprat amb els seus diners.

—Em sap greu, Jack —va xiuxiuejar la Holly—. Molt, molt greu, de debò.

Com que en Jack no va contestar, l’avi va dir en un to alegre molt forçat:

—És un Porquet de Nadal, oi que sí, que ho ets? Et direm així. —Va agafar-li el Porquet a la Holly i el va fer saludar en Jack amb la peülla rodanxona—. Ho veus, Jack? Li agrades. Au, va, per què no baixes amb nosaltres, eh? Berenarem i mirarem una pel·lícula i llavors penjarem els mitjons tots junts. Ah, i no t’oblidis de la bici nova, Jack! És probable que el Pare Noel l’estigui carregant ara mateix al trineu. Va, noi, baixa amb el Porquet de Nadal i tots serem amics.

En Jack va sortir del llit amb parsimònia i va allargar la mà per agafar el Porquet. Tal com s’esperava, tenia un tacte molt desagradable: suau i lliscós en lloc d’aspre i gastat. I detestava aquells ulls negres tan relluents i les orelles roses totes dretes, que haurien d’haver sigut guerxes i grises.

—Molt bé, nano —li va dir l’avi.

En sentir aquelles paraules, en Jack es va posar més histèric que mai. Es pensaven que un porc nou de trinca podia igualar el Puk, cosa que mostrava que no entenien res de res. El Puk era l’únic Puk que hi havia al món i aquell porc nou no era res… res de res. En Jack va tirar el porc a terra i el va trepitjar sense pietat; llavors el va agafar d’una pota i el va estampar contra l’armari una vegada i una altra, i finalment va intentar arrencar-li el cap.

—Jack! —va cridar l’avi—. Ja n’hi ha prou, Jack!

La Holly va sortir corrent de l’habitació. En Jack va llançar el porc contra l’armari a l’altra punta de l’habitació i es va tornar a tirar a sobre el llit cridant i clavant cops de puny al coixí. Res del que l’avi digués o fes el podia convèncer per baixar amb ells. Tant li feia penjar el mitjó. No volia ser un bon nen. Tampoc volia una bici nova. L’únic que volia al món era el Puk.

Al cap de molta estona, va sentir un terrabastall a baix. Pel que va poder sentir, el Toby havia tornat a bolcar l’arbre a la recerca de les xocolatines que hi quedaven i, pel que semblava, també s’havia cruspit l’àngel nou. En Jack se n’alegrava. Si no hagués estat tan trist i enfadat, hauria rigut. Tant de bo pogués engegar en orris tot el Nadal, llavors potser tots entendrien com se sentia sabent que el Puk estava tirat i abandonat en una autopista.

La iaia va pujar i li va fer posar el pijama per anar a dormir. En Jack ho va fer només perquè no s’adonés del que tramava. Es va ficar al llit en aquella habitació que s’havia esforçat a destrossar, amb els pòsters encara arrugats a terra, els calaixos fora de la calaixera i el Porquet de Nadal fet un nyap als peus de l’armari, i va fer veure que s’adormia. Finalment, la iaia va marxar.

A fora la finestra, el vent arremolinava la neu contra el cel del capvespre, mentre en Jack esperava que la casa quedés completament en silenci. Normalment estaria molt emocionat. Hauria penjat el seu mitjó amb la mare i hauria deixat una pastanaga a fora per al Rudolph. Però aquella nit de Nadal no era així. Emocionar-se per res d’allò seria trair el Puk, que era més important que tot el que tenia a veure amb el Nadal junt.

Tan bon punt tothom dormís, en Jack es llevaria, es vestiria, sortiria de casa sigil·losament i tornaria a l’autopista a buscar el seu vell amic.





13


La nit dels miracles i les causes perdudes

En Jack va saber que es devia haver adormit, perquè quan es va despertar era negra nit. Va sentir gent que parlava a l’habitació i va suposar que l’avi i la iaia havien anat a veure si estava bé. Va continuar amb els ulls tancats, perquè volia fingir que encara dormia.

—No s’ha fet mai —va dir una veu amb preocupació—. No tinc clar que sigui possible.

—I tant que és possible —va replicar una segona veu—. Tot depèn del nen; de si és prou valent o no.

—És molt valent, però és massa perillós —va afegir una tercera veu, que sonava vella i ronca—. Hi he estat un munt de vegades i sé de què parlo.

—Jo també hi he estat —va dir una quarta veu—. La majoria de nosaltres hi hem estat alguna vegada.

—Doncs jo no —va saltar una cinquena veu, parsimoniosa i profunda.

—És clar que no hi has estat! —va dir la primera veu—. Ets massa gran. Parlo de nosaltres, les coses petites.

Cap d’aquelles veus li resultava familiar. En Jack començava a agafar por. Qui eren? No volia obrir els ulls per si els estranys s’adonaven que estava despert.

—Si s’ha de fer, s’ha de fer aquesta nit —va apuntar la segona veu—. El desperto.

En sentir allò, tot un cor de veus van murmurar amb desaprovació, però a en Jack el preocupava més la sensació estranya que alguna cosa grimpava pel costat del llit. Notava com li tibava l’edredó; fos el que fos, era petit com un gatet. També sentia soroll de… boletes de plàstic. Llavors, abans que pogués decidir què fer, alguna cosa li va punxar la cara.

Esparverat, en Jack va apartar allò que el punxava d’un cop de mà, i va sentir una mena de cruixit quan va impactar contra l’armari. La veu profunda i parsimoniosa va exclamar «au!» i la segona veu va dir «ja n’estic tip, que em peguin!».

En Jack va buscar a les palpentes l’interruptor del llum i el va encendre. Parpellejant, va mirar per tota l’habitació, però allà no hi havia ningú, tret del Porquet de Nadal, que jeia als peus de l’armari.

A dins seu, sabia que acabava de colpejar aquell Porquet; tot i això, no estava preparat per veure com es posava dret, es plantava les peülles als malucs i li etzibava:

—Si em tornes a tustar, marrec repel·lent, no t’ajudaré.

En Jack estava tan horroritzat i aterrit, que no es podia moure. Va recordar que una vegada la mare li havia dit que la manera de comprovar si somies o no és pessigant-te, i ho va provar amb la cama. Quin mal!

—Pots parlar! —va xiuxiuejar en Jack.

—Caram, que intel·ligent —va replicar el Porquet de Nadal, empipat.

—Doncs sí que és intel·ligent, sí —va dir la veu ronca que provenia d’un cotxe vell i atrotinat que havia sigut del pare d’en Jack. Movia el capó amunt i avall mentre parlava i els llums se li havien convertit en ulls—. Deixa de ser desagradable amb ell; tu no n’estàs al cas, però ho ha passat molt malament.

—Jo també ho he passat malament —va dir el Porquet—. Per si te n’has oblidat, m’ha intentat arrencar el cap. I li estic oferint ajuda, amb algunes condicions, és clar.

Per si no fos prou estrany veure parlar un porquet de drap amb un cotxe de joguina, en Jack es va adonar que a un munt d’objectes de l’habitació els havien sortit ulls i boques, igual que al cotxe. L’armari, per exemple, tenia uns ulls marrons enormes on hi havia hagut uns nusos de la fusta i una boca en lloc del forat del pany. La paperera tenia dos ullets a la punta d’uns filferros, una mica com els d’un cargol. A alguns dels objectes fins i tot els havien sortit braços: llargaruts i de metall a la paperera, i flonjos i de llana a la catifa. Tot plegat era força emocionant, però, sobretot, esfereïdor.

—L’has d’advertir fins a quin punt serà perillós —li va dir el Cotxe al Porquet de Nadal—. Si no, no pot saber on s’està ficant.

Va haver-hi un murmuri de conformitat per part de tots els objectes de l’habitació.

—No sabia… —va dir en Jack finalment recuperant la veu—. No sabia que les coses podíeu… parlar.

El que volia dir realment era: «No sabia que les coses podíeu sentir, és a dir, que teníeu sentiments». Darrerament havia sigut força desagradable amb algunes d’aquelles coses i amb cap d’elles tant com amb el Porquet de Nadal.

—Només podem parlar al País dels Vius aquesta nit, perquè és una nit especial —va dir el Porquet—. Saps quina nit és, oi?

—Sí, la nit de Nadal —va respondre en Jack.

—Exactament —va replicar el Porquet de Nadal—. I això significa que tenim una possibilitat de recuperar el teu porquet; només aquesta nit; no ho podríem fer en cap altre moment.

—Ja ho sé —va dir en Jack mentre enretirava l’edredó, que era una de les poques coses de l’habitació que no parlava ni li havien sortit ulls—. Me’n vaig a l’autopista.

—Això no funcionarà —va dir el Porquet—. Ara mateix el Puk és al País dels Perduts i, si el vols salvar, hauràs d’anar-lo a buscar allà i llavors haureu de tornar a casa junts.

—No existeix el lloc aquest que dius del País dels Perduts —va dir en Jack amb menyspreu—. T’ho estàs inventant.

En sentir allò, la majoria dels objectes de l’habitació van començar a parlar alhora: la capsa de mocadors de paper, les dues sabatilles, i fins i tot la pantalla del llum de la seva antiga habitació que havia portat a la casa nova. Tot plegat era absolutament desconcertant i esfereïdor, i en Jack no sabia si tenia més por que aquells objectes tan escandalosos despertessin els avis, que no el deixarien anar a buscar el Puk, o dels objectes en si.

—Ja t’ho explico! —va exclamar el Cotxe, i, tot i que era un dels objectes més petits de l’habitació, la resta va callar, potser perquè era un dels més vells.

El Cotxe va avançar sobre aquelles rodes rovellades i es va adreçar directament a en Jack:

—El País dels Perduts és on van les coses quan les perds —va dir—. És un lloc estrany i terrible regit per les seves pròpies lleis, que són força peculiars. Jo hi he estat un munt de vegades, perquè tant tu com el teu pare m’heu perdut tot sovint.

—Em sap greu —es va disculpar en Jack, neguitós. Era veritat que moltes vegades oblidava en quina zona del jardí havia estat jugant amb el cotxet a última hora, i per això estava tot ratllat i rovellat.

—Sempre m’heu acabat trobant —va dir el Cotxe— i per això, afortunadament, el Perdedor no m’ha enxampat mai.

—Qui dius? —va preguntar-li en Jack.

—El Perdedor —va repetir el Cotxe—. És qui governa al País dels Perduts. És el motiu pel qual et cauen les coses de les butxaques quan et pensaves que estaven segures. És qui et fa ballar el cap perquè no recordis on vas deixar el boli. Al Perdedor li agradaria arrossegar cadascun dels objectes que pertanyen als humans cap al seu regne per sempre més. Odia els éssers vius i les seves coses, a qui tortura i engoleix.

—El Perdedor es cruspirà el Puk? —va xiuxiuejar en Jack, aterrit.

—No, mentre el Puk respecti les normes del País dels Perduts —va dir el Cotxe—. El Perdedor només té permès capturar i cruspir-se aquells que desobeeixen les lleis. Però, per desgràcia, ell és el que les dicta i de vegades fa trampes.

—He de rescatar el Puk —va saltar en Jack—. Com puc anar al País dels Perduts?

—No pots, o almenys no tu sol —li va dir el Porquet de Nadal—. Ets un ésser humà i allò és una terra de coses. Almenys, així és com funciona normalment, vaja. Però la nit de Nadal és la nit dels miracles i les causes perdudes. Si t’estimes prou el Puk per arriscar la vida, estic disposat a acompanyar-te al País dels Perduts, i llavors ja veurem si el podem fer tornar a casa.

—I tant que me l’estimo prou —va saltar en Jack—. Me l’estimo prou per al que convingui.

—D’acord, doncs —va dir el Porquet—. T’ajudaré amb una condició: quan hàgim trobat el Puk i l’hàgim portat a casa, vull que em tornis a la noia que em va comprar.

—Per què? —va preguntar-li en Jack.

—Perquè em cau bé —va dir el Porquet de Nadal—. Ella no em va trepitjar.

El vell Cotxe va començar a dir alguna cosa, però el Porquet de Nadal el va fulminar amb la mirada i va callar de cop.

—Ella no m’acceptarà fins que no sàpiga que estàs feliç amb el Puk. Tracte fet, doncs?

—Tracte fet —va replicar en Jack sense pensar-s’ho. No li agradava el Porquet de Nadal, però sabia que el necessitava.

—T’hauries de posar alguna cosa que no sigui el pijama —li va suggerir el Porquet—, i agafa les sabatilles.

Però en Jack no volia que el manés el Porquet nou i, en qualsevol cas, se li feia massa estrany entaforar els peus dins d’unes coses que li feien l’ullet, de manera que va dir:

—Ja estic còmode tal com vaig. Porta’m al País dels Perduts i llestos.





14


Encongit

Tan bon punt va haver pronunciat aquelles paraules, en Jack va notar una sensació estranya a la boca de l’estómac. Era com si estigués viatjant cap per avall i a tota velocitat en un ascensor. Al mateix temps, el llit i els llençols que tenia a sota van començar a créixer tan de pressa que va perdre el terra de vista. Mort de por, va intentar posar-se dret, però es va entrebancar amb una arruga del llençol i va caure de morros al llit.

Al cap d’uns instants, es va adonar que el llit no havia crescut gens. La cosa era que ell s’havia encongit. Quan finalment va aconseguir tornar-se a posar dret, va veure que els plecs dels llençols semblaven muntanyes de neu acumulada per una ventada forta. Era esfereïdor pensar que et podies encongir d’aquella manera, tan sols pronunciant unes paraules, i s’alegrava que, aparentment, l’edredó no hagués cobrat vida, perquè el podia haver asfixiat tranquil·lament si hagués volgut.

El Porquet de Nadal el va cridar des de terra.

—Baixa lliscant per la cantonada de l’edredó! —li va dir—. Au, va, està tirat!

Però no era veritat. De tota manera, en Jack va fer tot el que va poder i després d’un descens esfereïdor que va implicar una patacada brutal contra el terra, va aterrar al costat del Porquet, que en aquells moments feia la mateixa alçada que ell: uns vint centímetres.

—Bé, doncs, adeu a tothom —va dir el Porquet de Nadal, que va enfilar tot decidit cap a la porta de l’habitació d’en Jack—. Encantat d’haver-vos conegut.

Alguns dels objectes de l’habitació van intentar fer-lo tornar.

—Pensa-t’ho! —va exclamar un tauró petit de plàstic que en Jack havia comprat al Delfinari, picant a terra amb les aletes—. Pensa bé el que fas, Porquet!

—Ja m’ho he rumiat, gràcies —va replicar el Porquet de Nadal mentre es repenjava a la part de baix de la porta, que es va obrir tot d’una.

—Cap nen de carn i ossos ha entrat mai al País dels Perduts! —va dir entre sanglots un petit robot que una vegada li van donar de franc a en Jack amb una hamburguesa i que una estoneta abans havia estampat contra la paret.

—Hi ha una primera vegada per a tot —va sentenciar el Porquet de Nadal mentre sortien al replà.

—Jack, no t’està dient la… —van començar a dir uns pantalons que havien caigut d’un dels calaixos d’en Jack, però el Porquet havia ficat les peülles a sota la porta, on quedava un espai de dos centímetres i la va tancar d’una estirada.

—Quines coses tan avorrides que tens, Jack —li va dir al nen—. Au, som-hi!

Pensant que el Porquet de Nadal era un maleducat i que feia molt per a la Holly i viceversa, en Jack el va seguir fins a les escales i, quan aquest va començar a baixar-les despenjant-se de graó en graó, ell va fer el mateix. Ara que en Jack era tan petit, la barana era alta com un gratacel i, a mesura que baixaven, els projectava unes ombres absolutament sinistres.

—Per què no parlen, les escales? —va preguntar en Jack mentre es deixava caure d’un graó al següent—. I l’edredó?

—Algunes de les coses no estan prou despertes per parlar, ni tan sols la nit de Nadal —va explicar-li el Porquet de Nadal—. Que és nou, l’edredó?

—Sí —va assentir en Jack.

—Aleshores encara no es deu haver impregnat dels teus sentiments. Això és el que fa despertar les coses. Que les facin servir i que absorbeixin els sentiments humans. Coses com ara les escales i les parets no les valorem, o sigui que rarament es desperten.

—Però tu ets nou —va apuntar en Jack—. I estàs molt despert.

«Una mica massa despert», va pensar en Jack per dins, però no ho va dir en veu alta.

—Jo soc un cas especial —va dir el Porquet de Nadal, i en Jack ho va trobar una fanfarronada i en absolut el tipus de comentari que faria el Puk, perquè ell mai feia el fanfarró—. Ara hem de decidir quin és el millor lloc per perdre’ns —va afegir—. És més complicat del que et penses quan intentes fer-ho expressament. Cap idea?

—És tot el que hem de fer per anar-hi? —va preguntar-li en Jack—. Perdre’ns?

—Per descomptat, però serà difícil, perquè suposo que coneixes aquesta casa pam a pam.

—Potser seria més fàcil al jardí —va suggerir en Jack—. Sobretot ara que soc tan petit. Podríem arrossegar una cadira a la porta del darrere, grimpar fins al pany i obrir-la.

—Bona idea —va dir el Porquet de Nadal. Tot just acabaven de baixar les escales—. Cap a on és?

En Jack va guiar el Porquet pel fosc passadís en direcció a la cuina. El passadís es feia immens quan feies poc més de vint centímetres. Una cosa bona, si més no, era l’espai enorme que quedava a sota de la porta de la cuina; tots dos van estirar-se de bocaterrosa i s’hi van esmunyir.

—Fantàstic —va dir el Porquet de Nadal—. Ara podem empènyer la cadira cap a…

Però no va arribar a acabar la frase, perquè, de sobte, una bèstia gegantina de quatre potes se’ls va alçar, imponent, al davant: un monstre d’enormes dents groguenques, pelatge llarg i embullat i ulls relluents. Amb un lladruc ronc, la bèstia es va llançar cap al Porquet derrapant en el paviment i poc va faltar perquè l’enxampés entre aquelles poderoses mandíbules.

—Corre, corre! —va cridar el Porquet de Nadal mentre corria com un esperitat cap a la porta.



En Jack el va seguir, amb l’escalfor de l’alè pudent del Toby al clatell i les potes gratant el terra. Plegats, en Jack i el Porquet es van tirar a terra de bocaterrosa i es van tornar a esmunyir per sota de la porta.

—M’hauries d’haver dit que hi havia un gos! —va protestar entre esbufecs el Porquet, ajagut al costat d’en Jack, mentre tots dos intentaven recobrar l’alè.

—Me n’he oblidat! —va exclamar el nen—: Normalment no viu aquí!

El Toby udolava i gratava la banda de la porta que donava a la cuina, mirant d’enxampar-los.

—Doncs haurà de ser per la porta de l’entrada —va dir el Porquet de Nadal mentre es posava dret i s’espolsava—. Som-hi!

Però, en aquell moment, el Toby es va llançar contra la porta de la cuina amb tanta força que va aconseguir obrir-la.

En Jack i el Porquet de Nadal van tornar a enfilar passadís avall cames ajudeu-me, amb el Toby lliscant sobre la tarima de fusta darrere d’ells. Els va empaitar fins a la sala, que estava a les fosques, de manera que en Jack i el Porquet es van llançar a sota el sofà.

De sobte, el morro negre i relluent del Toby va aparèixer a l’espai que quedava tocant a terra intentant fer-los fora a esbufecs. Udolava escandalosament. A en Jack li feia por que el gos no es rendís mentre sabés que eren allà a sota.

—Si ens arrosseguem per darrere de l’arbre de Nadal —va xiuxiuejar en Jack al Porquet—, podríem sortir d’estranquis de la sala, mentre es pensa que encara som aquí sota, i tornar a provar-ho per la porta de la cuina.

El Porquet de Nadal va assentir. Aguantant-se la panxa, per no fer soroll amb les boletes de plàstic, va seguir en Jack fins a l’altra punta del sofà on hi havia l’arbre de Nadal. Els llumets de colors eren l’única il·luminació que hi havia a l’habitació. Ara en Jack era tan petit, que els paquets que hi havia a sota de l’arbre s’alçaven amenaçadors en la foscor com cases amuntegades sense ordre ni concert.

El Toby continuava esbufegant i intentant atrapar-los amb les potes a l’altra punta del sofà. Lentament i amb cautela, en Jack va sortir d’allà sota i va començar a grimpar pels regals. Un d’ells estava adornat amb una cinta de color escarlata, cosa que era genial, perquè li va oferir un punt de suport on posar el peu descalç. Però un altre, embolicat amb un paper blau estampat amb volves de neu, es va estripar una mica quan s’hi va agafar; a dins hi havia una enorme caixa de Lego i en Jack estava segur que era del pare. Els titil·lants llumets d’allà dalt, que semblaven tan diminuts quan els havien posat amb la mare, ara se li feien enormes i l’enlluernaven. A poc a poc va anar grimpant cap al cim de la muntanya de regals, fins que va arribar al més gros, que estava embolicat amb un relluent paper daurat. El podria creuar caminant i llavors ja sortiria de sota l’arbre, però per desgràcia… va relliscar! El paper era tan brillant que els peus li patinaven i, incapaç de trobar on agafar-se, va caure per una escletxa que li va semblar un barranc negre com la gola del llop, ara que només feia un pam. Va intentar tornar a sortir, però havia caigut entre uns regals gegantins embolicats amb un paper molt lliscós.

—On ets? —va xiuxiuejar el Porquet de Nadal. Però, al cap d’un segon, també va patinar per aquell embolcall daurat tan relliscós i va aterrar a sobre d’en Jack.

—Oh, no! —va exclamar en Jack mentre sentia el Toby corrent cap a l’arbre—. Per què has hagut de fer tant de soroll?

—Per on es va a la cuina? —va cridar el Porquet mentre els lladrucs del Toby se sentien cada vegada més forts.

—No ho sé! —va contestar en Jack, desesperat—. M’he perdut!





Segona part


Perdut





15


A sota de l’arbre

Amb la paraula perdut, tot el que hi havia sota els peus d’en Jack va desaparèixer i el nen va començar a caure, bé, més aviat a enfonsar-se lentament per on hi havia hagut el terra. Era com si estigués atrapat en una mena de substància espessa que no podia veure ni tocar. D’altra banda, els llumets de l’arbre també havien desaparegut i tot estava sumit en la foscor més absoluta.

—Porquet de Nadal? —va cridar en Jack, mort de por.

—Soc aquí —va dir la veu del Porquet des de la foscor—. No t’amoïnis! Així és com entres al País dels Perduts! D’aquí a no res hi haurà llum!

I efectivament, al cap d’uns segons, en Jack tornava a veure el Porquet, que, igual que ell, flotava cap per avall. De mica en mica, el seu entorn es va anar il·luminant, fins que en Jack es va adonar que cadascú baixava per la seva pròpia columna de llum daurada. A sobre d’ells hi havia un parell de forats rodons en un sostre de fusta, que en Jack va pensar que devia ser el terra del món que acabaven d’abandonar; el seu món, on vivia la mare, on existia tot el que ell coneixia.

Mentre s’enfonsaven… avall… avall… avall…, en Jack es va adonar que el Porquet de Nadal i ell no eren ni de bon tros els únics que baixaven lentament per aquelles columnes de llum. Hi havia milers d’objectes que feien el mateix. Flotant, en Jack es va poder girar en totes direccions i pertot arreu en veia més i més.

Entre els que estaven més a prop d’en Jack, hi havia una cullereta, una bola de Nadal d’un vermell llampant, un xiulet per a gossos, un parell de dentadures postisses, un putxinel·li, una moneda lluent, una tira llarga d’adorn nadalenc, una càmera, un tornavís, un bitllet d’avió, unes ulleres de sol, un mitjó desaparellat, un osset de peluix i un rotllo de paper de regal amb un estampat de rens.

—No et pensaves que fos possible, oi? —va cridar-li el Paper de Regal. Un dels rens que tenia estampats parlava i parpellejava—. És la tercera vegada que em perd aquest vespre! He caigut rodolant darrere del radiador… Li està agafant un atac de pànic… Ha deixat l’embolcall per a última hora, com sempre!

Amb prou feines el rotllo de paper havia pronunciat aquestes paraules que va fer un canvi de direcció sobtat i va començar a viatjar cap amunt en lloc de cap avall, cap al forat del sostre. En allunyar-se cap amunt i perdre’s de vista, el rotllo va cridar:

—Visca! M’ha trobat! Bona sort! Espero que tornis a pujar ben aviat!

En Jack no va contestar. Estava massa desconcertat amb tot el que passava al seu voltant, sobretot amb el que va veure al terra que tenia a sota. Al principi, es va pensar que es tractava d’una catifa multicolor, però, en apropar-s’hi, es va adonar que en realitat no era una catifa, sinó milions d’objectes. Esparverat, va examinar el terra a la recerca del Perdedor, però, com que no tenia ni idea de quina fila feia, no podia saber si hi era o no. Com més baixava, més xivarri sentia; tots aquells objectes parlotejaven, dringaven, cruixien i feien tota mena de xerrics i grinyols, fins que el xivarri es va fer gairebé eixordador.

A mesura que tot s’anava il·luminant, en Jack va veure que era a dins d’un edifici immens similar a un magatzem amb unes parets de totxanes altíssimes i un munt de forats que esquitxaven el sostre de fusta. Els objectes que havien arribat a terra, les pilotes de goma i les agendes, els clips per subjectar papers i les cintes mètriques, les càmeres, els bolígrafs i els moneders, xerrotejaven en diferents grupets. En Jack estava tan fascinat amb tot el que veia, que l’aterratge el va agafar de sorpresa. Va topar amb el terra amb els peus descalços i llavors el Porquet de Nadal li va aterrar al costat en un caminet entre una pila de claus que dringaven i un exèrcit de paraigües que cruixien.

—Necessitem un bitllet —va dir el Porquet de Nadal, decidit—. Som-hi!

El Porquet va guiar en Jack pel caminet amb les claus a una banda i els paraigües a l’altra. Van deixar enrere un ganivet, una broqueta per traspassar bocins de menjar i una agulla de fer mitja llarguíssima. A en Jack li va semblar que tots ells eren importants, perquè cadascun duia una gorra de visera amb una P que, sorprenentment, se’ls aguantava força malgrat que avançaven a salts. Els objectes amb gorra patrullaven a les vores del camí, assegurant-se que els altres es mantenien en els seus grups i deixaven via lliure als que acabaven d’arribar.

—Aquests són els controladors de pèrdues —va xiuxiuejar el Porquet de Nadal a en Jack—. N’he sentit a parlar a objectes que ja han estat aquí. Són els servents del Perdedor. Fan complir les lleis a canvi de no ser menjats.

Un parell d’arracades de brillants llargues van aterrar davant d’en Jack i el Porquet de Nadal. Brillaven tant, que el nen va haver d’aclucar una mica els ulls per mirar-les.

—Qui mana, aquí? —va cridar una de les arracades amb una veu grandiloqüent.

—Som molt valuoses! —va cridar la seva bessona—. Necessitem assistència!

—Calmin-se, senyores —va dir una pilota de tennis amb veu ronca botant al costat d’en Jack i el Porquet de Nadal. Feia tota la pinta que l’hagués mossegat un gos i desprenia una catipén que feia caure de cul—. Hai estat aquí un munt de vegades. Sembla un desastre, però estan organitzats.

Les arracades van semblar ofeses pel fet que se’ls hagués adreçat un objecte tan brut.

—Em sembla que som al lloc equivocat! —va cridar la Primera Arracada, centellejant en girar-se, de sobte, a la recerca d’assistència.

—On van les coses valuoses? —va cridar la seva germana.

Però ningú va respondre. A la seva dreta, les claus continuaven cridant cap a aquells forats del sostre que els quedaven a la quinta forca coses com ara: «Em tens a l’altra jaqueta, pallús!» o «Te m’has tornat a deixar al pany!». Els paraigües, en canvi, semblaven més silenciosos i tristos. En Jack en va sentir un de negre i tronat que deia: «Suposo que aquesta vegada s’ha acabat. Se m’ha deixat al tren. Segurament se’n comprarà un de nou…».

Un obrellaunes amb gorra negra s’aproximava caminant sobre unes potes metàl·liques. Duia una capseta al voltant del coll i li sortien uns braços de metall prims de sota el mànec.

—Bitllets! —va cridar l’Obrellaunes—. Els que acabeu d’arribar, agafeu els bitllets aquí!

—Deixa’m parlar a mi —va dir el Porquet de Nadal a en Jack, però, abans que pogués demanar un bitllet, les arracades de brillants li van passar al davant a empentes.

—Som al lloc equivocat! —va protestar la Primera Arracada.

—On van les coses importants? —va preguntar la Segona Arracada.

—Les joies van allà, al costat del mur oest —els va dir l’Obrellaunes assenyalant cap al lloc—. Però abans necessiteu els bitllets. Teniu… —I va arrencar un parell de bitllets de la capseta que duia penjada al coll i en va donar un a cadascuna de les arracades—. Mur oest —va repetir, perquè les arracades no s’havien mogut de lloc.

—Em sembla que no ho entén —va dir la Primera Arracada—. Estem fetes amb diamants bons.

—No ens poden barrejar amb una colla de collarets de plàstic —va afegir la Segona Arracada—. Segur que no hi ha un lloc per als objectes valuosos?

—Aneu cap a la vostra àrea d’espera —els va etzibar l’Obrellaunes—. Tant hi fa diamants o plàstic, aquí baix és el mateix. Ben aviat sabreu el valor que teniu allà dalt.

Visiblement ofeses, les arracades van marxar cap al mur oest balancejant-se amb posat altiu.

El Controlador de Pèrdues va donar un bitllet blau a la Pilota de Tennis, també.

—Les joguines per a gossets, allà, entre les vambes i els llibres de text.

La Pilota de Tennis es va allunyar botant. Llavors l’Obrellaunes es va girar cap a en Jack i el Porquet de Nadal.

—Acabeu d’arribar?

—Sí, ens hem perdut junts —va respondre el Porquet de Nadal—. Hem caigut de la butxaca del nostre propietari.

—Canalla! —va exclamar l’Obrellaunes amb menyspreu—. Són els responsables de la meitat de les coses que hi ha aquí baix, aquests petits sapastres descuidats! Quan tot està en silenci, els podem sentir plorant des d’allà dalt. Haurien de controlar més els peluixos, si no volen que els enxampi el Perdedor, oi?

—Suposo que sí —va dir el Porquet de Nadal.

—Excel·lent acabat —va afegir l’Obrellaunes mirant en Jack—. Una feina minuciosa.

—Gràcies —va dir en Jack, tot nerviós.

—Les joguines van a l’altra banda, al costat del mur nord —va afegir—. Necessitareu que us hi portin; és massa lluny per anar-hi a peu.

Va fer un xiulet eixordador i un patí de rodes atrotinat va venir pel camí a tota velocitat. Feia la mida d’un cotxe de golf, comparat amb en Jack i el Porquet de Nadal, que hi van pujar com van poder; per sort, eren prou alts per treure el cap per la part de dalt.

El patí avançava cap a la zona on esperaven les joguines i en Jack es va emocionar: en qualsevol moment tornaria a veure el Puk!





16


Descol·locats

A tota velocitat van deixar enrere cartes, sabates de bebè, bàlsams labials i estoigs perduts, mentre milers i milers d’altres objectes perduts baixaven flotant lentament per aquells rajos de llum daurada que sortien dels forats que hi havia allà dalt.

A mesura que s’aproximaven al bell mig del magatzem, en Jack va veure un rellotge enorme amb quatre esferes, ubicat sobre una columna ben alta per tal que cadascun dels objectes el pogués veure des de qualsevol racó de l’enorme edifici. Almenys ell es va pensar que era un rellotge, però llavors es va adonar que només tenia una busca i que no hi havia números. Un cercle amb els colors de l’arc de Sant Martí envoltava l’esfera i l’única busca del rellotge estava a punt de passar del groc al verd.

—Em pensava que se suposava que el País dels Perduts era esfereïdor —va dir en Jack al Porquet de Nadal.

L’enorme magatzem era certament molt sorollós i confús, però en Jack no estava espantat.

—Encara no hem sortit a fora —va replicar el Porquet.

—Però és que no cal que sortim —va dir en Jack—. Ja has sentit l’Obrellaunes: el Puk deu ser al costat del mur nord, amb la resta de joguines.

—No, no hi deu ser —va dir el Porquet de Nadal—. Ja fa massa que s’ha perdut. Vaig sentir com ho comentaven les claus de la botiga on em van comprar. Han estat molt per aquí. Aquest lloc es diu Extraviats Momentàniament. És on van a parar els objectes que no s’han perdut del tot. Un humà pot haver deixat en alguna banda una cosa un parell de minuts i s’ha oblidat d’on l’ha ficat, per exemple. Les coses poden estar a Descol·locats una hora, per donar-los l’oportunitat que les trobin abans d’haver de sortir als dominis del Perdedor.

—El Puk és allà a fora, on hi ha el Perdedor? —va preguntar en Jack, que es desanimava per moments.

—Sí —va dir el Porquet—. Però no t’amoïnis, mentre obeeixi les normes, no correrà cap perill.

—Però el meu cotxe va dir que el Perdedor dictava les lleis i que feia trampes!

—Això és cert, en fa —va admetre el Porquet de Nadal—, però el Puk és un porquet intel·ligent i assenyat i estic segur que no farà cap bajanada.

—Però com saps que és intel·ligent i assenyat? —li va preguntar en Jack.

—Perquè som germans —va respondre el Porquet.

—Però si ni el coneixes!

—Això tant li fa. Ell és el meu germà i jo soc el seu. Som iguals.

—No sou iguals ni de bon tros —va dir en Jack per si de cas el Porquet de Nadal es plantejava suggerir-li que tornessin a casa i que se’l quedés, en lloc de buscar el Puk.

—No —va replicar el Porquet—. Me n’havia oblidat: tinc alguna cosa que fa que em vulguis arrencar el cap.

—Ja t’he dit que em sabia greu —va dir en Jack.

—No, no ho has fet —el va contradir el Porquet de Nadal.

—D’acord, bé, doncs sí que em sap greu —va admetre en Jack.

Després d’allò, van estar una estoneta sense dir-se res. El patí els va portar pel costat d’un camp enorme de llibres de biblioteca, entre la remor de les pàgines, mentre comentaven com s’havien perdut.

—Em sembla que veig joguines! —va exclamar en Jack finalment.

Davant d’ells, atapeïts en una àrea enorme de la mida de cinc camps de futbol, hi havia nines, dinosaures de plàstic, cotxes per muntar, cordes de saltar, io-ios, cartes, peces de puzle i dòmino: tota mena de joguines imaginables. I, malgrat que el Porquet de Nadal li havia dit que el Puk no hi seria, en Jack no podia evitar albergar alguna esperança de veure les orelletes guerxes i els ullets relluents del seu porquet, però no n’hi havia ni rastre per enlloc.

—El que ens cal —va dir el Porquet de Nadal mentre el patí que els duia reduïa la marxa— és trobar un parell de joguines que estiguin disposades a canviar-nos els bitllets.

—Per què? —va preguntar en Jack.

—Perquè llavors estarem autoritzats a sortir a fora sense necessitat d’esperar una hora —li va explicar el Porquet—. Hauria de ser fàcil. Tothom es vol quedar aquí com més temps millor, perquè el Perdedor no els pot tocar a Descol·locats.

El patí es va aturar en sec i, tan bon punt en Jack i el Porquet de Nadal en van baixar, va reprendre la marxa. Allà a prop d’on eren hi havia un monstre de dos caps que plorava desconsoladament tapant-se les cares amb les mans. Era de color marró i tenia el cos ple de protuberàncies. Al seu costat, una princesa de plàstic amb un vestit rosa i una tiara el consolava.

—No em puc creure que no m’hagi trobat! —deia el Monstre entre sanglots—. I ara suposo que deu dormir com una soca somiant amb les noves joguines que li portaran per Nadal, i… i a mi se’m cruspirà el Perdedor!

—Au, va, anima’t —va dir-li la Princesa—. Encara hi ha temps perquè et trobi.

—Demana a aquell parell que et canviïn els bitllets —va xiuxiuejar el Porquet de Nadal a en Jack—, però no els diguis per què. Trobaran molt estrany que tinguem interès a marxar de Descol·locats. Au, ves, fas la pinta d’una figura d’acció, també, o sigui que confiaran en tu.

—I quina raó els dono perquè em facin el canvi? —va preguntar en Jack, atabalat.

El Porquet va rumiar, arrufant el morro.

—Digue-li a la Princesa que la trobes molt bonica —li va suggerir— i que voldries protegir-la del Perdedor i que, per això, estàs disposat a canviar-li els bitllets, perquè estigui fora de perill una estona més, vaja.

En Jack es va posar vermell com un pebrot.

—Jo no l’hi dic, això!

—Doncs ja l’hi dic jo —va saltar el Porquet de Nadal, impacient. Llavors va arrabassar-li els bitllets de la mà i es va dirigir amb pas ferm cap a la Princesa i el Monstre de dos caps, fent soroll amb les boletes de la panxa en caminar—. Princesa —el va sentir dir en Jack—, el meu amic s’ha adonat que el vostre amic està molt afligit, i com que és una jove figura d’acció galant…

Just en aquell moment, una capsa sorpresa d’aquelles amb un ninot que surt disparat a dins es va obrir de manera inesperada, cosa que va fer que un munt de joguines que eren allà a prop cridessin esfereïdes. En Jack se’n va alegrar, perquè allò li va evitar passar vergonya en sentir les bajanades que el Porquet de Nadal li deia a la Princesa de plàstic. En un tres i no res, el Porquet tornava cap a ell amb un parell de bitllets verds a la mà en lloc dels blaus. Per sobre de l’espatlla del seu company, en Jack va veure el Monstre de dos caps que li llançava petons. De sobte, va notar com li bullia la cara i es va girar.

—La Princesa m’ha dit que no necessita cap mena de protecció i que té moltes ganes de viure una aventura —li va explicar el Porquet de Nadal—, però el Monstre ha fet que ens canviés els bitllets; et volia fer un petó, però jo li he dit que ets massa tímid.

—Molt bé —va remugar en Jack agafant el seu nou bitllet.

—Amb aquests bitllets, hauríem de poder sortir en qualsevol moment —va dir el Porquet—. Ahà!

Amb la peülla, va assenyalar aquell rellotge tan estrany de dalt de la columna, la busca del qual passava del groc al verd. En aquell moment en Jack es va adonar que, quan la busca apuntava a un nou color, tothom que tenia el bitllet d’aquell to havia d’abandonar la zona de Descol·locats.

—Som-hi —va dir el Porquet de Nadal mentre una multitud d’objectes amb bitllets verds començava a sortir dels recintes on eren i avançaven amb dificultat cap al mur nord. Tots semblaven nerviosos.

El Porquet es va redreçar.

—Ara és quan comença la nostra aventura de debò. Estàs preparat?

—I tant! —va replicar en Jack, fent que sí amb el cap.





17


Les tres portes

Els milers d’objectes que tenien bitllets verds van formar cues sense ordre ni concert. Va haver-hi un munt d’empentes i cops de colze. Moltes de les coses miraven ansioses els forats del sostre amb l’esperança de ser xuclades per un d’aquells rajos de llum i transportades de tornada al País dels Vius. Els controladors de pèrdues que duien la gorra negra els empenyien endavant amb rialletes cruels.

—Massa tard… Ara és l’hora del Repartiment!

—Què vol dir això? —va xiuxiuejar en Jack al Porquet de Nadal.

—No n’estic segur —va replicar el Porquet—, però em sembla que deu tenir a veure amb la part del País dels Perduts cap a on ens envien.

Es van afegir a una cua darrere d’un anell de safir espectacular.

—Us ho podeu creure? —deia a qualsevol que l’escoltés—. La dona se’m va treure per rentar-se les mans i se’m va deixar a la pica!

En Jack va mirar amb ànsia cap al davant de la cua. Al principi no podia veure què hi havia, però la fila va avançar de pressa i ben aviat es va adonar que es dirigien cap a una llarga renglera de taules on hi havia asseguts més controladors de pèrdues, entre els quals una ratera, un llevataps i una grapadora. Darrere de les taules hi havia tres portes gegantines: la primera era de fusta senzilla, com la que podies trobar en un graner o en una cabaneta de jardí. La segona, d’acer lluent, com la que veuries en una caixa forta o en una cambra cuirassada. I l’última, d’or llampant amb uns delicats gravats de sinuoses branques de vinya i flors. Molts dels objectes que hi havia a les cues assenyalaven aquesta tercera porta amb expressió anhelant.

D’un en un, els que havien arribat al davant de la cua eren cridats a seure en una de les taules. Els controladors de pèrdues els feien preguntes i, tan bon punt acabava l’entrevista, el controlador de torn els segellava el bitllet i els enviava cap a una de les portes.

—Estic preocupat —va dir el Porquet de Nadal de sobte.

—Què et preocupa? —li va preguntar en Jack.

—Com ho farem perquè els controladors de pèrdues et deixin passar sense adonar-se que ets un nen de debò? —va dir el Porquet.

—L’Obrellaunes no se n’ha adonat —va apuntar en Jack.

—Però la seva tasca no era recollir informació sobre tu ni decidir on t’envien a continuació —va dir el Porquet de Nadal—. Ràpid, ens hem d’inventar alguna història. A quina fàbrica et van fer?

—No… no ho sé —va dir en Jack mentre intentava empescar-se algun nom que sonés com el d’una fàbrica, però sense èxit.

—Digues la Dingledown, de Birmingham —va dir el Porquet de Nadal—. És la meva, i a banda de porquets de drap, hi feien figures d’acció. Bé, com et dius?

—Jack.

—A veure… Les figures d’acció no es diuen Jack! Direm… direm que ets el Pyjama Boy, amb el poder del son i dels somnis.

—No vull ser el Pyjama Boy —va protestar en Jack—. Sona ridícul.

—Aleshores digues que et dius Jack i ja veuràs què passa! —va xiuxiuejar el Porquet bruscament mentre s’apropaven al principi de la cua—. A veure, com t’has perdut?

—He caigut de la butxaca d’un nen —va dir en Jack copiant el que el Porquet de Nadal havia dit abans a l’Obrellaunes.

—I on ets ara? —li va preguntar el Porquet.

—Aquí, parlant amb tu —va respondre en Jack.

El Porquet de Nadal, aclarapat, es va tapar la cara amb les peülles.

—Tindrem sort si no ens llancen directament al Perdedor. —Va abaixar les peülles i va afegir—: És la teva part vivificada, la que han arrossegat fins aquí baix, al País dels Perduts. Li has de dir al Controlador de Pèrdues on és el teu cos de plàstic, ho entens? Allà dalt al País dels Vius!

—El pla l’has ordit tu! —va dir en Jack, espantat i una mica empipat, perquè ja s’apropaven al principi de la cua—. Digue’m què he de dir, ràpid!

Però just en aquell moment, es va produir una commoció enorme darrere d’ells.





18


El presoner

Dos controladors de pèrdues —una perforadora de paper i una forquilla— arrossegaven un petit objecte tot enfangat entre dues cues amb aquells braços forts i llargaruts que, pel que semblava, els creixien a un munt d’objectes al País dels Perduts. El seu presoner estava tan llardós, que era gairebé impossible veure què era, tot i que semblava de peluix.

—Sisplau! —va cridar el presoner—. Sisplau, doneu-me un bitllet, deixeu-me quedar una hora! Sisplau, sisplau, doneu-me una oportunitat! Sisplau, potser algú em voldria…, ai…, deixeu-m’ho intentar…

Tan bon punt els controladors de pèrdues van arribar a l’altura d’en Jack i el Porquet de Nadal, el primer va veure què era el presoner: un conillet de peluix blau petitó, que semblava que hagués passat un munt de dies tirat al fang, si no setmanes. En Jack no entenia per què els controladors de pèrdues maltractaven d’aquella manera el pobre conillet. La Forquilla el burxava per forçar-lo a anar més de pressa i, cada vegada que l’animaló xisclava de dolor, la Perforadora reia obrint-se i tancant-se, de manera que deixava anar aquells petits cercles de paper com si fossin confeti. Van arrossegar el presoner més enllà de les taules dels controladors de pèrdues i van enfilar cap al que semblava una boca de claveguera metàl·lica que hi havia a terra, en la qual en Jack no havia reparat fins llavors.

—Tu pertanys al Perdedor, oh, i tant! —va dir-li la Perforadora—. I ara deixa de muntar el numeret davant de tots aquests objectes decents que tenen propietaris allà dalt!

—Per què el tracten així? —va xiuxiuejar en Jack al Porquet de Nadal, que es va limitar a brandar el cap amb posat afligit—. És perquè està brut? —va preguntar pensant en el seu estimat i galdoset Puk. I si l’havien tractat així en arribar a Descol·locats?

—Deixa’l estar, el Conillet —va dir el Porquet de Nadal, de sobte tot decidit—. Aquesta és la teva oportunitat, Jack. Arrossega’t!

—Què? —va dir en Jack.

—Arrossega’t més enllà dels controladors de pèrdues, ràpid, mentre tothom està pendent del Conillet. Ens trobarem a l’altra banda!

En aquell moment, en Jack ho va entendre: tothom estava paralitzat davant del presoner i els seus guardians, fins i tot els controladors que hi havia a les taules. En Jack es va agenollar, va deixar enrere l’anell de safir, es va esmunyir per l’espai que quedava entre dues taules i va enfilar cap a una colla d’objectes que ja havien estat distribuïts i eren davant de la porta de fusta. Aquests estaven massa interessats en el destí del presoner per adonar-se que en Jack se’ls havia afegit. Un cop dret, es va girar per veure què passava amb el Conillet en aquell moment.

—Sisplau! —cridava—. Ai, sisplau, doneu-me una oportunitat…

—No hi ha oportunitats per als objectes com tu —va grunyir la Forquilla mentre el Conillet forcejava—. Ningú et vol. A ningú li importa que t’hagis perdut. Ets excedent.

La Perforadora va arrossegar a un costat la pesada tapa de la boca de claveguera, que va deixar al descobert un forat fosc. El Conillet cridava, espantat, mentre la Forquilla l’empenyia cada vegada més a prop del forat. Finalment, l’animaló va relliscar i va caure a dins. Van sentir-ne el crit de terror que s’amortia gradualment, com si baixés per un tobogan, i llavors la Perforadora el va silenciar de cop, en tornar a posar la tapa metàl·lica de l’entrada del túnel d’una revolada.

Els dos controladors de pèrdues es van ajustar la gorra i es van allunyar saltant, amb aspecte de satisfets. De mica en mica, tots els objectes que havien presenciat la terrible escena van tornar a parlar entre ells.

Un raspall de plàstic que hi havia al costat d’en Jack va xiuxiuejar:

—Oi que ha sigut horrorós?

Tenia una aparença estranya, amb un ull a cada banda, i parlava per un forat entre les dents.

—Sí —va coincidir en Jack—, terrible.

Va pensar que un d’ells hauria d’haver intentat ajudar el Conillet en lloc de mirar com el tiraven tobogan avall. Tant de bo hagués fet alguna cosa, però, llavors, potser haurien descobert que era un nen de carn i ossos i l’haurien fet fora del País dels Perduts abans que pogués trobar el Puk.

—És terrible com tracten els excedents —va dir una pila que hi havia al costat del Raspall en veu baixa, perquè no la sentissin els controladors de pèrdues.

En aquell moment el Porquet de Nadal arribava al principi de la cua que en Jack tenia més a prop. El Controlador de Pèrdues que acabava d’enviar l’Anell de Safir a esperar a la porta daurada, el Llevataps, tenia una veu potent, de manera que en Jack va poder sentir tot el que passava entre ell i el Porquet.

—Nom? —va preguntar el Llevataps.

—Porquet de Nadal.

—On et van fabricar?

—A la fàbrica Dingledown, a Birmingham.

—Data i lloc de la vivificació?

—Aquesta tarda —va dir el Porquet de Nadal—, a la botiga de joguines Pendleton.

—I ja t’han perdut? Vaja! —va exclamar el Llevataps.

Va examinar una llarga llista que tenia al davant.

—Porquet, Porquet, Porquet, Porquet…, ah sí, ets aquí. Porquet de Nadal… Caram, tu, sembla que a ningú li agrades gaire, oi?

—Soc un substitut —es va justificar el Porquet de Nadal.

—Ah —va fer el Llevataps amb un somriure de complicitat, mentre es regirava a la cadira—. Sí. Les substitucions de vegades funcionen i de vegades no. En el teu cas, ja veig que és que no. Però, tot i això, encara ets nou de trinca, o sigui que si algú et troba, segurament en faran alguna cosa, de tu. Et duran a una botiga de segona mà, suposo. Porta de fusta.

Així doncs, el Porquet de Nadal es va afanyar a afegir-se al grup d’en Jack al costat de la porta de fusta, que just en aquell moment s’obria.





19


Els objectes equins

Una ràfega d’aire gèlid els va colpejar tan bon punt van sortir del magatzem, i en Jack va observar sorprès que el sol amb prou feines començava a pondre’s, perquè quan havien abandonat el País dels Vius era de nit. Volves de neu queien d’un cel estrany que semblava fet de fusta pintada, tot i que era, de lluny, molt més alt que qualsevol sostre del País dels Vius. En Jack hi podia veure uns quants forats de retrobament espaiats, al cel de fusta, però ni de bon tros la gran quantitat que hi havia al sostre de Descol·locats.

La terra que els envoltava era àrida i deserta: un descampat erm i pedregós que es perdia en la llunyania, on a penes creixia algun massís de cards. Entre el sòl àrid i la neu que s’arremolinava amb el vent, era el paisatge més inhòspit que en Jack havia vist mai.

Va mirar per damunt de l’espatlla cap al mur de Descol·locats i va quedar astorat en veure que la porta per la qual acabaven de sortir havia desaparegut. I aleshores va decidir que no hi havia marxa enrere, llevat que trobés el Puk. Començava a pensar que el País dels Perduts era fins i tot més estrany i complicat del que s’havia imaginat en un principi. Per exemple, què devien veure els objectes que havien sortit per les altres portes quan eren a l’altra banda? I el més important de tot: per quina porta havia sortit el Puk?

Aleshores va sentir soroll de cascos de cavalls. Tant ell com la resta del grup —que a banda del Raspall i la Pila, incloïa un petit regle de plàstic, una goma en forma d’os panda, uns cordons de sabata i un parell de bastonets xinesos— es van girar i van veure que s’apropava una colla d’objectes en forma de cavall. Hi havia ponis de plàstic, un unicorn de peluix rosa, un cavall de ceràmica i, el més voluminós de tots, un ase de vímet enorme que carregava uns cistells de fruita de plàstic a banda i banda de la sella. Encapçalava la colla un altre Controlador de Pèrdues: unes tisores de cuina que duien dues gorres negres, una en cadascun dels mànecs. Anava enfilat, amb les puntes cap avall, en un cavall de fusta amb unes rodes que grinyolaven.

—De pressa, pugeu! —va etzibar el Tisores—. No! —va afegir bruscament adreçant-se a en Jack i al Porquet de Nadal, que enfilaven cap a dos dels ponis de plàstic—. Vosaltres sou els més grans. Podeu compartir l’Ase.

De manera que en Jack i el Porquet van pujar a l’Ase, que va rebufar i els va advertir:

—Compte amb el vímet, que es pot trencar, eh?

La majoria dels altres objectes tenien molts problemes per pujar als seus cavalls. El Raspall, la Pila, el Regle i els Bastonets xinesos lliscaven cap avall una vegada i una altra, fins que el Tisores va acabar donant instruccions als Cordons de sabata perquè els lliguessin.

Tan bon punt tothom havia aconseguit muntar, va sonar una sirena eixordadora des de darrere del mur de Descol·locats.

—Oh, no! —va exclamar el Tisores, sobresaltat—. Això no és bo.

—Què vol dir? —va preguntar el Raspall, alarmat.

—Vol dir —va respondre el Tisores— que algun objecte és on no hauria de ser.

En Jack i el Porquet de Nadal van intercanviar mirades de preocupació. El nen estava segur que el Porquet devia pensar el mateix que ell: d’alguna manera, els controladors de pèrdues sabien que en Jack era allà, tot i haver evitat l’interrogatori.

—Vindrà el Perdedor? —va preguntar el Regle, tremolant.

—Potser —va contestar el Tisores—. Si un objecte ha desobeït les normes, el Perdedor voldrà capturar-lo i cruspir-se’l. Si desobeeixes les normes, et converteixes en excedent i els excedents acaben cruspits; sempre ha sigut així i sempre ho serà. És la llei.

El Tisores va clavar una mirada incisiva als objectes de dalt dels cavalls.

—A tots us han distribuït correctament, oi? —els va preguntar.

Tots van assentir i van dir que sí.

El Tisores va clavar una puntada de peu al cavall de fusta perquè es posés en marxa. Les rodes van començar a girar xerricant i tots plegats van enfilar per un camí nevat que els conduïa cap als afores de l’ermot.

—Bé, si mentiu, ho esbrinarem ben aviat —va sentenciar el Tisores amb una veu sinistra.





20


L’Ase de vímet

—Com és que encara és de dia? —va xiuxiuejar en Jack al Porquet de Nadal tan bon punt es van posar en marxa, amb l’Ase de vímet que cruixia en avançar—. Era fosc quan hem marxat de l’habitació.

—El temps és diferent al País dels Perduts —va respondre el Porquet també amb un xiuxiueig—. Diuen que una hora al País dels Vius equival a tot un dia al País dels Perduts.

Nevava intensament i ben aviat les espatlles del pijama d’en Jack estaven glaçades i ben xopes, tot i que allò el preocupava molt menys que la possibilitat que el Perdedor estigués a punt d’emergir, amenaçant, de la foscor. De tota manera, no va passar res a banda que la Pila va lliscar una mica pel poni de plàstic i els Cordons que la lligaven es van haver d’estrènyer.

Tot i que el cel tenia aquell aspecte estrany de sostre pintat, es va anar enfosquint a poc a poc a mesura que cavalcaven rodejant l’ermot. Ben aviat va fer-se de nit, però en Jack sabia que el Tisores continuava al capdavant de l’expedició, perquè sentia els xerrics de les rodes del seu cavall.

—On creus que ens porten? —va preguntar el nen al Porquet de Nadal encara xiuxiuejant.

—No ho sé —va respondre el Porquet—, però a partir d’ara haurem d’obeir ordres. Tots els objectes que he conegut m’han dit que desobeir les lleis del Perdedor és la manera més ràpida que se’t cruspeixi. Viu per allà —va afegir el Porquet assenyalant amb una de les peülles cap al vast i pedregós ermot—. Allò que veus allà és l’Ermot dels Desnonats.

—Què vol dir desnonat? —va preguntar en Jack.

—Vol dir que ja no tens cap esperança, perquè a cap humà li importa que hagis marxat —va explicar el Porquet de Nadal amb la mirada perduda en aquell paisatge inhòspit—. És on van a parar els excedents: els objectes que no són ni estimats ni volguts ni útils. I no disposen de cap mena d’aixopluc. Tan sols vagaregen per l’ermot fins que el Perdedor se’ls cruspeix.

—Bé, llavors està claríssim que el Puk no pot ser en aquestes terres —va dir en Jack—. És més estimat i volgut que res de per aquí, suposo.

—No, no pot ser per aquí —va dir el Porquet de Nadal mentre dirigia la mirada al camí de terra per on avançaven—. Si tenim sort, serà on sigui que ens dirigim. Deu ser un lloc per a les coses barates, per la fila que fa aquesta colla.

—El Puk no és barat —va saltar en Jack—. És molt valuós.

—És valuós per a tu, però els porquets no som cars —va dir el Porquet de Nadal—. Només espero que ningú trobi estrany que, de sobte, aparegui el seu germà bessó idèntic.

—Ah, no et preocupis per això —va dir en Jack—. No t’hi assembles gens, al Puk. És d’un color diferent. Li van caure els ulls i ara hi té uns botons, al seu lloc. I té les orelles guerxes i fa més bona olor.

L’Ase de vímet cruixia i es balancejava d’una banda a l’altra. La Pila va gemegar en tornar a lliscar per un costat del poni i novament els Cordons de sabates es van haver d’estrènyer.

—Què vols dir, que fa més bona olor? —va preguntar-li el Porquet de Nadal.

—No ho sé… Fa olor de Puk, això és tot.

—I jo de què faig olor? —va preguntar-li el Porquet.

—De botiga de joguines i de catifa —va contestar en Jack—. És una olor com de res.

—Ah, moltes gràcies —va dir-li el Porquet de Nadal.

Després d’allò, es va fer un silenci a penes trencat pel clip-clop de les peülles de ceràmica i les de plàstic, els cruixits de l’Ase de vímet i els grinyols de les rodes del cavall del Tisores, que finalment va cridar:

—Benvinguts a casa!

De la foscor va emergir imponent un rètol de fusta tronat on hi havia escrit amb pintura escrostonada:

BENVINGUTS

A REBUTJABLES!





Tercera part


Rebutjables





21


Rebutjables

—Oh, no! Oh, no! Quina vergonya! —va cridar el Raspall—. Som rebutjables!

—No et deus pas estar queixant, oi? —va dir el Tisores en un to amenaçador—. Perquè almenys tens un sostre per aixoplugar-te. N’hi ha molts que no tenen aquesta sort. Si prefereixes ser excedent, ho podem arreglar!

—No, no —va xiuxiuejar el Raspall, aterrit—. No prefereixo ser excedent.

—Doncs deixa de fer el ploramiques —va etzibar-li el Tisores.

La ciutat on acabaven d’entrar la conformaven unes construccions baixetes de fusta d’aspecte fràgil i fred. I uns pocs fanals il·luminaven amb una llum dèbil el carrer nevat. El Tisores va conduir el grup fins a una estaca, on va desmuntar, va lligar tota la cavalleria i va alliberar la Pila, el Raspall, el Regle i els Bastonets xinesos.

—Hola! —va exclamar alegrement una veu darrere d’ells, i, en girar-se, van veure uns binocles que sortien botant d’un edifici amb una porta de vaivé i un rètol que deia SALÓ. El Binocles duia una gorra Stetson amb una P i semblava molt més simpàtic que qualsevol dels controladors de pèrdues amb què s’havien topat fins llavors.

—M’alegro de veure-us, amics! —va cridar somrient d’orella a orella amb els coixinets del nas agitant-se com un bigoti enorme—. Soc el xèrif Binocles! Digues, Tisores, havem sentit el rumor que fa una hora s’ha disparat la sirena a Descol·locats. És cert?

—Ben cert, i tant —va dir el Tisores—. Algun objecte és on no hauria de ser.

—Per les meves frontisses! Aixòs vol dir que tindrem poblemes! —va dir el Binocles, preocupat. Llavors es va treure un drap esparracat del no-res, es va eixugar les lents i el va fer desaparèixer com per art de màgia mentre examinava el grup més detingudament—. Molt bé, portaré aquesta colla a dins i els faré la presentació. Vols fer un glop de lubricant abans d’enfilar, Tisores?

—No tinc temps —va dir el Tisores.

—Però et pots congelar si tornes en aquestes condicions tan dolentes.

—Mmm… Doncs, mira, no et diré que no —va dir el Tisores ara mirant cap al saló.

—Ah, doncs no m’ho diguis! No m’ho diguis! —va exclamar el xèrif, que es petava de riure amb la seva gracieta—. Ho capteu? Ho capteu?

Va mirar, expectant, cap a la resta de la colla, però ningú va riure. El Raspall fins i tot va somicar.

—Seguiu-me, doncs, companys! —va dir el Binocles, i els va acompanyar al saló.

El Tisores el va seguir, just darrere d’en Jack, a qui feia esgarrifar el sorollet d’aquelles puntes esmolades rascant el terra.

El saló estava il·luminat per una única llàntia titil·lant. Unes cortines de vellut arnades penjaven de les finestres i el paviment de fusta estava tot tacat. En un racó, un vell guant de jardineria tocava una melodia trista en un piano de joguina. Al sostre hi havia un altre forat de retrobament i, a sota mateix, ocupant un parell de seients, una vella carmanyola de llauna.

—Aquella d’allà al piano és la Dits —va dir el Binocles, i el guant, la Dits, va aixecar el polze i va continuar tocant aquella melodia tan trista—. I aquella d’allà, la que hi ha asseguda a sota el forat de retrobament, és la Carmi.

La Carmanyola no va dir res, però va continuar amb la mirada clavada en aquell forat fosc del sostre, com si pogués fer que un raig de llum daurada aparegués i se l’endugués de tornada al País dels Vius. A en Jack no li estranyava gens que volgués abandonar aquella estança tan llòbrega. Va donar un cop d’ull al seu voltant per veure si trobava el Puk assegut en algun d’aquells racons foscos, però res de res. Potser, va pensar, estava adormit en una d’aquelles cases tronades que havien vist en arribar. Es preguntava quan es podria escapolir a fora, quan el Binocles va dir:

—Molt bé, doncs, per què no agafem tots una cadira i ens posem còmodes?

I tots van seure. El corrent d’aire que passava per les portes de vaivé era glaçat i en Jack feia esforços sobrehumans per no tremolar. Tant de bo hagués fet el que el Porquet de Nadal li havia suggerit a la seva habitació: agafar una dessuadora i calçat, però no l’hi diria pas.

—Bé, benvinguts a Rebutjables! —va dir el xèrif—. En aquesta ciutat, no tenim gaires coses, però el que tenim ho compartim! En fi, entenc —va prosseguir mirant cap al Raspall, que somicava— que alguns de vosaltres no estigueu gaire contents de ser aquí…

—Com pot ningú estar content de ser a Rebutjables! —el va interrompre el Raspall, i tot seguit va esclatar en plors—. Vol dir que als nostres propietaris els importem un rave!

En sentir allò, els Bastonets xinesos es van vinclar una mica —les coses al País dels Perduts, a banda de tenir boca, ulls i braços, pel que semblava, es tornaven superflexibles— i la Goma de l’os panda va sospirar.

—Ep, aixòs no és cert, senyor! —va dir el Binocles amb fermesa—. Si no li importéssiu a dingú, us haurien empès pel Tobogan dels residus a Descol·locats.

—Jo em… em… pensava que era especial per a ell! —va balbucejar el Raspall entre plors ignorant el Binocles i traient-se un cabell negre d’entre les serres—. Hem estat junts du… durant mo… molts anys… Em pensava que li… im… importava!

—Au, va, amic, anima’t! —va dir el xèrif afectuosament—. Nosaltres, les coses velles i barates, ja sabem com funciona. A dingú se li trenca el cor quan desapareixem. Som fàcils de reemplaçar. Però aixòs no significa que no tinguem cap valor, no senyor! —va continuar el Binocles—. Encara hi ha esperança… I molta! Vaja, que a qualsevol de vosaltres el poden trobar en qualsevol moment!

—A mi no m’han fet servir mai —va dir la Pila, desanimada—. Qualsevol pensaria que la família em valoraria més. És Nadal, al capdavall. M’imaginava que tindria una feina per a tota la vida a dins del cotxe amb control remot nou de la nena.

—Bé, doncs ara ja ho saps, Pila! —va bramar el Raspall—. No tens cap valor per a ells! Cap de nosaltres té cap valor!

—El que necessites és una bona dormida, senyora! —li va dir el xèrif, mentre s’aixecava i convidava el Raspall a fer el mateix—. Tot ho veuràs millor després d’haver descansat. Ves cap a l’habitació número setze ara mateix. A dalt de les escales, la primera a la dreta. Au, cap a dalt, vinga, si ets tan amable.

El Raspall semblava que tenia ganes d’enfrontar-s’hi, però en aquell moment es va sentir un crit esfereïdor que venia del carrer. La Dits, el guant de jardineria, va deixar de tocar el piano en sec. El Binocles, el Tisores i fins i tot la Carmi es van tombar sobtadament en direcció a l’ermot.

—El que passa a l’ermot val més ignorar-ho —va dir el Tisores, mentre es prenia el got de lubricant a la barra—. Simplement feu el que se us diu i, si teniu sort, no esbrinareu mai la causa dels crits.





22


Reajustaments

Tan bon punt el Raspall va haver desaparegut escales amunt, el Binocles va dir:

—Dits, per què no ens toques algunes nadaletes per animar-nos una mica?

El guant de jardineria va començar a tocar A Betlem me’n vull anar, però no va servir de gaire. En Jack tenia la sensació que, igual que ell, tots els objectes continuaven capficats en aquell crit.

—Bé —van dir el Binocles a la resta de nouvinguts—, aquí les normes són molt senzilles. Simplement no sortiu dels límits de la ciutat… i mantingueu-vos animats! No ho oblideu mai: en qualsevol moment us poden trobar… o reajustar!

—Reajustar? —va repetir la Pila—. Què vol dir?

—Vol dir que el valor que teniu allà dalt ha canviat —va explicar el xèrif—. Agafem el teu cas, Pila. Ara mateix dingú es pensa que et necessita, però diguem que obren la tapa del comandament a distància del cotxe de la nena el dia de Nadal i s’adonen que, sense tu, no tenen prou piles! Llavors és quan passes a ser molt més important per a ells. Comencen a buscar-te amb més insistència i, mentre ho fan, seràs traslladada a Vila-rabiosa de l’Enyor, que és la propera ciutat, perquè has esdevingut molt més important per als teus propietaris. A Vila-rabiosa de l’Enyor tens la teva pròpia caseta, potser fins i tot amb jardí! Però si acabeu quedant-vos a Rebutjables per sempre més, companys, espero que m’ajudeu a aconseguir que aquesta sigui la ciutat més alegre i feliç del País dels Perduts!

En aquells moments, en Jack tenia la certesa que el Puk devia ser a Vila-rabiosa de l’Enyor. Havien de sortir de Rebutjables tan aviat com poguessin i enfilar cap allà.

—Apa, anem a acomodar-vos per passar la nit —va dir el Binocles—. Temo que alguns de vosaltres havreu de compartir habitació, perquè anem una mica justos d’espai, a Rebutjables…

—Ningú està tan just com jo! —va dir una veu panteixant que feia com un eco.

Tots van mirar al seu voltant per veure qui havia parlat, però no hi havia ningú, al saló.

—Ets tu, Haley? —va preguntar el Binocles, somrient en direcció a la Carmanyola, que semblava que estava tota avergonyida.

—Sí! —va respondre aquella veu panteixant, que en Jack s’havia adonat que provenia de l’interior de la Carmanyola—. No puc sortir una estoneta? Sisplau! És tan fosc aquí dins… i fa pudor de sandvitx d’ou!

—No! —va etzibar el Tisores des de la barra—. Et quedes a dins! Les coses que s’han perdut a dins de coses que s’han perdut han de continuar perdudes a dins de les coses que s’han perdut. Això és el que diu la llei!

En Jack va mirar cap al Porquet de Nadal, però no semblava que ho hagués entès gaire més que ell.

—Però s’està fatal aquí dins! —va protestar la veu.

—No serà per sempre! —va dir la Carmanyola adreçant-se a la seva panxa.

—Ha! —va exclamar el Tisores amb un somriure cruel—. No t’enganyis. Ara mateix probablement hi ha una Carmanyola nova de trinca la mar de bonica esperant la teva propietària a sota de l’arbre de Nadal. Rosa i amb unicorns a la tapa, suposo. Que potser et penses que s’escarrassarà buscant una llauna vella com tu tan bon punt tingui una cosa bonica, nova i de plàstic?

Entre llàgrimes, la Carmanyola va saltar de les dues cadires i va pujar escales amunt cap a les habitacions amb un soroll metàl·lic escandalós, mentre la veu panteixant de dins protestava:

—Au! Au! M’estàs sacsejant amunt i avall!

—Això no ha sigut gaire amable, Tisores —li va dir el Binocles en veu baixa.

—Amable? —va saltar el Tisores—. És la veritat. Els objectes han de conèixer el seu lloc. D’aquesta manera, tots plegats ens estalviem un munt de problemes.

Es va servir les darreres gotes de lubricant per sobre del cargol que li unia les dues fulles tallants, llavors van sortir irades del bar sobre aquelles puntes esmolades i es van endinsar en la tempesta de neu.

El Binocles va sospirar i va dir a cadascun dels objectes nouvinguts el número de l’habitació on dormirien. D’un en un van enfilar escales amunt, fins que només van quedar en Jack i el Porquet de Nadal.

En aquell moment, va semblar que el Binocles es fixava en ells per primera vegada.

—Normalment no ens arriben coses tan noves com tu, a Rebutjables —va dir mirant encuriosit el Porquet de Nadal—. Explica’m la teva història, Porquet.

—Ah, doncs ens hem perdut junts —va dir el Porquet de Nadal—. Tots dos hem caigut de la butxaca d’un nen.

—Vaja, quina mena de nen no tindria cura de dues joguines tan delicades com vosaltres? —va preguntar el xèrif mirant el Porquet de Nadal i després en Jack—. Perquè tu què ets, de fet? —va preguntar amb la mirada clavada al rostre del nen.

—Soc una figura d’acció —va dir en Jack—. El Pyjama Boy, amb el poder del son i dels somnis. I tinc els meus propis dibuixos animats —va afegir per donar-se importància.

—Els teus propis dibuixos, dius? —va dir el Binocles encara examinant en Jack—. Caram, caram… Un treball minuciós extraordinari. Aixins doncs, tots dos heu caigut de la butxaca del vostre poprietari?

—El nostre propietari és un marrec malcriat —va dir el Porquet de Nadal—. No li importen les seves joguines, perquè en té cinquanta mil. Per a ell, un porquet de peluix és igual que un altre porquet de peluix i una figura d’acció, igual que la següent. Fins i tot es veu que una vegada va llençar les joguines pertot arreu i les va trepitjar —va afegir mirant de reüll en Jack, que va fer cara de pomes agres.

—Mare meva, hai sentit a dir que hi ha nens aixins —va dir el Binocles amb tristesa—. En el meu temps, la canalla tenia menys joguines i les valorava més. Per aquí mai hauríem vist espècimens tan delicats com vosaltres, fa anys. Permeteu-me que us acompanyi a dalt a l’habitació —va continuar—. No us farà res compartir-la, suposo, oi? Com que ja us coneixeu…

Els va acompanyar al pis de dalt i llavors van avançar per un fosc passadís sense finestres i amb portes numerades a banda i banda. Quan van passar per la número vint-i-tres, la porta es va obrir una escletxa i la Carmanyola va mirar a fora.

—Em reajustaran? —va xiuxiuejar.

—No en fa la pinta, Carmi —va dir el Binocles—. Normalment ens informen dels reajustaments més d’hora.

La Carmanyola va sospirar i va tancar la porta.

—Pobreta —va dir el Binocles en veu baixa mentre anaven passadís avall—, li està costant adaptar-se.

—Xèrif Binocles —va dir en Jack de sobte. Havia de saber del cert que el Puk no era per allà, de manera que va ignorar la mirada d’advertència que el Porquet de Nadal li va clavar—, ha vist algun altre porquet per aquí a Rebutjables? Més o menys de la mateixa alçada que aquest, però amb botons en lloc d’ulls i les orelles guerxes.

—Un porquet amb botons en comptes d’ulls i les orelles guerxes? —va dir el Binocles mentre s’aturava en la foscor per tornar a examinar en Jack—. No, fill, no et puc dir que haigui vist cap porquet que coincideixi amb aquesta descripció.

En Jack va quedar tot decebut, però no gaire sorprès. El Binocles va empènyer la porta de l’habitació vint, que va grinyolar en obrir-se.

—Que dormiu bé, companys —els va dir.

Però va llançar a en Jack una mirada de desconfiança en tancar la porta.





23


El pla

Tan bon punt va haver marxat el Binocles, el Porquet de Nadal va renyar en Jack.

—Per què li has preguntat pel Puk?

—Perquè per això som aquí…, per trobar-lo! —va dir en Jack.

—És evident que no pot ser a Rebutjables, no? Perquè has hagut d’atreure l’atenció cap a nosaltres d’aquesta manera? I què ha sigut tot allò que tens els teus dibuixos animats? —va afegir el Porquet de Nadal, empipat.

—A veure, Pyjama Boy és un nom ridícul —es va justificar en Jack, igual d’empipat—, i hi ha d’haver un motiu pel qual una fàbrica faci una figura d’acció. Per què a algú se li acudiria fer un xaval de plàstic en pijama?

—Només espero que el Binocles no xerri al Perdedor que per aquí hi ha una figura d’acció que es comporta absolutament com un nen de carn i ossos que ha perdut el seu porquet de drap! —va dir el Porquet—. Si els controladors de pèrdues comencen a preguntar a altres joguines si han sentit mai a parlar del Pyjama Boy i dels seus dibuixos animats, ja hem begut oli. No hem de fer res més que desperti sospites mentre ordim un pla.

Com que a en Jack no se li va acudir cap bona rèplica, es va asseure al llit de matrimoni, cosa que va provocar els cruixits de les molles del matalàs, i va mirar al seu voltant. La llum d’una espelma era l’única il·luminació de l’estança, el paper de la paret queia a trossos i el forat de retrobament del sostre estava ple de teranyines. Era evident que feia molt de temps que en aquella habitació no hi havia hagut ningú. Mentrestant, el Porquet de Nadal havia anat cap a la finestra, que estava esquerdada, i tenia la mirada perduda en el carrer nevat.

En Jack estava massa preocupat pel Puk per poder dormir, de manera que, al cap d’una estona, es va aixecar i es va reunir amb el Porquet de Nadal a la finestra. En la foscor del carrer, continuava nevant copiosament; el Tisores i els cavalls havien marxat.

—Porquet de Nadal? —va dir en Jack després d’un llarg silenci.

—Mmm? —va fer el Porquet.

—Què vol dir vivificació? És com el despertar de què em vas parlar?

—Això mateix —va dir el Porquet de Nadal, encara amb la mirada clavada al fosc i nevat carrer.

—I passa quan els sentiments humans impregnen les coses?

—No és ben bé que ens n’impregnem —va dir el Porquet—. Els sentiments ens venen de dins. La vivificació és el que ens fa passar de tela, boletes de plàstic i buata o de metall, fusta i plàstic a… alguna cosa més. Un objecte pot trigar anys a estar completament vivificat, però també pot ser un procés sobtat. Això és el que m’ha passat a mi avui a la botiga de joguines. La Holly i el teu avi estaven decidint quin porquet s’endurien a casa per a tu i quan m’han triat, m’he vivificat. Llavors he començat a significar alguna cosa. La vivificació té lloc quan entenem realment per a què ens han fet.

—I per això vols pertànyer a la Holly? —li va preguntar en Jack—. Perquè et va triar?

—Sí —va dir el Porquet de Nadal després de vacil·lar una mica—. Per…

Però, en aquell moment, uns sorolls al carrer van fer que tots dos tornessin a mirar per la finestra.

—Ve algú! —va exclamar en Jack, espantat, en veure més gorres negres al final del carrer. Potser venien a la recerca de l’objecte que era on no hauria de ser?

Tres nous controladors de pèrdues —una màquina d’afaitar, un cisell i un tallaplomes— baixaven pel carrer conduint cadascun una mena de trineu o carruatge d’aspecte peculiar: una sabatilla vella tirada per un ratolí de corda, una capsa de sabates arrossegada per un gosset grenyut i un carro de fusta tirat per dos elefants: un de marbre i l’altre de llautó. Cadascun dels vehicles duia un passatger darrere del controlador que el conduïa: un bitllet d’autobús, una clau i un passaport. Mentre en Jack i el Porquet de Nadal els observaven, els vehicles es van aturar a sota del fanal que hi havia a fora del saló i el xèrif Binocles va sortir corrent tot esverat per donar-los la benvinguda.

Lentament i amb molt de compte, el Porquet de Nadal va obrir la finestra, que va grinyolar una mica. Però, per sort, els nouvinguts feien massa escàndol per sentir-ho i en Jack i el Porquet podien seguir tot el que el Binocles i els controladors de pèrdues deien.

—Hola, companys! —va cridar el Binocles—. Fa una hora que us espero!

—Ens han retingut en un punt de control nou —va dir el Tallaplomes, que duia un barret de pelfa negre—. N’estàs al cas? Sembla que per aquí teniu un objecte que no hauria de ser al País dels Perduts ni de bon tros.

—Pels meus cargols, no m’ho diguis! —va exclamar el Binocles—. Quan va ser l’última vegada que va passar això?

—No recordo que hagi passat mai —va respondre el Tallaplomes—. Has vist algun objecte actuant de manera estranya, Binocles?

—A veure… —va dir el Binocles lentament—. És curiós que m’ho preguntis… perquè tot just parlava amb un parell de joguines, que hai pensat que actuaven d’una manera una mica peculiar.

En Jack i el Porquet de Nadal van intercanviar mirades d’espant.

—Aleshores val més que contactis amb Captures ara mateix —va dir el Tallaplomes en un to sever—. El Perdedor se’t cruspirà juntament amb ells si resulta que són els objectes que no haurien de ser aquí. En fi, aquí et deixo tres ciutadans nous per a Rebutjables, directes de Vila-rabiosa de l’Enyor. Eh, vosaltres tres! —va cridar bruscament als passatgers que seien als vehicles—. Fora!

—Aviam, aviam… —va dir el Binocles mentre el bitllet d’autobús, la clau i el passaport baixaven dels vehicles i es quedaven al carrer apinyats amb posat abatut—. No hi ha cap necessitat de maltractar-los dumés perquè els han reajustat.

—Vaig amb moltes presses —va etzibar el Tallaplomes—. És la història de sempre, pel que fa a aquests tres. A tots els han reemplaçat allà dalt, per tant ja no hi ha cap problema. Però tinc una ordre de reajustament per a tres dels teus. Té…

I va passar una llista al Binocles.

—La Poki —va llegir el Binocles en veu alta—. Mmm… tenia la sensació que no seria gaire temps amb nosaltres. La Dits…, oh, no… —va dir amb tristesa—, la trobarem molt a faltar al piano. I pels meus coixinets del nas…, la Carmi també?

—Sí, tu. Resulta que la mare es va adonar que l’inhalador que havia perdut la nena és a dins —va explicar el Tallaplomes—. La criatura té asma i la mare té interès a trobar la Carmanyola ara mateix.

En Jack, de sobte, va agafar el Porquet de Nadal d’aquell braç tovet que tenia.

—Què? —va xiuxiuejar el Porquet.

—Ens podríem amagar a dins de la Carmanyola i anar fins a la propera ciutat!

—Però, i si obren la Carmanyola al control? —va dir el Porquet de Nadal.

—Uf… No ho sé… —va admetre en Jack, esfereït només de pensar-hi—, però i si el Binocles ens denuncia a Captures?

El Porquet de Nadal va rumiar uns segons, arrufant el morro, i llavors va dir:

—D’acord… però deixa’m parlar a mi, i res de mencionar que tens uns dibuixos animats! Ah, i arreplega la manta del llit —va afegir—, allà a fora fa molt fred. Ja t’ho vaig dir, hauries d’haver agafat alguna cosa que t’abrigués més.

—Estic bé —va etzibar en Jack, però quan el Porquet es va girar, va agafar d’estranquis la manta del llit i el va seguir.





24


La Carmanyola

En Jack i el Porquet de Nadal, que s’aguantava la panxa per amortir el so de les boletes de plàstic, van sortir de l’habitació sigil·losament i van tornar a recórrer aquell passadís tenebrós fins a arribar a la porta número vint-i-tres. En Jack hi va picar fluixet i la vella carmanyola de llautó la va obrir.

—Et fa res si entrem? —li va preguntar el Porquet.

—Gens ni mica —va replicar la Carmanyola educadament, tot i que semblava sorpresa.

L’habitació de la Carmanyola era força fosca i tronada, igual que la que acabaven de deixar, però fins i tot més petita. Donava a la part del darrere del saló, a l’altra banda de totes aquelles casetes de fusta baixes de Rebutjables. Darrere de la finestra continuava nevant amb força.

—Bones notícies! —va dir el Porquet de Nadal a la Carmanyola—. Acaben d’arribar els controladors de pèrdues i, si pots demostrar que tens un inhalador a dins, se t’enduran de Rebutjables!

—Bé, per descomptat que ho puc demostrar! —va cridar la Carmanyola tota contenta mentre obria la tapa.

I, efectivament, a dins hi havia un inhalador amb posat abatut que va dir panteixant:

—Si soc el motiu pel qual ens reajusten, per què no puc…

Però no va poder acabar la frase, perquè el Porquet de Nadal va saltar a dins de la Carmanyola al seu costat i li va tapar la boca amb les peülles. En Jack també s’hi va entaforar. S’hi estava molt estret, allà a dins, i feia pudor de sandvitx d’ou.

—Això és de molt mala educació! —va protestar la Carmanyola, horroritzada, per sobre d’ells—. No us podeu colar aquí dins sense una invitació!

—Muts i a la gàbia! —va dir el Porquet de Nadal, enfurismat—. O els direm a aquells que ens has ofert portar-nos d’amagat fins a la propera ciutat i t’enviaran a l’ermot per ajudar excedents!

—Sortiu! Sortiu! —va cridar la Carmanyola saltant amunt i avall per mirar de fer-los fora, però en Jack i el Porquet s’hi van aferrar amb força—. Els diré que m’heu saltat a dins i que heu intentat que us traslladi clandestinament!

—Serà la teva paraula contra la nostra! —va dir el Porquet—. I et diré més: si no ens ajudes, el meu amic, la figura d’acció, et trencarà l’Inhalador, i si l’Inhalador està trencat mai et reajustaran! El Pyjama Boy té uns dits increïbles, saps? Ideals per trencar coses!

Malgrat que tota la idea d’entaforar-se dins la Carmanyola havia sigut d’en Jack, en aquells moments se sentia tan espantat com culpable. No podia evitar que li fes pena la Carmanyola i ni de broma volia trencar l’Inhalador. També estava horroritzat per la crueltat amb què el Porquet de Nadal tractava aquells pobres objectes, però abans que en pogués dir res, van trucar a la porta.

—Carmi? —va dir la veu del Binocles des del passadís.

D’una revolada, la Carmanyola va tancar la tapa i va deixar en Jack i el Porquet enxubats en la foscor amb l’Inhalador.

—Sí? —va replicar la Carmanyola amb veu tremolosa.

—Bones notícies! Et reajusten!

—Oh —va dir la veu amortida de la Carmanyola—. Eeemm… Fantàstic.

—Estàs bé, bonica? No sembles gaire contenta.

—No… sí, sí. Només… només és que et trobaré a faltar, Binocles.

—Ai caram… —va dir el xèrif tot commogut—. Aixòs sí que és bonic! Però val més que t’afanyis! L’Equip de Reajustaments va tard!

Per sort, la tapa de la Carmanyola estava un pèl deformada i, per una escletxa, deixava passar prou aire perquè en Jack respirés, a banda d’un raget de llum. Atapeïts a dins de la fosca llauna, en Jack i el Porquet de Nadal van notar com la Carmanyola botava escales avall fins al saló.

El cul de llautó de la Carmi feia tant de xivarri quan picava al paviment de fusta, que en Jack va trobar prudent xiuxiuejar alguna cosa al Porquet de Nadal, que encara tapava la boca de l’Inhalador amb les peülles.

—No calia que l’amenacessis d’aquesta manera!

—Tu vols trobar el Puk o no?

—És clar que sí —va dir en Jack—, però has sigut molt cruel!

—Diu el nen que va intentar arrencar-me el cap —va deixar anar el Porquet.

—Para de retreure-m’ho! Et vaig dir que em sabia greu!

La Carmanyola va continuar botant i en Jack va saber que havien arribat al carrer quan va sentir la veu del Tallaplomes força a prop.

—A veure, Carmanyola, tu vas al meu carro, perquè ets la que fa més embalum. Ei, cisell… ajuda-la a pujar!

—No, no, ja puc jo sola! —va saltar la Carmanyola, espantada.

En Jack va pensar que no volia que cap dels controladors de pèrdues s’adonés que pesava tant, quan se suposava que només duia un inhalador a dins. Va fer uns quants saltets i finalment va aconseguir aterrar a dins del carro de fusta amb un so metàl·lic sord.

—Perdoneu que arribi tard! —va dir una nova veu—. Estic tan content de marxar…! No és que no hagis sigut agradable, Binocles, ben al contrari, però no trobaré gens a faltar compartir habitació amb el Mocadoret, que no s’ha rentat des que és aquí.

—Pobre paio —va dir el xèrif amb tristesa—. Ha tirat la tovallola. Alguns dels objectes ho fan, quan passen els anys i no els troben. Bé, bona sort, Poki! A reveure, Dits! Adeu-siau, Carmi! Us trobarem a faltar!

—Fins aviat, Binocles! —va cridar el Tallaplomes—. Assegura’t de contactar amb Captures ara mateix per allò d’aquell parell!

El carro de fusta va arrencar. En Jack sentia les passes dels dos pesats elefants aixafant la neu, el brunzit del ratolí de corda i l’ocasional lladruc del gos grenyut.

—Ara et deixaré anar —va dir el Porquet de Nadal a l’Inhalador—. Però si crides o ens delates, ens assegurarem que et llancin a l’ermot amb nosaltres!

L’Inhalador va fer un petit puf que, pel que semblava, era la seva manera de dir que hi estava d’acord i el Porquet el va deixar anar. Va respirar fondo i llavors va xiuxiuejar panteixant:

—Tots dos sou molt maleducats i desagradables, però també està bé veure alguna cosa més a banda de l’interior d’aquesta llauna, o sigui que hola i benvinguts.

Els tres vehicles van avançar durant el que se’ls va fer almenys una hora i en Jack començava a estar tip d’aquella catipén de sandvitx d’ou, quan van sentir una veu que venia de més endavant.

—ALTO!

El carro de fusta es va aturar lentament. En Jack i el Porquet de Nadal es van mirar i el primer va veure per l’expressió dels ullets de plàstic negres del segon que també estava espantat.

—Documentació! —va ordenar una veu aspra.

Van sentir soroll de regirar papers.

—Una carta de Pokémon, la Poki; el propietari s’ha adonat que podria ser valuosa, correcte —va dir la veu desagradable—. Un guant de jardineria, la Dits; el propietari no en troba de nous que siguin tan còmodes, correcte. Una carmanyola, la Carmi; la propietària ha recordat que a dins hi havia un inhalador.

Alguna cosa va picar amb força en un dels costats de la Carmanyola, que va deixar anar un crit de dolor.

—Ets aquí, Inhalador? —va rugir la veu.

—Sí —va respondre l’Inhalador.

—Correcte —va dir la veu cruel—. Molt bé, podeu continuar. Però estigues a l’aguait, Tallaplomes. Estem en alerta màxima. Suposo que ja t’ha arribat que per aquí hi ha alguna cosa que no hi hauria de ser, oi?

—Sí. En tenim alguna descripció ja? —va preguntar el Tallaplomes.

—Encara no —va respondre la veu aspra—. Però en ma vida he vist el Perdedor tan emprenyat.

—L’has vist? —va dir el Tallaplomes, tot nerviós.

—Oh, i tant —va replicar la veu—. I m’ha dit: «La nit dels miracles i les causes perdudes no durarà sempre. Tan bon punt s’hagi acabat, cosa trobada, cosa custodiada».

—Què vol dir això? —va preguntar el Tallaplomes.

—No ho sé ben bé —va grunyir la veu cruel—. Simplement estigues alerta de qualsevol objecte que actuï de manera estranya.

I amb això, el carro de fusta va tornar a arrencar.

—M’ha abonyegat —es va queixar la Carmi al Tallaplomes.

—Bé, el Martell és així —va dir el Tallaplomes—. Si té l’ocasió de colpejar, no s’hi mira gaire. —I aleshores va alçar la veu per dirigir-se a tots tres passatgers—. Aviam, colla, val més que us poseu còmodes i dormiu, si podeu. Encara ens queda una bona tirada.

En aquell moment el carro va començar a avançar costa amunt. En Jack, que va anar a parar al fons de la Carmanyola, va aconseguir arraulir-se en un racó embolcallat en aquella manta que s’havia endut de Rebutjables, amb la cara contra el capet flonjo del Porquet de Nadal. No era ni de bon tros com arraulir-se amb el Puk, però sí molt millor que jeure contra aquella paret freda de llautó.





Quarta part


Vila-rabiosa de l’Enyor





25


Vila-rabiosa de l’Enyor

En Jack es va despertar sobresaltat. Alguna cosa tova el pressionava i, al cap d’un moment, es va adonar que tornava a ser la peülleta del Porquet de Nadal. Un raig de llum resplendent entrava per aquella escletxa de la tapa de la Carmi. L’Inhalador encara dormia com una soca i feia sorollets sibilants.

—Ha arribat l’hora de sortir! —va xiuxiuejar el Porquet de Nadal a cau d’orella d’en Jack—. El Tallaplomes acaba de dir que estem a punt d’arribar a Vila-rabiosa de l’Enyor! Sortirem de la Carmi d’amagatotis i llavors saltarem per la part del darrere del carro.

—I si ens enxampen?

—Bé, aleshores haurem de córrer tant com puguem. Preparat?

—D’acord —va xiuxiuejar en Jack, molt espantat.

—Carmi? —va dir el Porquet de Nadal picant-li al costat—. Estàs desperta?

—Sí —va contestar també amb un xiuxiueig.

—Deixa’ns sortir, sisplau, i no te n’oblidis: si dius a algú que ens has vist, els direm que ens has ajudat!

La tapa de la Carmi es va obrir amb un clic. Aguantant-se la panxa perquè no els delatés el so de les boletes de plàstic, el Porquet de Nadal va sortir de la carmanyola a la resplendent llum del sol seguit d’en Jack, i van deixar l’Inhalador roncant.

Per sort, el carro de fusta era l’últim del comboi i, com que el Tallaplomes, que era el que conduïa, els donava l’esquena, ningú els va veure sortir de la llauna.

—Ja sé que no ens volies ajudar, però gràcies de totes maneres, Carmi! —va xiuxiuejar el Porquet de Nadal, i llavors li va donar uns copets afectuosos a la tapa.

—Heu sigut uns maleducats —va replicar la Carmanyola també amb un xiuxiueig—, però espero que el Perdedor no us enxampi. Bona sort!

Lentament i amb cautela, en Jack i el Porquet de Nadal van saltar per la part del darrere del carro de fusta, es van deixar caure sobre aquella capa de neu pols i llavors van córrer a amagar-se darrere d’un grup d’avets que hi havia a la vora del camí.

Mirant al seu voltant, en Jack va veure que el carro els havia portat a dalt d’una muntanya des d’on albiraven la immensitat de l’Ermot dels Desnonats. Rebutjables ja no era visible, i en Jack tampoc no veia res que es mogués per l’ermot. Va suposar que el Perdedor es devia haver cruspit els objectes de la darrera tongada, llevat que els pobres estiguessin amagats en algun massís de cards.

Quan es va girar per mirar els tres carruatges, els va veure perdre’s dins de la ciutat, que estava pràcticament penjada al cim de la muntanya. A prop del seu amagatall, hi havia un rètol que brillava sota la llum del sol, on s’hi llegien unes paraules escrites amb pintura relluent:

BENVINGUTS A VILA-RABIOSA DE L’ENYOR

—Esperarem fins que els perdem de vista —va dir el Porquet de Nadal—. Llavors entrarem a la ciutat d’amagat i mirarem de trobar alguna joguina que pugui conèixer el Puk…

Tan bon punt els carruatges havien desaparegut, van córrer caminet amunt fins a Vila-rabiosa de l’Enyor.

Aquella ciutat no s’assemblava gens ni mica a Rebutjables. Tot era net i estava molt ben cuidat. Les casetes nevades eren tan acollidores, polides i boniques que semblaven fetes de pa de gingebre. Havien retirat la neu de la calçada i tot de llumets resplendien en els avets.

Malgrat que estava mort de fred i tremolava dins del pijama, en Jack es va animar. Es podia imaginar perfectament el Puk vivint en alguna d’aquelles casetes tan boniques. Semblava perfectament un lloc on podien enviar les coses que eren estimades.

—Provem per aquí —va dir el Porquet de Nadal mentre assenyalava un carreró.

Realment era la ciutat més bonica que en Jack havia vist mai. A través de les finestres nevades de les cases, va veure llars de foc crepitants i rellotges de cucut, catifes flonges i butaques confortables. Els objectes amb què es van creuar —una corbata d’uniforme escolar i uns quants llibres d’exercicis, una ploma estilogràfica i un botó vell— semblaven molt més feliços que els de Rebutjables. En Jack estava segur que aquells objectes devien ser molt valorats allà dalt al País dels Vius, per haver-los enviat a un lloc tan bonic i acollidor, tot i que, de moment, no hi havia vist cap joguina.

Finalment va veure un cavall d’escacs negre que parlava amb una agenda d’aspecte antiquat amb la coberta decorada amb roses.

—Preguntem al Cavall d’escacs si ha vist el Puk! —va dir en Jack al Porquet de Nadal.

—Mmm… —va fer el Porquet—. No ho veig clar. Un cavall d’escacs no és ben bé una joguina.

—Però, que hàgim vist fins ara, és el que més se li acosta.

—Molt bé, d’acord —va claudicar el Porquet de Nadal—. Però no…

—… mencionis que tens uns dibuixos animats, ja ho sé! Ja ho sé! —va rematar en Jack.

Aleshores es van ficar en un portal per esperar que el Cavall d’escacs i la Llibreta d’adreces acabessin la conversa.

—… d’aquí cinc minuts, senyor Cavall, d’acord? —deia la Llibreta d’adreces amb una veu que ressonava carrer avall—. Molt malament, senyor Cavall, no deixaré que se’n perdi una altra! Començarem a la plaça major i no acceptaré un no per resposta! El recorregut acabarà a l’ajuntament, on l’alcalde ha tingut la gentilesa d’accedir a fer-nos una visita guiada! Cinc minuts, senyor Cavall! No se n’oblidi o em disgustaré molt!

I rient alegrement, l’agenda va marxar corrent deixant enrere el Cavall d’escacs. Tan bon punt havia desaparegut, la peça va començar a saltar en la direcció oposada, però a tal velocitat que en Jack i el Porquet de Nadal van haver de córrer per atrapar-lo.

—Perdoni —el va cridar en Jack.

—Sí? —va dir el Cavall d’escacs entre esbufecs mentre s’aturava en sec. La seva part superior tenia forma de cap de cavall.

—Ha vist un porquet de drap? —va preguntar-li en Jack—. Fa la mateixa mida que aquest porc, però és grisós, té les orelles guerxes i uns botons als ulls.

—No, no he vist cap porc així. No hi ha gaires joguines aquí a Vila-rabiosa de l’Enyor —va dir el Cavall d’escacs—. I ara, si em disculpeu, intento escapolir-me d’una altra de les visitetes turístiques de la Breta.

I amb aquelles paraules va deixar anar un petit renill i va marxar saltant fins a desaparèixer dins d’una d’aquelles casetes nevades amb un bon cop de porta.





26


La Breta, la Llibreta d’adreces

En Jack va quedar molt decebut en sentir que a Vila-rabiosa de l’Enyor no hi havia gaires joguines. On devien haver enviat el Puk, doncs? Però, abans que ho poguessin comentar amb el Porquet de Nadal, un xiulet eixordador els va sobresaltar. A en Jack li va fer por que no fos alguna mena d’alarma per dir als ciutadans de Vila-rabiosa de l’Enyor que per allà hi havia alguna cosa que no hi hauria de ser. De totes maneres, el xiulet va anar seguit de l’inconfusible so d’un tren de vapor que s’acostava.

—Interessant —va observar el Porquet arrufant el morro—. D’on deu venir aquest tren? Donem-hi un cop d’ull.

En Jack i el Porquet de Nadal van arrencar a córrer en direcció als sorolls del tren i van ser a temps de veure’l arribar a una petita estació que hi havia al centre de la ciutat. El tren era de color blau marí intens i daurat, i tan bon punt es va aturar enmig d’un núvol de vapor, les portes es van obrir i diversos objectes, entre els quals un rellotge d’or, una tassa de plata i una medalla de bronze que penjava d’una cinta esfilagarsada, en van baixar rodolant.

—Guaita-la, és ella una altra vegada —va dir el Porquet de Nadal assenyalant amb la peülla—. Aquella llibreta d’adreces.

Efectivament, allà era amb la coberta estampada de roses, espantant el vapor del tren amb el sonor vaivé de les seves pàgines cal·ligrafiades.

Va parlar a plens pulmons, com havia fet abans.

—Quina alegria veure-us a tots! Sou afortunats, perquè arribeu just a temps de fer una de les famoses visites guiades de la Breta! Una manera estupendíssima de descobrir-ho tot sobre Vila-rabiosa de l’Enyor! Seguiu-me, seguiu-me, au, feu el favor!

En Jack es va adonar que els objectes nouvinguts es pensaven que havien de fer el que deia la Breta tant sí com no, tot i que no duia cap gorra d’aquelles dels controladors de pèrdues, de manera que tothom la va seguir sense piular.

—Em sembla que també l’hauríem de seguir —va dir el Porquet de Nadal— per mirar d’esbrinar d’on venia aquest tren… Però anem amb compte, perquè no sé què té aquesta llibreta que em fa mala espina.

O sigui que van seguir la Breta i els nouvinguts que acabaven de baixar del tren fins a una placeta, on uns quants objectes més esperaven que comencés la visita guiada. En Jack va veure la carta de Pokémon, la Dits i la Carmi entre ells, la mar d’animats ara que havien vist aquella petita ciutat tan bonica on havien anat a parar.

—Permeteu-me que em presenti —va cridar la Breta mentre es plantava davant d’aquella colla amb una remor de fulls—. El meu nom complet és Llibreta d’adreces, però em podeu dir Breta! Com a resident de Vila-rabiosa de l’Enyor des de fa molt de temps i amiga íntima del nostre estimat alcalde, m’agrada organitzar aquestes visitetes per ajudar que tothom se senti com a casa! Seguiu-me, sisplau, i si teniu alguna pregunta, no dubteu a fer-me-la!

Va enfilar tota decidida per un nou carrer i tothom la va seguir. En Jack i el Porquet de Nadal es van trobar caminant al costat del Rellotge d’or que acabaven de veure baixar del tren.

—Acabeu d’arribar? —els va preguntar el Rellotge mentre avançava amb dificultat.

—Sí —va contestar el Porquet de Nadal.

—No us he vist al tren.

—No —va replicar el Porquet—. Ens han reajustat des de Rebutjables.

—Ah —va fer el Rellotge—. Això ho explicaria tot.

En Jack es va adonar que el Rellotge tenia unes paraules gravades a la part del darrere: «Per al Bob. T’estima, Beth».

—M’estàs mirant la inscripció? —va preguntar el Rellotge a en Jack.

—Emm… sí —va respondre en Jack, esperant que no fos de mala educació mirar-li la inscripció a un objecte.

—Uf… —va sospirar el Rellotge—. Bé, la Betty i en Bob ja no s’estimen, això és el que sé. Tan bon punt em van dir que em reajustaven, vaig pensar: «Han trencat». Soc d’or massís, jo, i en Bob es va disgustar molt quan em va perdre per primera vegada. Però alguna cosa deu haver canviat allà dalt. És evident que en Bob no em troba a faltar tant com al principi o, si no, no m’haurien fet marxar de…

—Silenci allà al darrere! —va cridar la Breta—, o no traureu el màxim profit de la meva visita! Bé, ara mateix estem passant pel costat d’una casa força bonica, una de les millors de la ciutat, i per casualitat és la meva! —va dir amb unes rialles—. I aquí a l’esquerra, tenim la residència d’un punt de llibre xapat de plata. És tan important tenir veïns distingits i cultes! L’inquilí anterior era una agenda escolar vella i llardosa! —va afegir amb un calfred—. Quina mala impressió feia als nouvinguts, veure-la arribar! I ara, per a aquells de vosaltres que veniu directament de Descol·locats —va continuar la Breta mentre els feia girar la cantonada—, us hauria d’explicar que hi ha dues ciutats al País dels Perduts: Rebutjables i Vila-rabiosa de l’Enyor!

Les busques de la cara del Rellotge es van arrufar en sentir aquelles paraules, cosa que li atorgava una expressió de perplexitat.

—No, senyora —va cridar a la Breta des del darrere del grup—, em sembla que no està ben informada. La medalla, la tassa i jo mateix hem vingut des de…

—Només hi ha dues ciutats al País dels Perduts! —va tornar a cridar la Breta frenant en sec i girant-se cap als visitants, que es van aturar tan de sobte, que alguns van topar entre ells, i la tassa de plata va perdre l’equilibri i va bolcar, per la qual cosa un parell de mitenes de pell, uns guants d’aquells sense dits, la van haver d’ajudar a aixecar-se.

—Dues ciutats! —va repetir la Breta fulminant-los a tots amb la mirada—. Una per a les coses bones i una altra per a les dolentes! Rebutjables és per als objectes sense valor, els que són fàcils de substituir, la pèrdua dels quals és gairebé imperceptible al País dels Vius! Però Vila-rabiosa de l’Enyor és per a les coses especials. Cadascun dels objectes que hi ha en aquesta ciutat vam suposar un daltabaix per als nostres propietaris quan ens vam perdre. Ens valoren. Som importants. Jo mateixa, per exemple —va continuar—, vaig passar quinze anys sencers a mans d’una senyora d’allà dalt! A dins meu, va escriure tots els noms, telèfons i adreces de la família i els amics. Jo era l’únic lloc on desava tota aquesta informació tan valuosa!

La Breta va passar les pàgines d’una revolada i tothom va veure la densa escriptura de traç prim i insegur de l’anciana.

—Imagineu-vos com ho va passar de malament quan em va extraviar.

Però, en lloc de tenir un posat trist, la Breta va esclafir a riure sense control.

—Seguríssim que el Puk no és aquí —va xiuxiuejar en Jack al Porquet de Nadal—. No, si aquest és un lloc per a coses que s’alegren d’haver posat tristos els seus propietaris.

De sobte, una veu greu va parlar a l’orella d’en Jack, que va fer un bot de l’ensurt.

—Benvolgut minyó, et vull demanar una cosa concreta:

si us plau, no ens vulguis jutjar per la insuportable Breta.

En Jack va mirar al seu voltant. Un llardós full de paper amb ulls i boca gargotejats a la part de dalt s’havia afegit a la visita guiada.

Tan bon punt es van tornar a posar en marxa, en Jack va preguntar al paper:

—Qui ets?

—Em dic Poesia. Veieu totes aquestes línies?

Es va desplegar lleugerament per ensenyar-los les paraules que li havien gargotejat.

—Doncs, com que soc un vers, només parlo fent rimes.

—Ah —va fer en Jack—. Acabes d’arribar, també?

—No, ja fa molt de temps que corro per aquí,

però avui a la visita m’he volgut afegir.

Tot i que un preu ben alt em tocarà pagar,

perquè aquesta Breta més no em pot odiar.

—I per què t’odia? —va preguntar-li en Jack.

—Perquè és summament cruel i deshonesta,

i com que ho dic, sovint em pica la cresta.

I, efectivament, en aquell precís instant, la Breta, que s’havia aturat a fora d’un edifici amb una torreta coronada amb un rellotge i una porta de dos batents de fusta polida, es va girar per parlar novament amb el grup i, de sobte, va veure la Poesia amagada per allà darrere.

—Poesia! —va cridar—. Marxa immediatament, estimada. L’alcalde em va dir que ja no tens permís per assistir a les meves visites guiades!

—Oh, disculpa’m, Breta, me n’havia oblidat! —va exclamar la Poesia, somrient a en Jack—. Siau i moltes gràcies per l’amabilitat!

La Poesia es va allunyar i, tornant a dibuixar un immens somriure en aquella cara florejada, la Breta va dir:

—Un petit consell per als nouvinguts: hauríeu d’evitar la Poesia; és boja, bastant boja, i viu amb algú que encara ho és més! He intentat que els reajustessin a tots dos cap a Rebutjables, però fins ara no me n’he sortit. En fi, vaig a trucar a la porta de l’ajuntament i, si estem de sort, l’estimat alcalde ens ensenyarà…

Però, abans que la Breta pogués trucar-hi, un ratllador de formatge quadrat va sortir disparat per la porta de dos batents, i gairebé va fer caure la Llibreta. Duia un elegant barret negre d’alcalde i el seguien una colla de controladors de pèrdues que semblaven lleugerament diferents dels habituals. Tots anaven amb passamuntanyes negres amb la típica insígnia de la P al front i, malgrat que duien la cara tapada, era fàcil intuir de quina mena d’objectes es tractava. L’un era una lupa, l’altre, una xarxa, i el tercer, una bota de tatxes enorme.

—Oh, no! —va xiuxiuejar el Porquet de Nadal—. És la Brigada de Captures!

—Tenim problemes! —va rugir l’alcalde mentre brandava un paper—. Els rumors s’han confirmat! Per aquí hi ha objectes que no hi haurien de ser! I n’acabo de rebre la descripció: un porquet de drap i una figura d’acció en pijama!





27


L’alcalde, el Ratllador de formatge

Tan bon punt l’alcalde va acabar de pronunciar la paraula pijama, el Porquet de Nadal va estirar en Jack del braç cap a un carreró lateral. Com que no hi havia cap lloc més on amagar-se, el Porquet va destapar d’una revolada una relluent paperera platejada amb l’escut d’armes de l’alcalde i tots dos van saltar-hi a dins i la van tornar a tapar. En Jack estava tan espantat, que va trigar una mica a adonar-se de com estava de neta aquella paperera buida; pel que semblava, a Vila-rabiosa de l’Enyor fins i tot l’interior de les papereres es netejava amb regularitat.

—Silenci, silenci! —van sentir que cridava l’alcalde, perquè la multitud havia començat a vociferar després del seu anunci. Quan tothom va callar, l’alcalde va dir—: A veure, escolteu-me, aquell porc i la figura d’acció estan infringint la llei i, quan s’infringeix la llei, el Perdedor té l’excusa perfecta per tornar-la a infringir! Avui precisament fa deu anys que el Perdedor va irrompre a Vila-rabiosa de l’Enyor, clavant puntades de peu a les façanes de les cases i aixecant-ne les teulades, i això no tornarà a passar, almenys no sota la meva vigilància!

—Per… per què va venir la darrera vegada? —va preguntar una veu esfereïda que en Jack va reconèixer com la de la Carmi.

—Perquè la darrera alcaldessa va infringir la llei! —va cridar el Ratllador de formatge—. L’alcaldessa Tisores Dentades, es deia! Li feien pena els excedents i va deixar que alguns s’escapessin d’estranquis de l’ermot per amagar-se a les nostres golfes! El Perdedor es va assabentar del que portava entre mans i va córrer cap a la ciutat i ens va destrossar les cases! Va arreplegar tots els excedents i se’ls va cruspir, juntament amb altres objectes que no havien fet res de dolent. I per acabar-ho d’adobar, va agafar la Tisores Dentades i se la va endur cap al seu cau entre els crits de la pobra, a qui no hem tornat a veure mai més! Va ser quan em van fer alcalde —va cridar el Ratllador de formatge—, i des de llavors s’ha respectat la llei! Una vegada a la setmana, els controladors de pèrdues i jo mateix duem a terme una exhaustiva recerca en aquesta ciutat per assegurar-nos que no hi ha cap objecte que no hi hauria de ser! Molt bé, doncs, tothom directe cap a casa; no us entretingueu! La Breta us dirà, als nouvinguts, on és casa vostra i us hi heu de tancar fins que us diguem que en podeu sortir lliurement!

En Jack i el Porquet de Nadal van continuar enxubats dins la paperera, sentint com tothom es dispersava.

—I si el Rellotge d’or els diu que ens ha vist? —va xiuxiuejar en Jack—. O la Poesia? O la Carmi?

—Aleshores hem begut oli —va dir el Porquet de Nadal també amb un xiuxiueig—. Però tots tres semblaven força bona gent. Esperem que no ens delatin.

Al cap d’uns minuts, la fressa de passes de la multitud que enfilava cap a casa es va anar allunyant i només se sentien les veus de l’alcalde i dels membres de la Brigada de Captures.

—No seran tan pallussos de plantar-se directament al centre de la ciutat —va dir l’alcalde amb seguretat—. Proposo que ens dispersem i treballem de fora cap a dins.

Els de la Brigada de Captures hi van estar d’acord, de manera que en Jack i el Porquet de Nadal els van sentir que marxaven cridant altres controladors de pèrdues perquè els anessin a ajudar en la recerca. El més sorollós de tots era la bota de tatxes, que produïa un amenaçador cop metàl·lic a cada passa que feia.

—Aquella bota es diu Triturador —va xiuxiuejar el Porquet de Nadal a l’orella d’en Jack—. Un dels teus mitjons me’n va parlar. És un dels controladors preferits del Perdedor. Té permís per matxucar els objectes que captura. I després d’això, si els troba algú, estan massa destrossats per servir per a res.

En Jack va pensar que tant de bo el Porquet de Nadal no n’hi hagués dit res, d’allò.

—Has sentit el que deia el Rellotge abans que la Breta l’aturés? —va continuar el Porquet.

—Sí —va assentir en Jack—. Que venia d’una tercera ciutat.

—Cosa que té sentit —va dir el Porquet de Nadal—, perquè…

—Hi havia tres portes a Descol·locats!

—Justa la fusta! —va exclamar el Porquet.

—O sigui que el Puk deu ser a la darrera ciutat! —va aventurar en Jack.

—Sí, segurament —va dir el Porquet de Nadal—. Saps què? Crec que la nostra millor opció és mirar d’esmunyir-nos dins d’aquell tren, amagar-nos-hi i deixar que ens porti fins a l’altra ciutat. Però esperarem que es faci fosc. Si sortíssim ara, no tindríem cap possibilitat.

Així doncs, van esperar que es fes de nit.

Finalment, quan els va semblar que ja era prou fosc, van intentar sortir de la paperera, però, després de tanta estona, havien quedat entortolligats i no hi havia manera de separar-se. Després de fer una mica de contorsionisme, en Jack va aconseguir alliberar-se i grimpar fins a dalt de la paperera, i llavors va haver d’estirar el Porquet de les peülles amb totes les seves forces, fins que van acabar caient tots dos a sobre d’una pila de neu, el Porquet de Nadal damunt d’en Jack.

—Gràcies —va dir el Porquet panteixant—. Em sap greu. Les boletes havien agafat la forma de la paperera i m’he quedat encallat.

—No passa res —va dir en Jack, que tornava a estar tot xop i glaçat.

Es va aixecar, es va espolsar la neu i van enfilar sigil·losament en direcció a l’estació, assegurant-se de no apartar-se de les ombres.

A penes havien recorregut un petit tram, que van sentir la veu de l’alcalde que retrunyia per uns megàfons a cada cantonada:

—Atenció a tots els objectes! Atenció a tots els objectes! Creiem que aquest parell d’excedents, el porc i la figura d’acció, s’han desplaçat al centre de la ciutat emparats per la foscor! Passeu el forrellat a les portes! Tanqueu els porticons de les finestres! Si algú ajuda els excedents, serà entregat al Perdedor!

Allà on miraven en Jack i el Porquet de Nadal, aquells puntets de llum resplendent de les finestres encortinades desapareixien darrere dels porticons, i també van sentir els sorolls metàl·lics de centenars de forrellats que es tancaven. Després que l’alcalde repetís el seu avís una segona vegada, un silenci sepulcral es va estendre per la ciutat de Vila-rabiosa de l’Enyor. De sobte, els objectes que hi vivien semblaven massa espantats fins i tot per parlar dins de les cases.

A mesura que s’apropaven cautelosament a l’estació, la respiració d’en Jack deixava un núvol de baf en l’aire gèlid. Tremolant, es va adonar que s’havia deixat la manta a la paperera de l’alcalde, però, en aquell moment, l’únic que li importava era abandonar Vila-rabiosa de l’Enyor, que havia deixat de semblar-li un lloc acollidor i agradable.

Ja veien l’estació a l’altra banda del carrer, quan van sentir una veu ronca que venia de més amunt. El Porquet de Nadal va estirar en Jack a dins d’una entrada fosca, i el nen va aguantar la respiració perquè no els delatés el baf.

—Vosaltres quatre, seguiu la Lupa cap a la zona oest. I vosaltres, aneu amb la Xarxa i busqueu per la zona est. La resta, amb mi.

En Jack va sentir els controladors de pèrdues que sortien en diferents direccions i, novament, el soroll més eixordador era el trepig potent d’aquella bota de tatxes gegantina que es deia Triturador.

Quan el darrer dels sorolls es va haver apagat, en Jack i el Porquet de Nadal van sortir del seu amagatall i van enfilar cap a l’estació.

Però les esperances d’en Jack es van fer miques: el tren de joguina ja havia marxat.

—Oh, no! I ara què? —va xiuxiuejar entre les dents que li petaven.

—Ara —va dir una veu greu amenaçadora just darrere d’ells— ha arribat l’hora de matxucar-vos.





28


El Triturador

En Jack i el Porquet de Nadal es van girar de cop, i el nen es va adonar que aquella bota de tatxes, el Triturador, els havia enredat: havia clavat puntades de peu a terra sense moure’s de lloc, perquè es pensessin que havia marxat. La bota se’ls va atansar saltant i ben aviat la tenien tan a prop, que en Jack va veure que un parell dels forats dels cordons s’havien convertit en dos ullets de mirada cruel. Mentre les tatxes de la sola resplendien sota la llum de la lluna, en Jack, de sobte, va pensar en la mare. Si el Triturador el trepitjava i el destrossava, no la tornaria a veure mai més. Sense ser conscient del que feia, el nen va allargar la mà i va agafar la peülleta del Porquet de Nadal.

—Espera! —va suplicar el Porquet, mentre estrenyia la mà d’en Jack.

—Per què? —va dir la bota en un to de menyspreu mentre se’ls apropava cada vegada més.

—Per… per això que està a punt de passar! —va saltar el Porquet de Nadal.

—El què? —va grunyir el Triturador.

—Una cosa que ho canviarà tot —va dir el Porquet—. No t’ho voldràs perdre! Tu espera’t… espera’t…

I llavors, sorprès, en Jack va veure un raig de llum daurada que, de sobte, queia del cel fosc, de manera que el Triturador va quedar sota un focus. La bota es va quedar paralitzada; tot i això, va intentar escapar-se de la llum, però sense cap èxit, perquè la columna daurada el va començar a xuclar amunt cap al País dels Vius.

—Com ho has fet, això? —va preguntar en Jack al Porquet de Nadal, bocabadat.

—No he sigut jo! —va dir el Porquet, tan bocabadat com en Jack—. Però de vegades, esperar funciona!

—Han trobat el Triturador! —van sentir que cridava un dels controladors de pèrdues des d’un carrer d’allà a prop.

—Són aquí —va bramar la bota forcejant amb fúria per escapar de la columna de llum que se l’enduia cada vegada més amunt, per sobre de les teulades nevades—. Són aquí, al costat de l’esta…

Però la veu li va quedar ofegada pels altres controladors de pèrdues, que cridaven tota mena de felicitacions a la seva amiga.

—Molt bé, Triturador!

—Et trobarem a faltar, amic!

—Que trepitgis feliç, col·lega!

—Deixeu-vos estar de comiats afectuosos! —va cridar la veu ronca de l’alcalde—. Continueu buscant! Tenim excedents per trobar!

Tan bon punt en Jack i el Porquet de Nadal van començar a pujar cames ajudeu-me pel carreró fosc que tenien més a prop, de sobte, els va aparèixer una llum tènue a mà esquerra. S’havia obert una porta i una veu insistent els va dir:

—Ràpid, passeu cap a dins! Ja m’ho agraireu més tard!

Aquí us podem amagar…





29


La Poesia i el Fantasma

Sense aturar-se a considerar si era prudent obeir la veu o no, en Jack i el Porquet de Nadal es van afanyar a entrar per aquella porta oberta, que es va tancar darrere d’ells.

—… d’aquell infame bastard! —va rematar la Poesia.

El rebedor de la casa estava il·luminat amb una llum tènue, de manera que les ratlles de la Poesia amb prou feines eren visibles.

—No ens entregaràs al Perdedor, oi? —va xiuxiuejar en Jack.

—Però per quina mena de traïdor em preneu?

Us calia ajuda i he pensat: «Entreu!».

—Perdó —es va excusar en Jack—. No era la meva intenció…

—Estem molt agraïts —va assegurar el Porquet de Nadal.

La Poesia va somriure.

—No us preocupeu, estimats; és ben prudent sospitar!

I ara passeu a la sala… —Van seguir la Poesia fins a una saleta— …perquè a algú us vull presentar.

Escarxofada en una cadira al costat de la llar de foc, hi havia la cosa més estranya que en Jack havia vist al País dels Perduts. De fet, encara no distingia ben bé què era, si un objecte, una persona o un fantasma. Tenia la forma i l’aspecte d’un adolescent (tot i que encongit a la mida d’en Jack i el Porquet de Nadal) i s’hi podia veure a través. Duia unes quantes medalles d’or penjades al coll i tenia un petó de pintallavis a la galta; anava vestit com una estrella del rock, amb una caçadora de pell negra i unes botes punxegudes. Quan va veure en Jack i el Porquet de Nadal, aquell ésser tan estrany es va aixecar d’un bot i va dir:

—Hola! Els meus amics de la meva antiga escola em deien Rebel. Tinc una xicota que viu en una altra ciutat. És molt guapa i tot el dia ens fem petons. Aquestes són les medalles que he guanyat amb el karate. Ara mateix us podria matar amb només…

—Ara no toca, Fantasma! No és el moment de mentir! —va dir-li la Poesia amb severitat—. Els empaita el Perdedor i el que volen és fugir!

El Fantasma va fer cara de pomes agres.

—No em parlis de mentir! Tu ets completament inventat!

—Els poemes som sincers, les teves boles no colen! —va dir la Poesia en un to de veu de dignitat extrema. I aleshores, girant-se cap a en Jack i el Porquet de Nadal, va afegir—: Està fet un mentider, però és una bona persona!

El Fantasma va arrufar les celles i va fúmer una puntada de peu a la catifa.

—Podria carregar-me algú només amb les mans, si volgués —va remugar, emmurriat.

—Sisplau, a la vora del foc us podreu eixugar —va dir la Poesia a en Jack i el Porquet de Nadal, ignorant el seu company—. I aleshores, de tot cor, us voldríem ajudar.

—És molt amable per part vostra —va agrair el Porquet de Nadal.

—I tant —s’hi va afegir en Jack—. Gràcies.

Llavors va ocupar la butaca que hi havia més a prop del foc i va allargar mans i peus, que tenia glaçats, cap a les flames. La Poesia, com que era de paper, estava ben lluny del foc, però el Fantasma es va deixar caure a la seva cadira i va dir:

—La Poesia m’ha dit que us ha conegut en una de les visites guiades de la Breta. Odio aquella llibreta d’adreces. Encara és més mentidera que jo!

—Ben vist, Fantasma, t’he de donar la raó —va dir la Poesia, amb aprovació.

Rebutjables i Vila-rabiosa de l’Enyor,

segons ella, són les úniques ciutats.

Però ja us ho dic jo, que això no és veritat.

—Aleshores hi ha una altra ciutat, a banda de Rebutjables i Vila-rabiosa de l’Enyor? —va preguntar en Jack.

—Darrere la porta daurada, certament.

I la Breta la coneix, això és molt evident.

Però ella actua com una autèntica reina;

potser deu ser perquè té molt poca feina!

I de debò creu que és una barbaritat

que existeixi una tal Ciutat dels Enyorats.

Aleshores, en Jack i el Porquet de Nadal es van mirar, emocionats.

—La Ciutat dels Enyorats, ha dit? —va preguntar el Porquet de Nadal.

—I tant. El Fantasma i jo la coneixem molt bé,

perquè fou la nostra llar. Em sembla que ploraré…

I, efectivament, dels ulls de la Poesia va lliscar una llàgrima que va fer un regalim de tinta en rodolar pàgina avall.

—I com és que ja no hi sou? —va preguntar-li en Jack.

La Poesia es va acostar una mica al foc per ensenyar-los tots els esborranys i les correccions que tenia al cos.

—Com podeu observar, jo només soc una prova,

l’esborrany no reeixit d’una poetessa jove!

El dia que em va perdre, oh, gairebé es mor!

«Necessito aquell full que vaig escriure amb el cor!».

L’afligida joveneta estava tan desesperada…!

Per això em van enviar cap a la porta daurada.

I llavors em van ficar en un tren blau marí intens,

on tothom em va tractar amb un afecte immens,

conscients que allà dalt tot era consternació.

Però un dia maleït va canviar la situació.

La poetessa amb afany ho va tornar a intentar

i versos, mètrica i rima em va ben modificar.

Sabia que havia escrit un poema molt millor.

Per això em van capturar els pinxos del Perdedor.

I aquí em teniu, atrapat, en aquesta població,

on romandré, si més no, amb molta resignació.

Perquè, si m’ho permeteu, una cosa us he de dir:

la meva jove poetessa ja no plora més per mi.

Mentre la Poesia s’eixugava els ulls de tinta, el Fantasma va sospirar i va dir:

—La Poesia i jo som amics des que ens vam conèixer a la Ciutat dels Enyorats. El meu propietari era un adolescent que s’havia de canviar a una nova escola, que estava a quilòmetres dels seus amics de sempre. Se sentia sol i tenia por d’aquell abusananos, en Kyle Mason, i per això em va crear. Es va inventar que feia karate, que tenia una xicota i un sobrenom guai, allà a la seva antiga escola…, però els altres adolescents ben aviat em van calar. Ell no em volia perdre: l’hi van obligar. I perdre’m el va fer sentir perdut, al principi. Em trobava a faltar moltíssim, de manera que a Descol·locats em van enviar a la porta daurada, igual que a la Poesia. Però el temps va passar i el meu propietari cada vegada em trobava a faltar menys. De mica en mica es va adonar que valia més dir la veritat i que la gent el volgués per qui era realment. Llavors em van reajustar i em van enviar a Vila-rabiosa de l’Enyor. Algun dia, m’atreviria a dir, s’avergonyirà d’haver-me inventat, i quan arribi aquest dia m’expulsaran a l’Er…

—Què ha sigut això? —va dir el Porquet de Nadal, i el Fantasma va callar. Se sentien crits i trets que venien d’unes cases de més avall.

—Oh, no —va dir el Fantasma—. Estan escorcollant aquest carrer!





30


El túnel

—Hem d’anar a la Ciutat dels Enyorats! —va dir en Jack—. Perquè…

—No ens diguis per què; és molt millor així —va dir la Poesia.

Com menys sapiguem, menys us podrem trair.

—Tornarà aviat, el tren? —va preguntar el Porquet de Nadal.

—No. Trigarà unes hores —els va explicar el Fantasma—. La millor opció que teniu és travessar l’Ermot dels Desnonats a peu, però és molt perillós. El Perdedor té el cau al bell mig de l’ermot i caça els excedents de nit. Per descomptat —va afegir, animant-se—, si vingués amb vosaltres me’l podria carregar amb un cop de karate…

—Ara no, Fantasma, van justos i no hi ha treva —va dir la Poesia.

I girant-se novament cap a en Jack i el Porquet, va afegir:

La que us podria ajudar és una bona amiga meva.

Alguns la fan alienada, però és lleial i coratjosa.

I ha salvat un munt de gent, com el qui no vol la cosa.

Perquè, si he de ser sincer, us voldria confessar

que no sou pas els primers a qui hem hagut d’amagar.

De vegades, proveïm d’aixopluc certs objectes

que vagaregen, perduts, per aquells ermots abjectes.

I en ocasions, si ha calgut, els hem instat a fugir,

perquè se’ls fa insuportable haver de romandre aquí,

sota el jou d’aquest alcalde tan menyspreable i roí,

que governa, implacable, en el terror i la injustícia.

Confieu en la companya, que no té pas cap malícia,

creieu-me, tractar amb ella serà tota una delícia.

—Quan dius allò d’alienada… —va dir en Jack, preocupat.

—Una mica boja… però la necessiteu a ultrança;

car si no hi compteu, no tindreu cap esperança.

—Aleshores, sisplau —va dir el Porquet de Nadal a mesura que la cridòria dels controladors de pèrdues s’aproximava i anava en augment—, presenta’ns la teva amiga!

La Poesia va fer gestos perquè en Jack i el Porquet la seguissin.

El Fantasma es va aixecar d’un bot i els va acompanyar a l’habitació de la Poesia.

—Podria venir amb vosaltres… i fer que la meva xicota ens ajudés!

—Limita’t a enretirar la catifa i obrir la trapa —va dir la Poesia amb severitat.

Que tancaràs, diligent, quan desapareguem del mapa.

I si truquen a la porta, fes el que és més adient:

intenta dissimular perquè marxin amb bon vent!

El Fantasma va obrir la trapa que hi havia a sota d’una catifa i la Poesia es va deixar caure pel forat que va quedar a la vista —com que era tan lleugera, no hi havia perill que es fes mal—, mentre en Jack i el Porquet de Nadal van baixar per l’escaleta que hi havia a dins.

—Bona sort! —els va cridar el Fantasma—. I sí que tinc una xicota, eh? I és molt més guapa que la d’en Kyle Mason!

La trapa es va tancar amb un cop sord i en Jack, el Porquet i la Poesia van enfilar un túnel estret que baixava abruptament cap al peu de la muntanya per la qual havien pujat feia una estona amb el carro de fusta.

—Poesia, qui va fer aquest túnel? —va preguntar-li el Porquet de Nadal.

—Una cullera de plata massissa, pel que sé —va dir la Poesia.

Perquè això va passar més enllà del Plistocè.

Ella vivia a la ciutat, però no era gens feliç,

per això va començar a cavar de negra nit.

Els seus amics, més prudents, la volien aturar,

però ella va tirar pel dret i a penes se’ls va escoltar.

Somiava nit i dia amb la Ciutat dels Enyorats.

Mai va arribar a comprendre que al País dels Perduts

el que valguis realment passa desapercebut.

L’important és si algun dia vas commoure un cor humà

i si el vas deixar ferit, quan vas haver de marxar.

—Però va arribar a la Ciutat dels Enyorats? —va preguntar en Jack, esperançat.

—Malauradament l’ermot fou el seu únic destí,

i ben aviat del seu pla, per desgràcia, se’n penedí.

Llavors un dia funest, el Perdedor anà de cacera

i, per dissort, ningú mai tornà a veure la cullera.

El trio va continuar baixant per aquell túnel tan pronunciat en silenci durant una bona estona, fins que van arribar a una porta que hi havia a la roca, al costat de la qual penjava una corda gruixuda.

—I ara truqueu al timbre. La Brúixola no pot trigar.

Sempre ràpida acudeix, quan la pots necessitar.

El Porquet de Nadal va estirar aquella corda i va sonar el ning-ning d’una campaneta a l’altra banda de la porta. Al cap d’uns minuts els va arribar el so com d’una roda metàl·lica que girava sobre la roca. El Porquet va entreobrir la porta i en Jack va sentir una veu cordial que deia:

—Més fugitius, eh, Poesia?

—Sisplau, amiga, t’ho prego, els cal travessar l’ermot.

Sense tu, ja han begut oli, si els enxampa un escamot.

—Oh, i tant, que els ajudaré! I tant que sí! —va dir aquella veu alegre—. Ja saps com m’agraden les aventures, eh? Voleu anar a la Ciutat dels Enyorats, oi, suposo? La majoria de les coses hi volen anar, allà. Bé, és la ciutat més bonica, oi que sí?

—Sí, ens agradaria anar-hi —va dir el Porquet de Nadal.

—Bé, us hi puc conduir fins a les portes —va dir la veu—, però no puc fer que hi entreu. Amb això n’hi ha prou?

—Sí, és fantàstic —va replicar en Jack.

El nen i el Porquet de Nadal van abandonar aquell túnel tan fosc que els va dur a l’Ermot dels Desnonats, al peu de la muntanya, on nevava més que mai.

En Jack es va girar cap a la Poesia.

—Gràcies, Poesia.

La Poesia es va ajupir per xiuxiuejar-li unes darreres paraules a cau d’orella.

—El Perdedor no suporta la nit de Nadal.

Tocada la mitjanit, el desenllaç és fatal.

Del País dels Perduts, mai més se’n pot sortir.

Ningú no es pot escapar d’aquest terrible destí.

—Què? —va fer en Jack, espantat.

Però la Poesia ja havia tancat la porta.





Cinquena part


L’Ermot dels Desnonats





31


La Brúixola

La Brúixola, que s’aguantava en equilibri sobre el seu cantell metàl·lic, era la meitat d’alta que en Jack i el Porquet de Nadal. Tenia el vidre esquerdat i, en lloc d’assenyalar el nord, com hauria de ser, l’agulla oscil·lava lleugerament cap a una banda.

En Jack estava tan preocupat pel que li acabava de xiuxiuejar la Poesia, que, en lloc de saludar-la amb un hola, es va girar cap al Porquet i li va dir:

—La Poesia m’ha dit que quan sigui la mitjanit allà dalt, mai més podré sortir del País dels Perduts!

—Sí, hai sentit aquest rumor, també —va dir la Brúixola abans que el Porquet de Nadal pogués contestar—. El Perdedor es pensa que si pot evitar que us trobin abans de la mitjanit, se us pot quedar per sempre més. Però no sé per què, perquè aixins no és com funciona normalment. Perdre és perdre i trobar és trobar, tant li fa quan passi una cosa o l’altra.

Però en Jack tenia el terrible pressentiment que sabia per què el Perdedor es pensava allò i es va adonar, per l’expressió del Porquet de Nadal, que ell també. Si la nit de Nadal era l’única nit de l’any en què un nen de carn i ossos podia accedir al País dels Perduts, també devia ser l’única en què podia tornar al País dels Vius? Però, com que no podia dir res d’allò sense revelar a la Brúixola que era humà, va callar.

—Com us dieu, doncs? —els va preguntar la Brúixola mirant-los ara l’un ara l’altre.

—Jo em dic Porquet de Nadal —va dir el Porquet— i ell és el Pyjama Boy. És una figura d’acció.

—Amb el poder del son i dels somnis —va afegir en Jack.

—Mmm —va fer la Brúixola—. Bé, aquesta nit no podràs tenir ni una cosa ni l’altra, gairebé. Dormir ens pot portar poblemes. Som-hi, doncs!

I sense més preàmbuls, va sortir rodolant tan de pressa, que en Jack i el Porquet de Nadal van haver de córrer per seguir-li el ritme, relliscant sobre el nevat pedregar de l’ermot. A en Jack, que anava descalç, ben aviat li van començar a fer mal els peus de córrer per aquelles pedres punxegudes i glaçades.

—Ara us hai d’avisar que hi han unes coses molt rares que corren per aquí a l’ermot! —els va cridar la Brúixola mirant enrere—. I algunes són gairebé més malvades que el Perdedor mateix!

—De debò? —va preguntar en Jack, nerviós.

—Oh, i tant, tu. Mira, a dingú li importa que aquestes coses ja no hi siguin. De fet, algunes les han perdut expressament i no en culpo els poprietaris! Hi ha coses que no val la pena guardar-les!

Llavors es va aturar en sec i es va girar per mirar-los, arrugant el front.

—Què és aquest soroll?

—Ah, soc jo —va admetre el Porquet de Nadal, que s’havia estat aguantant la panxa com feia habitualment per evitar que les boletes li anessin amunt i avall—. Tinc unes boletes de plàstic a la panxa.

—Bé, doncs tingues-les tan quietones com puguis, d’acord?

—Ho intentaré —va replicar el Porquet, que s’agafava la panxa encara amb més força.

I es van tornar a posar en marxa. El cantell metàl·lic de la Brúixola feia tant de xivarri en rodolar pel terreny pedregós, que en Jack va trobar una mica injust que hagués renyat el Porquet de Nadal per les boletes de plàstic de la panxa. Com si li hagués llegit el pensament, la Brúixola els va cridar:

—No és gaire ideal estar fet de llautó, perquè el Perdedor té l’orella molt fina, però, si us hai de dir la veritat, gaudeixo bastant de l’emoció del risc quan apareix! No us procupeu, si més no —va afegir en veure la mirada de pànic que en Jack va llançar al Porquet—, no s’ha cruspit dingú mentre haigui estat amb mi! M’encanta enredar el Perdedor per arrabassar-li les captures. Ell m’odia, sabeu?

—Com et vas perdre, Brúixola? —li va preguntar el Porquet de Nadal.

—Em va llençar un excursionista —va dir la Brúixola, alegrement—. De fet, era la segona vegada. La primera, em va esquerdar el vidre i em va fer saltar l’agulla de l’eix, i després d’allòs, ja no funcionava gaire bé. O sigui que quan em va tornar a perdre a la selva, ni tan sols es va molestar a buscar-me. I ara mateix m’estic rovellant al peu d’un bananer i dubto que em trobin mai. A més, qui hauria de voler una brúixola trencada?

—Però sí que coneixes la Ciutat dels Enyorats, oi? —va dir entre esbufecs en Jack, que ja tenia punxades al costat de tant córrer.

—Esclar, no t’amoïnis per aixòs —va dir la Brúixola, com qui no vol la cosa—. Tot i que potser fem algunes ziga-zagues per afegir-hi emoció. En fi, hai trobat noves maneres de guiar els objectes des que vai arribar a l’ermot. Podeu endevinar quines?

—No —va dir el Porquet de Nadal, que corria tant com li permetien les potes del darrere.

—M’invento històries amb ensenyaments morals i rodolins. Voleu sentir un dels meus rodolins?

—Sí, sisplau —va dir en Jack panteixant, perquè sabia que allò era el que la Brúixola volia que digués.

—Anar cap al nord i el nord-oest és la mar d’assenyat, però dumés els savis van de costat —va dir la Brúixola, tota cofoia.

En Jack no va entendre res de res, per això es va alegrar quan el Porquet va replicar:

—És ben cert.

—I tant, oi que sí? —va dir la Brúixola, satisfeta—. I si voleu, us puc explicar una història amb moral.

—Ai, sí, sisplau —va dir el Porquet de Nadal sense alè.

—Hi havia una vegada tres brúixoles —va dir la Brúixola—: una de gran, una de mitjana i una de petita. La gran va ajudar a pujar una muntanya, la mitjana va guiar un vaixell pel mar i a la petita la van tirar en un hort. I la moral és: «Mai et facis amic d’un rave».

Tant en Jack com el Porquet es van mostrar interessats i impressionats, cosa que semblava satisfer la Brúixola. Van continuar corrent pel pedregar nevat, i les punxades que en Jack tenia al costat cada vegada eren més fortes.

Van avançar amb penes i treballs en la gèlida foscor durant el que se’ls van fer hores. De tant en tant, un dels dos queia i l’altre l’ajudava a aixecar-se. La dormida que havien fet a dins de la carmanyola els quedava molt lluny, però en Jack estava massa espantat per sentir-se cansat. Puntualment veia ombres amenaçadores en la foscor i li feia por que no fossin el Perdedor o algun dels estranys objectes de què la Brúixola els havia advertit, però, quan s’hi apropaven, sempre es tractava d’algun massís de cards.

—On tens la manta? —va preguntar el Porquet de Nadal a en Jack en adonar-se que el nen tremolava vestit només amb el pijama.

—Me l’he deixat a la paperera sense voler —va dir panteixant—. Però estic bé.

Si aconseguien travessar l’ermot sans i estalvis sense que se’ls cruspís el Perdedor, trobarien el Puk. La idea d’abraçar el cos tovet del Porquet, que li resultava tan familiar, i d’ensumar aquell tufet tan agradable va esperonar en Jack a continuar corrent, malgrat el fred i els peus adolorits.

Llavors un terrible gemec va retrunyir per tot l’ermot.

—Això ha sigut el Perdedor? —va preguntar en Jack, sobresaltat—. Ve cap aquí? Ens hem d’amagar?

—No —va dir la Brúixola encara rodolant—. És un neguit.

—Un què? —va fer en Jack.

—Un neguit —va repetir la Brúixola—. Un neguit humà. Per descomptat, els seus poprietaris estan encantats de desempallegar-se’n, o sigui que acaben per aquí l’ermot, vagarejant en bandades i udolant a tort i a dret. Em fan molta llàstima, la veritat. No deu ser gaire divertit ser un…

La Brúixola va deixar de rodolar en sec. Un parell de siluetes tenebroses els havien aparegut al davant i els bloquejaven el camí.





32


L’Àngel Trencat

A en Jack, la silueta d’aquelles ombres el remetia a una mare i un nen, però ja no es refiava dels seus sentits, de manera que es va apropar al Porquet de Nadal.

—Qui hi ha? —va cridar la Brúixola.

—Qui sou, vosaltres? —els va dir una veu espantada.

De la foscor va aparèixer un Àngel de Nadal. Tenia una de les ales molt doblegada, duia un vestit de color morat i daurat tot esparracat i es tapava la cara amb la mà esquerra. L’acompanyava aquell conillet blau que havien vist forçat a baixar pel tobogan de Descol·locats. Estava més llardós que mai, amb el pelatge tot ple de terra.

—Per què et tapes la cara? —li va preguntar la Brúixola, amb desconfiança.

—Perquè, si us l’ensenyo, arrencareu a córrer —va dir l’Àngel—. Tothom a qui l’he ensenyat ha fugit, tret del Conillet Blau.

—Ara no és moment d’ocultar res —va dir la Brúixola amb fermesa—. Com sé que no sou un parell d’espies del Perdedor?

L’Àngel va abaixar la mà. Tenia el cap esquerdat i la cara destrossada; li faltava un ull i tenia un forat enorme a la galta. En sentir el crit ofegat d’en Jack, li va lliscar una llàgrima de l’ull que li quedava. Es va tornar a tapar la cara i va començar a plorar.

—Ja sé que soc lleig! —va somicar—. Em va mossegar un gos!

Però en Jack no s’havia exclamat perquè l’Àngel fos lleig, sinó perquè l’acabava de reconèixer. Aquell vestit morat i daurat, aquells rínxols esberlats, aquelles ales de plàstic de purpurina… Era l’Àngel de Nadal de la família, el que la iaia havia triat i el Toby s’havia cruspit. Però el que en Jack no entenia de cap manera era què hi feia, allà baix, al País dels Perduts, si el Toby l’havia destrossat…

—Estar trencat no és prou motiu perquè t’enviïn a l’ermot —va dir la Brúixola, encara amb més desconfiança—. Hi ha un munt de coses trencades i esberlades que són tan valuoses, que els seus poprietaris no els treuen els ulls de sobre!

—Jo mai vaig ser valuós per a la família! Gens ni mica! —va dir l’Àngel Trencat mirant de reprimir les llàgrimes—. Em van comprar per reemplaçar un àngel que els encantava! I ho van fer amb presses, perquè les botigues estaven a vessar… Em vaig adonar que no els havia agradat ni des del primer moment!

En Jack es va sentir tremendament culpable. Almenys l’Àngel s’havia tornat a tapar l’ull que li quedava amb la mà, de manera que no el podia reconèixer.

—Em van posar a dalt de l’arbre, però cap dels altres adorns va ser amable amb mi —va dir entre sanglots—. Tots ploraven la pèrdua de l’antic àngel, que era el seu amic i líder! I llavors… llavors…

—El gos va bolcar l’arbre —va saltar en Jack sense pensar.

—Sí! —va exclamar l’Àngel Trencat, sorprès—. Com ho saps?

—Ho he endevinat —va dir ràpidament.

—L’arbre va caure i jo amb ell, i em vaig quedar enredat a les branques. El gos va intentar arrencar-me’n, però estava ben entortolligat, de manera que em va mossegar tant com va poder. Quan la família va trobar l’arbre tombat i van veure trossets del meu vestit i de la meva cara per terra, es van pensar que el gos se m’havia cruspit, igual que a l’altre àngel. No em van veure penjant cap per avall a la part del darrere. Total, que van tornar a posar l’arbre dret i, allà em teniu, penjat entre les branques, fora de la vista de tothom. Ningú em troba a faltar, a ningú li importo… —va continuar l’Àngel, arrencant a plorar novament—. I quan llencin l’arbre, em llençaran a mi també!

El Porquet de Nadal va fer una passa endavant i va posar una peülla a l’espatlla de l’Àngel, mentre el Conillet, compungit, li premia la mà que li quedava.

—Jo també soc un substitut —li va dir el Porquet—. I, malgrat això, potser tot anirà bé. Potser et troben i et reparen!

—Ens havem de posar en marxa —va dir la Brúixola abans que l’àngel plorós pogués contestar—. Acompanyeu-nos, si voleu —va afegir adreçant-se a l’Àngel i al Conillet Blau—. S’està més segur en un grup nombrós, però ens havreu de seguir el ritme.





33


La història del Conillet Blau

I novament van arrencar a córrer. Al cap d’una estoneta, en Jack es va adonar que el Conillet, que avançava saltant al seu costat, el mirava fixament amb admiració.

—Perdona que no et tregui l’ull de sobre —va dir-li el Conillet amb timidesa—, però és que ets tan nou i estàs fet amb tant de detall…! Devies ser molt car! No he vist res tan fi com tu a l’ermot!

El Conillet Blau era una joguina matussera, amb els ulls asimètrics i els braços cosits en uns angles estranys.

—Què ets ben bé, si no és indiscreció? —va preguntar-li la joguina.

—Una figura d’acció —va respondre en Jack—. El Pyjama Boy, amb el poder del son i dels somnis. I tinc els meus propis dibuixos animats —va afegir, perquè, en aquell moment, el Porquet de Nadal xerrava amb l’Àngel Trencat, o sigui que no el podia sentir.

—Quina meravella! —va exclamar el Conillet Blau, amb una brillantor en aquells ullets negres—. Però, què hi fas, aquí, a l’ermot? Segur que el teu propietari t’està buscant pertot arreu…

—És un marrec malcriat —va dir en Jack, repetint el que el Porquet havia dit al Binocles—. Té un munt de joguines. Amb prou feines es va adonar que ens havia perdut.

—Que horrorós! —va dir el Conillet, afligit—. Mai m’hauria imaginat que a una joguina com tu la tractessin tan malament. Els de la meva mena no tenim gaires expectatives, però tu ets diferent. Amb els teus propis dibuixos animats! Ets famós!

—No li agradaves al teu propietari? —va preguntar-li en Jack, perquè no volia que li fes més preguntes sobre els seus dibuixos animats. La veritat és que no se li acudia cap aventura que tingués a veure amb dormir.

—No —va dir el Conillet Blau amb un sospir—. Em va guanyar en una rifa de la fira. Tots els tiquets tenien premi. Ell volia la pilota de futbol, però li vaig tocar jo. Quan em va rebre, va rondinar, se’m va entaforar a la butxaca i se’m va endur a casa seva. Mai va jugar amb mi. Em tenia en un prestatge fins que el va anar a veure un dels seus amics i, per fer-li una brometa, em va llançar per la finestra i vaig anar a parar a un parterre de flors. —Se li va trencar la veu—. Ningú em va buscar. Ningú es va preocupar. Vaig estar setmanes tirat al parterre. Plovia. Feia tant de fred i tot estava tan moll…, però no tenia cap més opció que quedar-me ajagut al fang esperant.

—No ho entenc —li va dir en Jack.

—Estava atrapat entre dos mons, saps? —va explicar el Conillet Blau—. Passa de vegades quan no està clar si t’han llençat o t’has perdut. Jo era allà, en terra de ningú, glaçat i llardós, a l’espera que el meu propietari es recordés de mi. Si considerava que m’havia llençat, deixaria d’existir. En canvi, si pensava que m’havia perdut, baixaria al País dels Perduts la nit de Nadal.

El Conillet Blau va continuar:

—El nen va agafar un ninot de peluix per anar a casa dels avis i, de sobte, es va recordar que m’havia perdut, però li va importar un rave i ni tan sols es va preocupar de buscar-me. En aquell moment, el meu destí va quedar segellat. Vaig caure directament aquí, els controladors de pèrdues em van capturar i a empentes em van tirar per aquell tobogan que va a parar al cor de l’ermot. Estava sol i molt espantat, però, al cap d’una estona, vaig topar amb l’Àngel Trencat i des de llavors vagaregem plegats per aquestes terres àrides. Està bé comptar amb algú que entén com em sento. Això li pot semblar una bajanada a un objecte com tu…

—No, gens —el va interrompre en Jack—. Jo tenia un amic que sempre m’entenia, però aleshores el vaig perdre i tot se’n va anar en orris…

El Porquet de Nadal va mirar en Jack amb una expressió estranya. I per por que el renyés per parlar del Puk, el nen va canviar de tema.

—Potser et trobarà algú altre —li va dir al Conillet.

A través de la neu que s’arremolinava amb el vent veia unes zones fosques on no brillava cap estrella i estava segur que eren aquells forats que donaven al País dels Vius.

—No, no —va sospirar el Conillet Blau—. El meu cos encara és al jardí, tot enfangat i amb prou feines visible. La família ha marxat a passar el Nadal a fora. Ara no hi ha ningú que em pugui trobar. Soc del Perdedor, però l’Àngel Trencat i jo hem acordat enfrontar-nos al final plegats, i és un consol.

A en Jack li va fer molta pena el Conillet, i va pensar que tant de bo se’l pogués endur a casa, a la seva habitació, però començava a familiaritzar-se amb les lleis del País dels Perduts i tenia molt clar que no l’hi permetrien.

Llavors, abans que ningú pogués dir res més, van sentir una mena d’explosions que provenien de la foscor que els envoltava.

—Perill! —va cridar la Brúixola, mentre rodolava enrere cap a on eren ells—. Mantingueu-vos units i prepareu-vos! És la banda dels Mals Hàbits!





34


Els Mals Hàbits

La Brúixola, en Jack, el Porquet de Nadal i el Conillet Blau es van apinyar, mentre un eixam d’ombres fosques i punts d’un vermell intens començava a encerclar-los. Se sentien veus que xerrotejaven i, tot d’una, l’aire feia una pudor de fum molt desagradable.

—Què és tot això? —va preguntar en Jack, aterrit. Pel que semblava, hi havia una bona colla de coses: els punts de vermell intens feia l’efecte que eren ulls, i sentia rialles sornegueres i grunyits.

—Ja s’ho he dit: els Mals Hàbits! —va dir la Brúixola—. Vigileu, perquè sovint tiren…

Plop! Una massa enorme i llepissosa la va colpejar.

—Què és això? —va cridar el Conillet Blau.

—Un moc! —va dir la Brúixola, furiosa, mentre rodolava sense moure’s de lloc per desempallegar-se d’aquella marranada—. Sé que has sigut tu, Furganàpies!

Les coses que els envoltaven van esclafir a riure i uns quants mocs més van volar per l’aire, mentre en Jack i la resta miraven d’esquivar-los. Plop, plop, plop, feien els mocs. Llavors, una cosa dura i punxeguda va impactar a la cara d’en Jack, que va cridar de dolor.

—Què ha passat? —va preguntar el Porquet de Nadal.

—M’han tirat una cosa punxeguda —va dir en Jack mentre mirava l’objecte groguenc que tenia forma de bumerang—. Què és això?

—Un tros d’ungla del Rosegadits! —va dir la Brúixola—. Voleu parar? —va cridar a la colla burleta que els rodejava—. O el Perdedor ens sentirà i se’ns vindrà a cruspir a tots plegats!

—Ets tu, Brúixola? —va dir una veu ronca—. A qui intentes passar d’estranquis, aquesta vegada?

Aquelles coses que els envoltaven se’ls van apropar. En Jack va mig desitjar que haguessin continuat amagades. Eren fins i tot més estranyes que el Fantasma, i molt més esfereïdores.

Totes tenien l’aparença de trossos d’éssers humans. Algunes eren boques: l’una mastegava xiclet escandalosament i d’altres fumaven cigarretes pudents, que eren la causa dels punts vermells resplendents i de la catipén de fum. També hi havia nassos, orelles, un dit solt amb l’ungla rosegada fins a sagnar, uns quants grans que supuraven i feien tant de fàstic que en Jack amb prou feines els podia mirar, i un parell de punys que colpejaven el terra d’una manera tan amenaçadora que semblava que es morien de ganes de començar a atonyinar algú.

—Encara corres per aquí, Devora-sucre —va dir la Brúixola a la boca més grossa—. Vas jurar que tornaries a casa per Nadal! El teu poprietari no t’ha volgut recuperar, doncs?

—Dona-li temps, dona-li temps —va replicar la boca, revelant els trossos de dents ennegrits que li quedaven—. Ara mateix hi deu haver xocolata i dolços al seu voltant. Segur que s’ensorra i torna a afartar-se de valent.

—Un moment —va dir una veu estranyament familiar darrere d’en Jack—. Jo us conec a vosaltres dos, oi?

A en Jack li va fer un salt el cor. Tot i que estava molt empipat amb ella, tot i que li havia tirat el Puk per la finestreta del cotxe, mai a la vida s’havia alegrat tant de sentir aquella veu. Era d’algú de casa i de la Terra dels Vius i, en aquell moment, l’únic que en Jack podia recordar era que s’havia portat bé amb ell quan se sentia molt poca cosa i absolutament perdut.

—Holly! —va cridar, en girar-se.

Però no hi havia ni rastre de la noia. En lloc de la Holly, es va trobar davant d’un puny tan gros com ell.

—Això és molt estrany —va dir el puny amb la veu de la Holly.

—El què, Perdonavides? —va preguntar-li una orella gegantina amb una veu maliciosa. Llavors es va acostar—. M’encanta sentir coses estranyes.

—Soc aquí a baix perquè vaig tirar un porc de drap com ell per la finestreta d’un cotxe —va dir la Perdonavides amb la veu de la Holly—. I tu també em sones una mica…

—És una figura d’acció —es va afanyar a dir el Porquet de Nadal—. El Pyjama Boy, amb el poder del son i dels somnis!

—I té els seus propis dibuixos animats! —va saltar el Conillet Blau.

Els Mals Hàbits se’n van mofar.

—Segur que són una merda —va dir el Devora-sucre.

—No m’estranya que els importi un rave que s’hagi perdut —va dir el Gra Burxat amb menyspreu.

—Mira qui parla! —va exclamar el Porquet—. Els vostres propietaris es van alegrar molt de desempallegar-se de vosaltres!

—La meva propietària em vindrà a buscar en qualsevol moment —va grunyir la Perdonavides—. Soc el seu col·lega. I em necessita.

—Per què et necessita? —li va preguntar en Jack.

—Perquè sí, pallús! —va contestar la Perdonavides—. La faig sentir millor. La seva mare vol que vagi als Jocs Olímpics. El problema és que a la Holly ja no li agrada la gimnàstica. Ara vol fer música. Es pensa que el seu pare potser ho entendrà, però el seu nou germanastre li ha robat el pare. I bé, l’hi faré pagar, al xaval, saps? Ho té tot: una mare estupenda i el pare de la Holly, i ningú que l’obligui a guanyar medalles d’or i que el renyi si no ho fa… Es mereix un càstig… i per això vaig llençar el maleït porc per la finestreta del cotxe…

En Jack es va quedar de pedra. Mai s’hauria imaginat que la Holly pensés que era afortunat.

—L’únic és que la Holly se sent una mica culpable ara… i es va desempallegar de mi i va jurar que mai més no es tornaria a passar amb aquell nen, però ho farà…

—Oh, i tant que ho farà, i tant que sí… —va dir l’Orella en aquell to maliciós tan desagradable—. La meva propietària és si fa no fa així. La van enxampar tafanejant el diari de la seva germana i va prometre que no tornaria a espiar-la, però de quina altra manera n’esbrinarà els secrets? Els secrets són divertits. No hi ha res que adori més que els secrets. Qui vol sentir un bon secret que he sentit avui quan rondava pels afores de Vila-rabiosa de l’Enyor?

Tots els Mals Hàbits van demanar a crits que volien sentir el secret.

—Estava assegut en uns matolls al límit de l’ermot —va dir l’Orella—. És un bon lloc per sentir cosetes, perquè els controladors de pèrdues patrullen per allà per assegurar-se que cap excedent intenta fugir d’aquelles terres per enfilar muntanya amunt.

—Au, va, ves al gra! —va grunyir la Perdonavides.

—Bé, doncs parlaven d’un parell de coses que s’han escapat —va dir la Tafanera—. I que no haurien de ser al País dels Perduts ni de bon tros. I sabeu què són aquestes coses?

—Què? —van preguntar algunes de les boques.

—Un porquet de drap i una figura d’acció! —va dir l’Orella—. Exactament com…

Però en aquell precís instant es va sentir un BUM eixordador que va ressonar per tot l’ermot. El terra va tremolar i tots els Mals Hàbits van cridar.

—Comença la cacera! —va exclamar la Brúixola alegrement—. És el Perdedor! Vosaltres quatre, no us separeu de mi! Au, CORREU!





35


El Perdedor

La Brúixola es va posar a rodolar a tota velocitat i els Mals Hàbits es van dispersar cridant en la foscor, igual que l’Àngel Trencat i el Conillet Blau, però, per uns instants, en Jack estava tan aterrit que va quedar paralitzat.

Dos reflectors gegantins es movien pel cel que cobria l’ermot. Els seus rajos bessons escombraven el terra i il·luminaven aquella multitud d’objectes que fugien atropelladament del Perdedor. Els reflectors n’eren els ulls i pentinaven l’ermot nevat a mesura que girava aquell cap enorme a una banda i l’altra. Era tan alt que, de fet, en Jack sentia com amb el cap rascava aquell cel de fusta que hi havia tan amunt, mentre amb els ulls encegadors escanejava el terra a la recerca de coses per menjar.

Era complicat saber si es tractava d’un home o d’un robot gegantí. No tenia peus, sinó una mena de puntes metàl·liques, com si es tractés d’una aranya de dues potes. Tenia el cos, els braços i les cames coberts de milions i milions d’objectes trencats, de manera que resplendia arreu amb tot de rodes dentades, mànecs, antenes, botons, tapes i altres trossos d’objectes que havia esbocinat abans d’engolir-los.

El monstre va deixar anar un crit esfereïdor que va sacsejar el terra i va fer tremolar les roques. Era un udol carregat de fúria, però també d’angoixa, com si hagués perdut alguna cosa que s’estimava molt i que mai tornaria a recuperar.

I llavors es va ajupir sobtadament.

Una mà enorme amb dits com bigues de metall va pentinar l’ermot i va arreplegar els objectes que fugien. En Jack en sentia els crits a mesura que el Perdedor els aixecava en l’aire i els examinava a la llum d’aquells ulls despietats.

—Jack, CORRE! —va cridar el Porquet de Nadal estirant-lo de la mà mentre el Perdedor es tornava a ajupir.

Aquells dits d’acer gegantins els van passar pel costat un cop més i tan a prop d’en Jack que en va poder veure els palpissos irregulars amb incrustacions de vidre i metall.

En Jack es va deixar arrossegar pel Porquet, però les cames se li havien entumit del pànic i contínuament s’entrebancava. Els rajos dels ulls del Perdedor es movien ràpidament al voltant d’ells i ho enlluernaven tot, de manera que en Jack es va marejar i va perdre el sentit de l’orientació. Estava segur que en qualsevol moment notaria la mà enorme del Perdedor que es tancava entorn d’ell i l’estirava enlaire.

—On és la Brúixola? —va preguntar mentre el Porquet de Nadal l’arrossegava.



—No ho sé! —va cridar el Porquet—. Tu corre, hem de trobar un amagatall!

El Perdedor va tornar a cridar i els rajos que li sortien dels ulls els van tornar a passar pel costat i van fregar el colze d’en Jack, que va sentir la veu de la Holly en la foscor.

—No, sisplau…, no, sisplau…, arg!

—Jack, vinga! —va cridar-li el Porquet, perquè havia parat de córrer i intentava deixar-li anar la mà.

—La Holly! —va cridar en Jack—. Ha agafat la Holly!

—No és la Holly; ja ho saps, que no és ella! —va dir el Porquet de Nadal mentre estirava en Jack amb totes dues peülles—. Era el mal hàbit de la Holly i t’hauries d’alegrar que ja no hi sigui!

Però en Jack no suportava sentir la veu de la Holly tan desesperada i aterrida, i només es va distreure quan va veure l’Àngel Trencat corrent com un desesperat davant d’ells, però el pobre es va entrebancar amb el vestit estripat i amb l’únic ull que li quedava no s’hi veia bé.

—Agafa’t de la mà que tinc lliure! —li va cridar en Jack.

—Oh, gràcies! —va replicar l’Àngel.

Però, en allargar el braç que no tenia trencat cap al nen, els reflectors del Perdedor el van enfocar. Aleshores va relliscar i el monstre s’hi va abraonar, el va enxampar i el va aixecar enlaire amb aquell enorme puny relluent.

—No hi podem fer res! —va dir el Porquet de Nadal amb severitat mentre en Jack intentava estirar-lo enrere—. Corre, Jack, corre o serem els propers!





36


Els cards

—Jeu a terra! —va dir el Porquet de Nadal mentre feia estirar en Jack darrere d’un enorme massís de cards per amagar-se entre les ombres.

Arraulits ben junts sobre el terra nevat, van mirar entre aquelles fulles plenes de punxes. Amb els braços carregats d’objectes, el Perdedor se n’allunyava amb unes gambades que feien tremolar el terra.

—L’Àngel, el pobre Àngel! —va exclamar en Jack amb els llavis engarrotats pel fred—. Si hagués corregut més a agafar-li la mà, potser el Perdedor no l’hauria capturat! Què passa amb ells? Què els fa? Potser els podríem rescatar!

—No podem —va dir el Porquet de Nadal, en veu baixa—. Els porta al seu cau, que és on els esbocina i els xucla la porció vivificada. Aleshores, si els seus cossos li agraden, acaben formant part de la seva armadura.

—Però, i si els troben ara, els d’allà dalt? —va preguntar en Jack.

—Això els salvaria —va respondre el Porquet—, però ningú els busca, Jack. A ningú li importa que s’hagin perdut; fins i tot estan contents d’haver-se’ls tret de sobre. Quin ésser humà voldria un àngel de Nadal tan tronat com aquell? Qui voldria l’hàbit fastigós de burxar-se el nas?

—Però després que el Perdedor els hagi xuclat la part vivificada i esbocinat el cos, què li passa a l’objecte que ha quedat allà dalt? —va preguntar en Jack—. L’Àngel encara està enredat a l’arbre, oi?

—No per gaire temps —va dir el Porquet de Nadal—. Tan bon punt el Perdedor li hagi xuclat la part vivificada, desapareixerà, allà dalt. No hi ha marxa enrere per a una cosa que s’hagi cruspit el Perdedor. Marxes per sempre més. És el que els humans anomeneu mort.

En Jack tenia tant de fred, estava tan cansat i espantat, trobava a faltar tant el Puk i se sentia tan culpable per allò de l’Àngel, que no va poder reprimir més les llàgrimes. Es va trencar. Va intentar no fer soroll, però no va poder enganyar el Porquet de Nadal, que el va envoltar amb les peülles i se’l va atansar.

—Si no ens abracem, ens congelarem —va dir el Porquet, bruscament—. Ens quedarem aquí, potser podrem dormir unes hores, i quan sigui de dia intentarem buscar el camí per arribar a la Ciutat dels Enyorats.

—Però com el trobarem sense la Brúixola? —li va preguntar en Jack.

—Encara no ho sé —va admetre el Porquet de Nadal—. Però ja ens empescarem alguna cosa.

De manera que en Jack es va arraulir al costat del Porquet de Nadal, que el va abraçar, i de mica en mica va començar a entrar en calor. Encara estava espantat i se sentia desgraciat, però almenys ja no tenia tant de fred.

—Gràcies, Porquet de Nadal —li va dir al cap d’una estoneta.

—De res —va replicar el Porquet en un to que denotava sorpresa.

Després d’un breu silenci, en Jack va dir:

—És un nom estúpid.

—El què? —va preguntar el Porquet.

—Porquet de Nadal —va dir en Jack—. És massa llarg. Jo no t’hauria dit així si m’hagués quedat amb tu. No és un nom per al dia a dia.

—Com m’hauries dit, doncs? —va preguntar-li el Porquet de Nadal.

En Jack va rumiar una estoneta.

—Potser Ket —va dir—. De Porquet, és clar. Sona bé i és més curt.

—Ket —va dir el Porquet—. M’agrada.

—Li podria demanar a la Holly que et digués així, si vols —va suggerir en Jack mentre feia un badall.

—Què vols dir? —va preguntar el Porquet de Nadal.

—Quan et torni a ella —va replicar en Jack.

—No ho entenc —va dir el Porquet.

—Em vas fer prometre’t que et donaria a la Holly quan tornéssim del País dels Perduts. Te’n recordes?

—Ah —va fer el Porquet de Nadal—. Sí, ja me’n recordo.

Van estar una estoneta sense dir res, però en Jack notava que el Porquet no dormia.

—Ens continuarem veient —va dir en Jack, ja mig endormiscat—. Quan tornem a casa. Potser jugarem junts fins i tot. T’agradarà, el Puk.

—N’estic segur —va dir el Porquet—. Som germans, al capdavall.

—Sí —va assentir en Jack—. Al principi pensava que no, però us assembleu força, en realitat. Creus que… —Va badallar—. Creus que el trobarem aviat, el Puk?

—N’estic segur —va dir el Porquet de Nadal—. Tu el trobaràs a faltar sempre, o sigui que deu ser a la Ciutat dels Enyorats. És l’únic lloc que ens queda per mirar.

—Sí —va dir en Jack, que ja estava a punt d’adormir-se i gairebé es podia imaginar arraulit al costat del Puk.

El Porquet de Nadal ja no feia olor de nou; estava llardós d’haver estat enxubat en aquella carmanyola pudent i de la llarga caminada dins el túnel de camí a l’ermot.

—Em moro de ganes de veure el Puk. Crec que al·lucinarà quan sàpiga que he fet tot aquest viatge per rescatar-lo, oi? —va afegir.

—I tant que al·lucinarà —va coincidir el Porquet—. Mai cap nen ha fet això per cap joguina en tota la història de la humanitat.

Gairebé adormit, en Jack va tornar a sentir el sorollet de les boletes de la panxa del Porquet.

—Que ve el Perdedor? —va xiuxiuejar.

—No —va replicar el Porquet de Nadal—. No t’amoïnis. Dorm.

A en Jack li va semblar sentir un sanglot.

—Estàs bé, Ket?

—És clar que estic bé —va respondre el Porquet.

El nen va quedar alleujat, perquè per un moment havia pensat que el Porquet plorava.





37


Les vies del tren

El sol sortia en aquell altíssim sostre de fusta que era el cel del País dels Perduts. Tot i que només estava pintat, brillava prou per despertar en Jack, que jeia arraulit darrere dels cards de l’ermot.

Havia parat de nevar, però continuava fent molt de fred. L’Ermot dels Desnonats s’estenia en totes direccions fins on es perdia la vista; estava tot nevat i ocasionalment s’hi veia algun massís de cards gronxat per aquell vent gèlid. No hi havia rastre de cap objecte. Ni tan sols del Porquet de Nadal.

En estat de pànic, en Jack es va aixecar amb dificultat.

—Ket? —va cridar—. Ket, on ets?

—Tranquil, soc aquí! —va dir el Porquet de Nadal, que va aparèixer de sobte—. He trobat una cosa… Corre, vine!

Va portar en Jack uns metres més enllà i va assenyalar.

—Mira, vies de tren!

—Deuen portar a la Ciutat dels Enyorats!

—Exactament —va dir el Porquet—. El problema és que sense la Brúixola, no sé en quina direcció hem d’anar.

Van mirar les vies amunt i avall, però no hi havia res que els indiqués quina duia a Vila-rabiosa de l’Enyor i quina a la Ciutat dels Enyorats.

Un soroll darrere d’ells els va sobresaltar. Es van girar tot d’una i van veure el Conillet Blau tan llardós com sempre, tot i que les llàgrimes li havien deixat uns solcs nets entre el pèl enfangat.

—Sou vosaltres! —va exclamar—. Oh, estic tan content que no us hagi capturat el Perdedor! —Va abraçar primer en Jack i després el Porquet de Nadal, cosa que els va deixar força empastifats de fang.

—I nosaltres ens alegrem que no t’hagi capturat a tu, tampoc! —va dir en Jack.

—On és la Brúixola? —va preguntar el Conillet Blau.

—No ho sabem —va respondre el Porquet de Nadal—. Va sortir rodolant en plena foscor i no li vam poder seguir el ritme.

—Oh, no! —va exclamar el Conillet Blau—. Espero que no l’enxampés. I estic molt preocupat per l’Àngel Trencat, també. Em va dir que corregués tant com pogués, però, quan vaig mirar enrere, ja no el vaig veure. L’he estat buscant tota la nit. Era el meu millor amic. L’heu vist?

—No —va dir el Porquet mentre llançava una mirada d’advertiment a en Jack—. Conillet Blau, suposo que no saps cap a on van aquestes vies, oi?

—Temo que no —va dir el Conillet mirant les vies—, però us diré una cosa curiosa. Quan el tren va cap allà —va dir assenyalant en direcció a l’horitzó, que encara era fosc—, als passatgers se’ls veu tristos. En canvi quan el tren viatja en aquesta altra direcció —va dir indicant la zona de l’horitzó de color rogenc i daurat, que era d’on sortia aquell sol pintat—, als passatgers se’ls veu contents.

En Jack va mirar el Porquet de Nadal i es va adonar que pensava exactament el mateix que ell: allò segurament volia dir que els objectes que viatjaven cap a l’est, cap a on havia sortit aquell sol pintat, anaven a la Ciutat dels Enyorats més que no pas a Vila-rabiosa de l’Enyor.

—Crec que farem una passejadeta cap allà —va dir el Porquet de Nadal mentre seguia les vies en direcció a aquell horitzó tan il·luminat.

—Us fa res si us acompanyo? —els va preguntar el Conillet Blau.

—És clar que no —va dir en Jack amb calidesa, de manera que el Conillet es va posar a saltar darrere d’ells.





38


Les portes de la ciutat

Van caminar hores seguint les vies del tren cap a l’horitzó sense veure res davant d’ells, tret d’aquella extensió nevada i les vies que es perdien en la distància. En Jack mirava contínuament amunt cap a aquell cel pintat. El Porquet de Nadal li havia dit que un dia allà era com una hora allà dalt, al País dels Vius, i en Jack no es treia del cap l’advertiment que li havia fet la Poesia: que havien d’abandonar el País dels Perduts abans que acabés la nit de Nadal. La idea d’estar atrapat allà baix per sempre més esperant que el Perdedor el capturés era esfereïdora. Però en Jack tenia clar que si trobava el Puk, el seu vell peluix ho arreglaria tot, com sempre ho havia fet, o sigui que va continuar caminant tan de pressa com podia al llarg de les vies del tren darrere del Porquet.

El sol pintat d’allà dalt va travessar lentament el cel de fusta. Llavors va baixar i es va amagar darrere d’un núvol fosc, i va començar a nevar una altra vegada.

Per fi el Porquet de Nadal es va aturar i es va posar la peülla damunt d’aquells ullets negres.

—Jack, hi veus res? —va xiuxiuejar—. Res… brillant?

En Jack va mirar cap a l’horitzó i, efectivament, en la llunyania, va albirar alguna cosa que lluïa.

—És el mar? —va preguntar.

Van caminar una mica més i ben aviat la silueta borrosa d’una bonica ciutat emmurallada va prendre forma. Van veure torrasses, agulles i la teulada daurada del que semblava un palau.

Finalment s’hi van acostar prou per distingir-hi un parell de portes daurades a la muralla. Tenien gravades els mateixos sarments de vinya i flors que la porta de Descol·locats. I a les vies de tren, se n’hi ajuntaven unes altres que arribaven d’una altra direcció. En Jack va suposar que les segones venien directament de Descol·locats, i que transportaven els objectes que havien sortit per la porta daurada.

El Porquet de Nadal va aixecar una peülla en senyal d’advertiment.

—Controladors de pèrdues! —va xiuxiuejar.

Efectivament, un punyal, una llima d’ungles i un trencanous d’aspecte ferotge marxaven amunt i avall davant de les portes. Aquells controladors de pèrdues portaven els barrets negres més elegants que en Jack havia vist mai: uns cascos alts rematats per unes plomalls llargs negres, amb les P fetes d’or.

En Jack, el Porquet de Nadal i el Conillet Blau es van ajupir per amagar-se darrere d’un altre massís de cards; la neu se’ls començava a amuntegar al cap i les espatlles mentre examinaven les portes intentant empescar-se algun pla.

—Potser —va xiuxiuejar en Jack— si esperem que vingui el tren, podrem saltar-hi al darrere.

—Anirà massa de pressa —va dir el Porquet de Nadal—. Et faries mal.

—Espereu… Voleu entrar-hi? —va preguntar el Conillet Blau, desconcertat.

En Jack va assentir.

—No us ho permetran mai! —va exclamar el Conillet Blau—. Nosaltres som excedents! No fem per a un lloc tan distingit com aquest! Aquí és on van a parar les coses que es troben a faltar de debò!

—Aquestes portes no tenen res d’especial —va dir el Porquet ignorant el Conillet—. Em semblen força normals. Són els controladors de pèrdues, el problema. Ens capturaran i ens entregaran al Perdedor tan bon punt ens deixem veure. Ara bé, si els poguéssim distreure d’alguna manera…

—Però és només perquè voleu viure en unes cases boniques? —va preguntar el Conillet Blau—. O hi voleu entrar per alguna altra raó?

—Sí —va dir en Jack abans que el Porquet de Nadal el pogués aturar—. Aquí dins hi ha algú que necessito. Es diu Puk i és el meu peluix preferit.

Durant una estona, en Jack i el Conillet Blau es van mirar als ulls fixament, i llavors el Conillet va deixar anar un sospir de sorpresa.

—Ets un nen —va xiuxiuejar—. Ets real.

—No, no ho és —va dir el Porquet de Nadal, aterrit—. És una figura d’acció que es diu…

—Tranquil, Porquet —el va interrompre el Conillet Blau—. No ho diré a ningú. Us ho prometo. I de debò has fet tot aquest camí fins al País dels Perduts per trobar la teva joguina preferida? —va preguntar a en Jack, que va assentir—. Llavors seré jo qui distraurà aquells d’allà —va dir—. Serà un honor per a mi.

I, abans que en Jack o el Porquet de Nadal el poguessin aturar, el Conillet va sortir com va poder de l’amagatall i va anar saltant fins on eren els controladors de pèrdues, que van deixar de marxar i se’l van quedar mirant, atònits.

—Ei, hola! —va cridar el Conillet Blau—. Sisplau, puc venir a viure a la vostra ciutat?

—No siguis pallús —va dir-li el Punyal amb menyspreu, mentre amenaçava de punxar el Conillet, que va saltar uns metres més enllà i ho va tornar a intentar.

—Sisplau, deixeu-me entrar! Sé fer alguns numerets!

I va provar de fer un salt mortal, però va aterrar de cap i li van quedar les orelles fetes un nyap. Els controladors de pèrdues el van esbroncar, però ni tan sols es van molestar a capturar-lo.

En aquell mateix instant, van sentir diverses explosions eixordadores per sobre seu. Tothom —en Jack, el Porquet de Nadal, el Conillet Blau i els controladors de pèrdues— va mirar amunt. Semblava que una pilota gegantina estigués rebotant per aquell sostre pintat tan alt. Aquella va ser la primera vegada que en Jack sentia algun so de la Terra dels Vius. A l’Ermot dels Desnonats hi havia molt pocs forats de retrobament, però va resultar que un d’ells els queia just a sobre.

Llavors, des de molt i molt lluny, es va sentir la veu d’una nena. Tenia un accent que en Jack no va reconèixer.

—La pilota m’ha anat per sobre de la bardissa! És al jardí del costat!

—Doncs esmuny-t’hi i agafa-la, Jeanie —va dir la veu d’una senyora.

En Jack, el Porquet de Nadal, els controladors de pèrdues i el Conillet Blau continuaven amb la mirada clavada a l’enorme forat del cel de fusta, a través del qual en aquell moment ressonaven unes passes. Aleshores van tornar a sentir la veu de la nena, aquesta vegada més forta i amb més claredat que abans.

—Ha anat a parar a un parterre! Sort que no hi ha ningú a la casa.

I tot d’una, va aparèixer un raig de llum daurada que va enfocar el Conillet, que va quedar paralitzat, bocabadat i amb una lluïssor d’esperança en aquells ullets foscos.

—Mama! —va cridar la veu de la nena—. He trobat un conillet! Un conillet blau al parterre!

El llardós Conillet es va elevar uns quants centímetres de terra, arrossegat per la intensa llum daurada. Va mirar al seu voltant, al·lucinat, clarament incapaç de creure’s el que passava.

—Deixa’l on l’has trobat, Jeanie! —va dir la mare molt per sobre d’on eren ells—. Deu ser d’algun dels nens!

—Però és que deu fer segles que és aquí! —va insistir la veu de la nena—. Està tot enfangat!

El Conillet Blau es va elevar una mica més en el raig de llum daurada. Ara estava suspès enlaire, mentre els tres controladors de pèrdues, que se suposava que havien de custodiar la porta, estaven tan astorats de veure el que passava que es van apropar per tenir una millor perspectiva del forat del sostre i poder donar un cop d’ull a aquella nena tan estranya que volia un conillet blau empastifat de fang.

—Mama, si l’han deixat aquí fora tant de temps, segur que no els importa gens! Sisplau, no me’l puc…

—Jeanie, no, no si és d’algun dels nens —va dir la veu de la mare.

El Trencanous, la Llima d’ungles i el Punyal eren just a sota del Conillet suspès en l’aire, clarament sorpresos que un objecte tan llardós i matusser pogués tenir la possibilitat de ser trobat.

—Jack, ara —va xiuxiuejar el Porquet de Nadal—. Corre!

—Però…

—És la nostra última oportunitat! —va dir-li el Porquet—. Podem entrar per les portes mentre estan distrets observant el Conillet!

De manera que en Jack es va aixecar lentament i va arrencar a córrer cap a les portes daurades, seguit del Porquet de Nadal, que s’aguantava la panxa.

El Conillet Blau continuava suspès en el raig de llum daurada entre el País dels Perduts i la Terra dels Vius, i els controladors de pèrdues seguien a sota d’ell, bocabadats, mirant amunt fent uns ulls com unes taronges.

—Sisplau, mama —va insistir la veu de la nena—. Sisplau, deixa’m que me’l quedi. El rentaré i l’ensenyaré als nens, i si el volen els hi tornaré.

—Que no em volen! —va cridar el Conillet Blau, desesperat—. Va, agafa’m, sisplau, agafa’m, vull ser teu!

Però, és clar, ni la nena ni la seva mare podien sentir el Conillet.

—Mira quina cara tan bufona, mama! —va exclamar la nena.

En Jack va sentir un clic gairebé imperceptible darrere seu. El Porquet de Nadal havia obert les portes daurades d’una empenta. El nen s’hi va esmunyir sigil·losament encara mirant per sobre de l’espatlla cap al Conillet.

—Bé, d’acord —va dir la veu de la mare, mig divertida mig desesperada—. Espero que no m’embussi la rentadora!

I amb un brogit sobtat el Conillet Blau va travessar el forat i va abandonar el País dels Perduts, no sense abans saludar amb una poteta enfangada en Jack, amb una expressió d’alegria i perplexitat alhora.





Sisena part


La Ciutat dels Enyorats





39


La Ciutat dels Enyorats

A l’altra banda de les portes no hi havia carrers, tan sols un canal flanquejat per unes cases altes precioses amb balcons de ferro forjat. Flotant a l’aigua verda hi havia unes quantes góndoles buides amarrades a un pal ratllat que emergia del canal. La neu clapejava les embarcacions i les volves esquitxaven l’aigua. A la góndola que tenien més a prop hi havia una manta de vellut fosca plegada al seient.

—Tu primer! —va xiuxiuejar el Porquet de Nadal a en Jack—. Fica’t a la góndola i amaga’t a sota d’aquella manta!

En Jack va fer el que li deia; es va ajeure al fons de l’embarcació i va estirar la gruixuda manta per embolicar-s’hi, que era clarament el motiu pel qual era allà: per abrigar els passatgers. El nen va notar el balanceig de la góndola quan el Porquet de Nadal hi va pujar i es va arraulir sota la manta al seu costat. I allà es van quedar arrupits l’un contra l’altre, esperant que ningú es fixés en els bonys a la manta.

—Caram! —va sentir en Jack que deia un dels controladors de pèrdues.

—Si no ho veig, no m’ho crec! —va exclamar una altra veu.

—Un conillet llardós com aquell, trobat! —va dir un tercer.

—Quan va ser la darrera vegada que vau veure un excedent salvat?

—Uf… fa anys i panys.

—Bé, ho he dit abans i us ho torno a dir —va fer la primera veu—: Els nens són ben estranys. Imagineu-vos aquesta nena a qui li agrada aquest tros de cosa enfangada que fa segles que està tirada en un parterre de flors!

Un xiulet en la llunyania va trencar la calma.

—Aquí ve, ben puntual —va continuar la veu—. El tren de Descol·locats.

En Jack estava ben quiet, arraulit al costat del Porquet de Nadal sentint el sotragueig del tren que s’acostava, que ben aviat es va fer eixordador. Aleshores, amb un potent xiulet i el xerric dels frens, es va aturar en sec. Van sentir com s’obrien les portes del tren i llavors, les de la ciutat, i a continuació, un munt de veus que proferien tota mena d’exclamacions de sorpresa i aprovació quan van veure les precioses góndoles que els esperaven per portar-los al centre de la vila.

—Benvinguts, benvinguts! —cridaven els controladors de pèrdues—. Per aquí, cavaller… Vigileu on trepitgeu, Eminència… Potser hauríeu de disposar d’una góndola per a vós, Sa Altesa…

En Jack mai havia sentit els controladors de pèrdues tractar els objectes amb tant de respecte. Aleshores va notar el balanceig de la góndola perquè hi havia pujat alguna cosa que s’acomodava al seient. Una escalfor abrasadora queia implacablement al damunt d’aquella manta de vellut, com si el que acabés de pujar estigués en flames. En Jack no tenia ni idea de què podia ser.

—Us aniria bé aquesta manta, Sa Altesa? —va dir la veu del Trencanous per sobre del cap d’en Jack, que amb el Porquet de Nadal es van estrènyer amb força tement que els retiressin l’embolcall de vellut.

—No, gràcies, no noto mai el fred —va dir una veu de senyora.

Van sentir uns quants cruixits més de les góndoles i alguns altres «compte per aquí, Sa Senyoria…», «vigileu per allà…», i tot seguit, la veu d’un dels controladors de pèrdues que venia de la góndola que en Jack va suposar que era la que encapçalava l’expedició.

—Sa Altesa, Sa Eminència, Sa Senyoria, dames, cavallers, benvinguts a la Ciutat dels Enyorats! Sisplau, mantingueu-vos asseguts durant aquesta passejadeta i tot seguit us mostrarem les vostres noves llars!

—Necessitem empescar-nos la manera de sortir d’aquesta embarcació tan bon punt ens hàgim endinsat al centre de la ciutat —va xiuxiuejar el Porquet de Nadal amb el morro rebufant contra la galta d’en Jack, mentre la góndola es començava a moure.

—Potser ens podríem llançar a l’aigua quan no miri ningú? —va xiuxiuejar en Jack.

—I què me’n dius, d’això que va assegut a la góndola amb nosaltres? Segur que ens veu i deixa anar el crit d’alarma.

—Sigui el que sigui, està molt calent —va dir en Jack amb un xiuxiueig.

—Ja ho sé prou —va dir el Porquet de Nadal—. Sembla una brasa. M’estranya que no hagi calat foc a…

Sense avís previ, algú els va retirar la manta d’una revolada. Durant uns instants de pànic, en Jack no veia res de res, enlluernat per una llum daurada que il·luminava tota la góndola. Era com si el sol se’ls hagués assegut al costat.

—No soc una brasa —va dir la mateixa veu de senyora d’abans, que provenia del bell mig d’aquella llum centellejant. Era tan potent, que en Jack va haver de tancar els ulls uns instants, però fins i tot a través de les parpelles la continuava veient—. Soc la Felicitat.

—La Felicitat? —va repetir en Jack.

—Sí —va replicar—. I ara feu el favor d’incorporar-vos i de gaudir de la vista. És una ciutat tan preciosa…!

—No ens podem incorporar —va xiuxiuejar en Jack amb els ulls plorosos una altra vegada d’intentar mirar la Felicitat directament—. Se… se suposa que no hauríem de ser aquí.

—Ja m’ho he pensat —va dir ella—, però ningú us podrà veure mentre estigueu a prop meu, perquè soc molt brillant. Asseieu-vos, sisplau, i podrem gaudir de la passejada plegats!

En Jack i el Porquet de Nadal es van incorporar i es van asseure davant de la Felicitat. L’escalfor que desprenia era molt agradable i reconfortant després de les hores que havien passat a l’ermot nevat i, si no la miraven directament, podien veure tot el que els envoltava gràcies a la seva llum.

La Ciutat dels Enyorats era molt diferent de tot el que havien vist fins llavors al País dels Perduts. Les escalinates de les cases que hi havia a banda i banda del canal arribaven fins a l’aigua. Començava a fer-se fosc i tires de llumets platejats penjaven damunt dels seus caps. I des d’algun lloc remot els arribava el so d’un cor que cantava nadales. D’altra banda, sobre la ciutat hi havia molts més forats de retrobament que no pas sobre l’ermot, i en Jack es va alegrar de veure’ls. Tan bon punt trobessin el Puk, podrien tornar a pujar cap al País dels Vius amb facilitat.

Les góndoles van passar per sota d’un pont de pedra pel qual rodolava un massís rellotge de butxaca de plata, que es reflectia a l’aigua com una resplendent lluna plena. Des d’una finestra de més amunt, un collaret de maragdes d’una brillantor increïble saludava amb el seu fermall els nouvinguts, mentre una moneda d’or centellejava des d’un portal. En Jack estirava el coll i mirava pertot arreu, però per enlloc va veure cap joguina vella; ni rastre del Puk. En canvi, sí que hi havia altres coses gairebé tan rares i magnífiques com la Felicitat.

—Què són? —va preguntar en Jack al Porquet de Nadal en creuar-se amb una góndola que duia un llarg rotllo de paper on hi havia un munt de números impresos i un tron daurat. Aquell parell d’objectes tan estranys parlaven entre ells en veu baixa.

—El paper és una Fortuna perduda —va dir la Felicitat, que es va girar per mirar-los—. Algun humà ric d’allà dalt ha perdut tots els seus diners. La Fortuna està parlant amb un Regne perdut. Fa molt de temps, un rei de la Terra dels Vius va perdre el tron.

Els ulls d’en Jack s’estaven acostumant a la intensa brillantor de la Felicitat i es va adonar que, si la mirava de reüll, podia entreveure la forma d’una dona somrient al bell mig d’aquella llum enlluernadora.

—Com et vas perdre? —li va preguntar en Jack amb timidesa.

—Per falta de cura —va dir la Felicitat amb un sospir—. La meva propietària és una actriu. És encantadora i té molt de talent, però no va ser prou amable amb la gent que li importava, ni tan treballadora com hauria d’haver sigut, tot i que li encantava la seva feina. Els seus dons en el passat li van portar un munt d’amics i èxit, però, per culpa de la mandra i l’egoisme, es van esfumar i ara, tristament, també m’ha perdut a mi.

—I com et recuperarà? —va preguntar-li el Porquet de Nadal.

—Serà difícil —va respondre la Felicitat—, perquè em busca als llocs equivocats i, com que no està acostumada a reconèixer la culpa, em temo que seré a la Ciutat dels Enyorats durant molt de temps…, potser per sempre més. Penseu dir-me què hi feu, aquí? —va continuar la Felicitat—. O és un secret?

—És un secret —va dir el Porquet abans que en Jack pogués respondre.

—Ja m’ho pensava. En aquest cas —va dir la Felicitat abaixant la veu—, potser voleu sortir d’aquí. Pel que sembla, estem reduint la marxa, però brillaré més que mai perquè no us puguin veure.

En Jack i el Porquet de Nadal van mirar al seu voltant. La Felicitat tenia raó: efectivament, les góndoles anaven més a poc a poc.

—Som-hi —va xiuxiuejar en Jack al Porquet de Nadal preparant-se per llançar-se a les aigües gèlides—, anirem cap a la vora.

—Bona sort! —els va dir la Felicitat.

En Jack i el Porquet de Nadal van grimpar amb molt de compte pel costat de la góndola, van lliscar avall fins a aquella aigua tan freda i es van deixar anar de l’embarcació, que se’n va allunyar amb la Felicitat brillant més que mai, de manera que ningú els va veure fugir.

Panteixant dins de l’aigua glaçada, en Jack va aconseguir nedar fins a unes escales que conduïen a la riba del canal. Però llavors, quan va mirar enrere buscant el Porquet de Nadal, només en va veure el morro, que amb prou feines sortia a la superfície. El Porquet s’ofegava.





40


Seguits

En Jack va fer mitja volta i va nedar cap al Porquet just a temps de salvar-lo d’ofegar-se. Fent servir un braç i picant fort amb les cames, va aconseguir arrossegar el Porquet, que estava ben xop, i pujar-lo per les escales de pedra.

—Gràcies, Jack —va dir panteixant el Porquet de Nadal, a qui el cos de tovallola li havia agafat un to verdós de l’aigua—. Ets molt bon nedador! A mi no m’ha agradat gens, això —va admetre mentre s’espolsava l’aigua, de manera que va quedar enmig d’una basseta.

—Per què no m’ho has dit, que no sabies nedar? —li va preguntar en Jack tremolant violentament ara que era fora de l’aigua sota la neu que queia.

—No ho he sabut fins que m’ofegava —va admetre el Porquet—, i llavors ja tenia la boca plena d’aigua, per tant, no podia dir-t’ho. —I després d’espolsar-se les orelles, que li havien quedat un pèl guerxes, va afegir—: Au, va, anem a buscar el Puk.

Una cosa bona d’haver-se llançat al canal va ser que les boletes del Porquet de Nadal no feien tant de xivarri com de costum, perquè s’havien enganxat entre elles. Així doncs, en Jack i ell van enfilar plegats els carrerons de la Ciutat dels Enyorats.

Empedrats amb llambordes i flanquejats per unes cases precioses, aquells carrerons eren tan bonics com els canals. De les portes penjaven unes corones de Nadal que centellejaven, i a través de les finestres refulgia la resplendor dels arbres de Nadal il·luminats amb espelmes. En Jack i el Porquet de Nadal van passar pel costat d’alguns objectes en travessar places nevades mentre es feia de nit, però va semblar que cap d’ells els parava gaire atenció. Una espectacular agulla de pit de brillants en forma d’unicorn els va saludar educadament amb una inclinació de cap quan entrava a casa seva, i un llibre preciós amb gravats d’or ho va fer de manera informal passant les pàgines quan es van trobar, però igual que li va passar a Vila-rabiosa de l’Enyor, a en Jack el preocupava la falta de joguines.

—Creus que posen els animals de peluix en una altra banda de la ciutat? —li va preguntar al Porquet de Nadal.

—Potser sí —va respondre el Porquet—. La veritat és que aquesta sembla una ciutat més gran que les altres. Em fa l’efecte que estem arribant al lloc on canten nadales, si més no…

—Sí —va dir en Jack, que encara tremolava de la gèlida capbussada al canal—. Creus que és una festa?

—Podria ser —va dir el Porquet de Nadal, que va mirar mig aclucant els ulls per sobre de l’espatlla i va semblar que anava a dir alguna cosa, però llavors es va fer enrere—. Au, vinga, vegem si podem esbrinar on són les joguines.

Van continuar caminant, tot i que, com més avançaven, més creixia la sensació d’en Jack que no estaven sols. Va mirar enrere un parell de vegades i no va veure res, però, a la tercera, li va semblar enxampar fugaçment alguna cosa negra que desapareixia de manera sobtada darrere de la cantonada.

—Ket, has vist allò? —va xiuxiuejar en Jack.

—Sí —va dir el Porquet de Nadal, que s’havia girat en el mateix moment que en Jack—. He pensat que algú ens seguia. Crec que estarem més segurs si ens barregem entre la multitud… Anem cap als que canten. Afanyem-nos, de pressa!





41


Els artistes

Van córrer cap al lloc on se sentien les nadales i, al cap d’uns minuts, es van trobar sota una arcada que donava a una gran plaça preciosa, on resplendien uns llumets de Nadal platejats com els dels canals. Un cor d’instruments cantava en una cantonada de la plaça. Tots ells —des de les trompes i els violins fins a les flautes i les tubes— tenien veus humanes, i en Jack no havia sentit mai nadales tan ben cantades. Durant uns segons, es va oblidar del fred que tenia a dins del pijama xop i simplement es va deixar portar per les meravelloses vistes i els sons.

La plaça estava situada davant d’un enorme palau blanc de teulada daurada i finestres voltades. A cada banda de les portes del palau hi havia un controlador de pèrdues —una maquineta de fer punta i una maça— que, igual que els companys que custodiaven les portes de la ciutat, duien uns cascos negres amb uns llargs plomalls també negres.

En un balcó que s’estenia al llarg del palau, en Jack hi va veure objectes en forma de persona que escoltaven el cor d’instruments. Igual que la Felicitat, cadascun d’ells desprenia llum. L’un era de color escarlata, un altre, verd, i uns quants més, d’un blau intens. En Jack estava massa lluny per poder distingir l’aspecte de les figures que hi havia al bell mig de les llums de colors, però tenia clar que devien ser molt importants per viure en un palau de teulada daurada.

Mentrestant, més enllà d’on eren en Jack i el Porquet de Nadal hi havia una colla d’objectes, apinyats sota la neu que continuava caient, que projectaven unes ombres allargades a la llum del capvespre. Pel que semblava, presenciaven alguna mena d’actuació que tenia lloc enmig d’ells.

—Amaguem-nos entre aquella gentada —va xiuxiuejar el Porquet de Nadal mirant per sobre de l’espatlla novament—. I estigues alerta per si veus el Puk!

De manera que en Jack i el Porquet de Nadal van anar cap a la plaça; el primer deixant les petjades d’aquells peuets glaçats descalços en la neu i el segon, un rastre de marques rodones de les peülles. I ni l’un ni l’altre es van fixar en la silueta embolcallada en una capa negra que va sortir sigil·losament de darrere d’una columna de marbre per seguir-los.

Cap dels objectes d’aquella multitud va fer gaire cas d’en Jack i del Porquet de Nadal mentre es barrejaven amb cautela entre ells. Quan finalment van poder veure el que mirava la resta, també es van aturar a badar.

Tots els que actuaven eren transparents i tenien forma humana, igual que el Fantasma. Un bufó feia malabarismes i salts mortals enrere, mentre un homenet amb un bigoti enorme feia rodar uns platerets sobre uns bastons llargs. Un xef tirava creps enlaire i les enxampava al vol, mentre una ballarina donava voltes i més voltes en infinites piruetes. Un home gran lligava una corda llarga amb uns nusos complicadíssims i un altre feia trucs de cartes.

—Què són? —va preguntar en Jack en veu alta a un telèfon mòbil nou de trinca que tenia al costat.

—Habilitats Perdudes —va respondre el Telèfon—. Truquets intel·ligents que els humans poden fer, però que per l’edat, lesions, falta de memòria o pràctica acaben perdent.

—I no les poden recuperar? —va preguntar en Jack.

—De vegades —va replicar el mòbil—. Ahir, per exemple, a un truc de màgia molt bo el van xuclar ràpidament cap al País dels Vius mentre miràvem l’espectacle. Molt decebedor, perquè encara no s’havia acabat. Sempre ens sap greu perdre habilitats, perquè ens fan un xou cada vespre, però només en són les teloneres. Espera a veure el d’avui!

Efectivament, les Habilitats Perdudes van saludar després que els aplaudissin amb entusiasme i corrent, botant i fent piruetes van abandonar la plaça i van desaparèixer.

En aquell moment una senyora molt transparent, que duia un vestit amb incrustacions de pedres precioses, va anar tota decidida fins al bell mig de la plaça. Alguns dels espectadors van aplaudir, però el mòbil va rondinar.

—No has estat de sort. Esperava que sortís una de les nostres Històries, que sempre són la mar d’entretingudes, però és una Veu.

La Veu va agafar aire i va començar a cantar en un idioma que en Jack no entenia. La cançó va ressonar pels arcs de pedra i el mur del palau i va fer xiular les orelles al nen. Va suposar que la Veu devia tenir molt de talent a jutjar per la manera en què totes les joies i aquells llibres tan bonics sospiraven, admirats, però el Mòbil es va inclinar cap a en Jack i li va dir:

—La va perdre una cantant d’òpera d’allà dalt. Jo no soc gaire de l’òpera. Em sembla que vaig tirant cap a casa.

I es va allunyar saltant. A en Jack li hauria agradat seguir-lo, perquè la cançó de la Veu li feia mal a les orelles, però en aquell moment una cosa va xiuxiuejar-li:

—Disculpa’m, sou els que busqueu un porquet de drap?





42


La invitació del rei

En Jack es va girar i va veure una silueta que semblava d’una dona. L’embolcallava una capa negra de cap a peus, tot i que una llum violeta li sortia per la caputxa i per sota de la vora. En adonar-se que en Jack s’havia girat, el Porquet de Nadal va fer el mateix, i quan va veure la silueta de la dona de la capa, es va treure les peülles de les orelles i va estirar en Jack del braç per arrencar a córrer.

—No us alarmeu —va dir la veu de la dona des de sota de la capa—. M’envia a buscar-vos algú que us vol bé.

—Ha sigut la Felicitat? —li va preguntar en Jack.

—Sí, ha sigut ella —va contestar la dona—, però si no voleu que tingui problemes, que no surti d’aquí. Si algú us ajuda, pot acabar devorat. Heu provocat molts problemes. Seguiu-me i us ho explicaré.

El Porquet de Nadal encara no ho veia clar, però es van allunyar de la Veu i de la multitud per refugiar-se en la penombra sota una arcada, on la misteriosa figura es va retirar la caputxa. Resplendia amb una llum violeta igual que la Felicitat ho feia amb aquella llum daurada, però no desprenia escalfor. I pel seu rostre, semblava més vella i força menys amable.

En Jack, impacient, li va preguntar:

—Saps on és el Puk?

—Temo que no —va respondre la dona—, però el rei sí que ho sap. Sa Majestat us convida a tots dos a sopar a palau, on se us explicarà tot plegat.

—Quin és aquest rei? —va preguntar el Porquet de Nadal amb desconfiança—. El Perdedor és qui governa, aquí. Tothom ho sap, això.

—El Perdedor és qui té el poder absolut —va dir la senyora violeta—, però tenim una família reial aquí a la Ciutat dels Enyorats. Jo soc l’ambaixadora de Sa Majestat. Si de debò vols trobar el teu porquet, el rei és l’únic que et pot ajudar… Em pensava que us alegraríeu de tenir alguna mena d’aixopluc, com a mínim —va afegir, perquè a en Jack li petaven les dents i al Porquet de Nadal encara li regalimava aquella aigua verdosa pertot arreu.

—Doncs estaria bé escalfar-se una mica —va admetre en Jack, però el Porquet de Nadal continuava desconfiant.

—Ens pot disculpar un moment? —va dir a la senyora violeta.

—Per descomptat —va replicar ella, tot i que no va semblar que li fes gaire gràcia.

—Ja sé que no se la veu gaire simpàtica, però deu ser bona si l’envia la Felicitat —va xiuxiuejar en Jack a l’orella del Porquet tan bon punt se n’havien apartat una mica. Li va costar fer-se sentir, perquè la Veu encara ressonava per la plaça, tot i que almenys allò significava que la senyora violeta tampoc no el sentia—. El Puk pot ser a dins del palau! L’estimo tant, que potser l’han deixat viure aquí! Potser fins i tot ha passat a formar part de la reialesa!

—No ho crec —va dir el Porquet de Nadal, a qui lentament se li anava congelant el morro humit amb l’aire fred del vespre—. Mai he sentit a parlar de cap rei aquí baix, tret del Perdedor. I com sap la senyora aquesta qui busquem? No li hem dit pas, a la Felicitat, que anàvem a la recerca del Puk!

—Suposo que deu haver corregut la veu —va dir en Jack—. Vaig preguntar per ell al xèrif Binocles i al Cavall d’escacs.

—Tot i això, no m’agrada —va insistir el Porquet—. Em fa mala espina.

—Aquesta és la primera vegada que algú ens diu que saben on és el Puk! —va dir en Jack, que començava a estar mosca—. Ja vas sentir el que va dir la Poesia! Hem d’aconseguir-ho abans de Nadal o, si no, em quedaré aquí per sempre més i no podré portar el Puk a casa! No ens deu quedar gaire temps!

Com que el Porquet de Nadal no va contestar, en Jack va dir:

—Molt bé, doncs no vinguis… Jo sí que hi vaig!

I dit això, va fer mitja volta i va tornar cap a la dona violeta, que esperava cremant sota l’ombrívola arcada com una flama porpra. En Jack va sentir les boletes del Porquet de Nadal darrere seu i va saber que no estava sol.





43


El palau

La resposta de la senyora violeta en saber que estaven disposats a seguir-la no va passar d’un somriure fugaç, que va revelar unes dents força punxegudes. Llavors els va guiar cap al palau, amb la capa voleiant en la brisa.

—Com aconseguirem que els controladors de pèrdues ens deixin passar? —va preguntar en Jack en apropar-se a les portes daurades del palau.

—Ah, no us n’heu de preocupar, d’ells —va dir la senyora violeta amb un somriure altiu—. Els controladors estan a les ordres del rei aquí a la Ciutat dels Enyorats i jo soc l’ambaixadora de Sa Majestat. Bon vespre tingueu! —va dir amb grandiloqüència a la Maquineta de fer punta i a la Maça, que la van saludar amb una reverència mentre cadascuna obria una porta. El cap de la maça pesava tant que gairebé va caure de morros, però ho va salvar aferrant-se al mànec de la porta.

—Bon vespre, Sa Excel·lència —van dir alhora.

Una agradable escalfor va embolcallar en Jack i el Porquet de Nadal tan bon punt van travessar el llindar del palau. En aquells moments caminaven sobre una catifa gruixuda de color carmesí que a en Jack, que tenia els peus glaçats i adolorits, li va semblar la mar de suau. Dues fogueres idèntiques cremaven en dues llars de foc de marbre que hi havia, una a cada banda d’una escalinata impressionant amb el passamà daurat. Al peu de l’escalinata hi havia les mateixes arracades de brillants que en Jack havia vist a Descol·locats. Pel que semblava, ara feien de serventes, perquè van agafar la capa negra de la senyora, van fer una reverència, van marxar serpentejant i van desaparèixer per una porta lateral.

—Per aquí —va dir la senyora violeta a en Jack i el Porquet de Nadal enfilant escales amunt.

—Ens permet que li preguntem com es diu, Sa Excel·lència? —va dir el Porquet de Nadal darrere d’ella, repetint el títol que havia sentit que utilitzaven els controladors de pèrdues.

Ara que ja no duia la capa, la seva acompanyant il·luminava el vestíbul amb la seva llum violeta. Aquella dona alta i prima va mirar avall cap a ells i els va dir:

—Em dic Ambició.

—Com pot ser que algú perdi l’ambició? —es va preguntar en Jack en veu alta.

—Sent poc intel·ligent —va dir l’Ambició amb fredor—. La meva mestressa i jo havíem aconseguit grans coses juntes. És una política… o més ben dit, era. Va patir un petit revés, va perdre una votació sense importància, però allò no hauria d’haver sigut un daltabaix! —va cridar l’Ambició mentre s’aturava de sobte, de manera que en Jack gairebé hi va topar. Els ulls li guspirejaven i, per un moment, el nen la va trobar bastant esfereïdora—. Ens hauríem pogut recuperar d’aquell revés i assolir fites fins i tot més importants! Però no… Em va perdre, l’estúpida pusil·lànime! —va cridar sacsejant el puny cap al forat de retrobament que hi havia al sostre.

El so de les seves paraules retrunyint pels murs de marbre va semblar que feia tornar l’Ambició en si. Va respirar fondo.

—Les meves disculpes —va dir fredament—. Ja fa uns quants anys que visc a palau esperant que em recuperi i, de vegades, temo que no passarà mai…, però, vaja, res d’això us ajudarà a trobar el vostre porquet.

I va continuar pujant les escales. En Jack i el Porquet de Nadal es van mirar un moment i la van seguir. El nen veia que el Porquet cada vegada tenia més dubtes pel que feia a l’Ambició i, realment, aquella dona també havia posat molt nerviós en Jack. De totes maneres, no volia fer marxa enrere, o sigui que va intentar fer veure que estava animat i tranquil.

A dalt de tot de les escales, van trobar unes altres portes dobles, que van obrir un parell de ganivets de peix d’or massís.

—Sa Excel·lència —van murmurar respectuosament quan l’Ambició va travessar el llindar de les portes i va entrar a l’habitació, seguida d’en Jack i el Porquet de Nadal, a qui els relluents ganivets van mirar encuriosits.





44


La família reial

L’estança a la qual acabaven d’accedir era fins i tot més majestuosa que el vestíbul, amb tot d’estàtues daurades i miralls. El sostre voltat estava tot decorat amb imatges de les tres ciutats del País dels Perduts: les casetes baixes de fusta de Rebutjables, les cuidades cases de Vila-rabiosa de l’Enyor amb les teulades nevades i les vil·les senyorials i els canals de la Ciutat dels Enyorats. A sota de les pintures del sostre hi havia una taula llarga il·luminada amb espelmes, parada amb plats daurats i copes de cristall per a quinze comensals. Al cap de taula hi havia un tron daurat immens, que de moment estava buit.

Davant d’una altra llar de foc, en una bola de llum de color maragda, hi havia un jove molt ben plantat que es mirava detingudament al mirall que hi havia a sobre de la lleixa de la llar de foc i semblava encantat del que hi veia.

—Bon vespre —va dir sense apartar els ulls del seu reflex, però girant el cap a una banda i a l’altra per tenir una millor perspectiva del perfil.

—Aquest és l’Encant —va dir l’Ambició indicant l’home verd— i aquell d’allà —va afegir assenyalant una bola de llum taronja a dins de la qual hi havia un jove de cara rodanxona i somrient— és l’Optimisme. Estaran pendents de vosaltres mentre vaig a dir a Sa Majestat que els seus convidats han arribat.

L’Ambició va abandonar l’habitació amb posat majestuós i va deixar en Jack i el Porquet de Nadal neguitosos i sentint-se tremendament llardosos enmig de tota aquella esplendor. De totes maneres, tan bon punt els ganivets de peix d’or havien tancat les portes darrere l’Ambició, l’Optimisme es va apropar cap a ells saltant amb un somriure d’orella a orella. Tenia uns ulls rodons de mirada innocent i, igual que la Felicitat, desprenia una escalfor molt agradable. Després d’estrènyer la mà d’en Jack i fer el mateix amb la peülla del Porquet de Nadal, va cridar:

—Estic encantadíssim de coneixe-us! Sou un parell d’objectes fantàstics! Sembla que us conegui de tota la vida! Podem ser amics íntims!

—Hola —va replicar en Jack amb timidesa.

—M’han dit que esteu buscant un porquet de drap vell? —va preguntar l’Optimisme botant entusiasmat amb els peus junts.

—Sí —va confirmar en Jack.

—Bé, estic segur que el trobareu! Tot anirà de meravella! I us encantarà el nostre rei! És molt bo… —Durant un instant el somriure de l’Optimisme es va esvair, però llavors va tornar a somriure més que mai— …en el fons, sabeu?

—A veure… Ningú pensa admirar-me o què? —va preguntar l’Encant amb indignació, apartant la vista del mirall per mirar momentàniament en Jack i el Porquet.

—Ah… emm… sí, és clar —va dir el Porquet de Nadal—. És guapíssim.

—Cosa que és bastant més del que es pot dir de vosaltres dos —va dir l’Encant amb un somriure maliciós, mirant primer el Porquet, que estava fet un nyap amb aquelles orelles guerxes, i llavors els peus ronyosos i el pijama enfangat d’en Jack—. La vostra bellesa deu ser en alguna banda també! O potser no n’heu tingut mai?

I havent deixat anar aquest comentari tan desagradable, es va tornar a girar cap al mirall. Aleshores es va obrir una porta a l’altra banda de la sala i va entrar una bola de llum de color blau marí. Per un moment, en Jack va pensar que potser era el rei, però en apropar-se, va distingir al bell mig de la llum una senyora molt vella que caminava amb dificultat.

—Bon vespre —va dir l’anciana amb una veu aguda cascada.

—Bon vespre —va replicar el Porquet de Nadal.

—Aquesta és la Memòria —va dir l’Optimisme.

La Memòria es va mirar el Porquet de Nadal uns segons i va dir:

—Fa vuitanta-cinc anys la meva mestressa tenia un porquet, però el seu era de ceràmica; una guardiola, de fet. Tenia unes floretes blaves pintades als costats i acostumava a desar-hi els diners per a les despeses personals. Un diumenge a la tarda, ara fa vuitanta-quatre anys, la germana petita de la meva mestressa, l’Amelia Louise…

—Memòria —va dir-li l’Encant, badallant—, a ningú li interessa. A ningú li importa.

—I ara! Estic segur que deu ser una història apassionant! —va exclamar l’Optimisme, encara somrient d’orella a orella.

En Jack es va preguntar com podia somriure tota l’estona sense que li fes mal la cara.

—… va trencar aquella guardiola de les floretes blaves…

—Ja ho hem sentit unes cinquanta mil vegades, com a mínim —va rondinar l’Encant mentre la Memòria continuava remugant.

La porta de l’altra banda de l’habitació es va tornar a obrir i van entrar sis boles d’una llum blava resplendent, cadascuna de les quals tenia un home a dins. Tots sis eren idèntics; petits, pulcres i d’aspecte seriós. Tots no podien ser el rei, va pensar en Jack, cada vegada més desconcertat.

—Bon vespre —van dir els sis homes blaus parlant amb una sola veu i ofegant la Memòria, que continuava remugant la història de la guardiola—. Som els Principis.

Es van inclinar a l’uníson i en Jack, que no sabia què havia de fer, els va saludar també amb una inclinació igual que el Porquet de Nadal, les boletes del qual s’estaven eixugant amb l’escalfor del foc i van fer un soroll, com un cruixit.

—Em pensava que el rei us havia dit que us quedéssiu a les vostres habitacions —va dir l’Encant fulminant els Principis a través del mirall.

—Després de considerar exhaustivament l’ordre de Sa Majestat —van dir els Principis parlant tots a una com abans—, hem decidit que aniria contra nosaltres quedar-nos a l’habitació.

En Jack va xiuxiuejar a l’orella del Porquet de Nadal:

—Què són principis?

Aparentment, els Principis l’havien sentit, perquè van contestar alhora:

—Som el que fa que els humans actuïn amb honestedat i decència. Desafortunadament el nostre propietari, un home de negocis, ens va perdre l’un darrere l’altre a la recerca de la riquesa. Ara és un pocavergonya podrit de calés, però, tot i que li agraden, no és feliç, perquè sap que era més estimat quan ens tenia a nosaltres. Per desgràcia, els principis que es perden estan entre les coses més difícils de trobar, de manera que la nostra expectativa és que viurem aquí per sempre més. De totes maneres, ara tenim una nova feina: intentem que el rei no s’aparti del bon camí.

—I el rei sovint necessita la vostra ajuda? —va preguntar el Porquet de Nadal.

Però, abans que els Principis poguessin contestar, es va sentir una sonora fanfàrria i les portes que tenien al darrere es van obrir.





45


El rei

Tot el menjador es va inundar d’una llum escarlata que es reflectia en les copes de cristall i tenyia els plats de vermell sang. La figura carmesina que hi havia al llindar de la porta feia que fins i tot l’Ambició, que va entrar darrere seu, quedés apagada en comparació.

L’Encant, l’Optimisme i els Principis van saludar amb una inclinació i en Jack i el Porquet de Nadal els van imitar, mentre que la Memòria va fer una gran reverència i per fi va callar.

—Aquest —va anunciar l’Ambició amb orgull a en Jack i el Porquet de Nadal— és el Poder, el nostre rei. Majestat, aquest parell són els que heu estat esperant: els que busquen el porquet extraviat.

—Benvinguts —va dir amb una veu retronant—. Què en penseu, de la meva ciutat? Us agrada?

—És preciosa, Majestat —va assegurar el Porquet de Nadal.

En Jack estava massa espantat per badar boca.

—Preciosa? —va dir el Poder, que semblava disgustat—. Molts llocs són preciosos. Considero que la meva ciutat és magnífica. Impressionant. SUBLIM!

Va bramar la darrera paraula i tothom va fer un bot.

—Tot això també, és clar! —va cridar el Porquet de Nadal.

El Poder es va girar cap als Principis.

—EM PENSAVA —va rugir— que us havia dit que us quedéssiu a les vostres HABITACIONS!

—Anava contra nosaltres mateixos fer-ho —van repetir els Principis parlant, com abans, amb una sola veu.

El Poder va serrar aquells punys enormes i va carrisquejar les dents. En Jack i el Porquet de Nadal van fer una passa enrere.

—Majestat —va murmurar l’Ambició mentre repenjava una mà al fornit braç del Poder—, us prego que recordeu el nostre objectiu.

I aquell gest va fer que el Poder s’hi repensés i desistís d’escridassar els Principis.

—Tens molta raó, Ambició. Au, tothom, SEIEU! —va bramar el rei, i llavors va anar tranquil·lament fins al cap de taula i es va acomodar al tron.

En Jack es va asseure entre el Porquet de Nadal i l’Encant, que es contemplava extasiat al revers d’una cullera relluent. L’Optimisme, al seu torn, va ocupar el seient del davant d’en Jack somrient més que mai.

—No cal que ens posem nerviosos! —va cridar a l’altra punta de la taula—. Tinc claríssim que tot anirà meravellosament bé!

—Excel·lent —va remugar el Poder en resposta a alguna cosa que l’Ambició li acabava de dir a cau d’orella. Fins i tot el seu to de veu normal era tan fort que feia tremolar la coberteria—. I la porta està tancada i barrada?

—Ho estarà quan els servents confirmin que ha anat a dormir —va dir-li l’Ambició—. I pel que fa a l’altra…, bé, temo que no he sigut capaç de trobar-la. Majestat, sabeu que sempre s’escapa cap als racons més llardosos, on no aniria cap objecte decent. Vaig fer que els controladors de pèrdues intentessin capturar-la… emm… vull dir buscar-la —es va corregir mirant fugaçment en Jack—, però per desgràcia sense cap èxit.

En Jack va deduir que el Poder i l’Ambició parlaven dels objectes que haurien d’estar asseguts als dos llocs buits que hi havia a la taula, però li feia por preguntar res.

El Poder va picar amb aquelles mans enormes un parell de vegades i al moment va aparèixer una processó de servents a correcuita per la porta de servei amb menges d’allò més peculiars.

Hi havia un caramel de menta tan gros com el cap d’en Jack, unes quantes patates xips gegantines, un tros de pastís d’aniversari de la mida d’un coixí de llit, crispetes com coliflors i, el més gran de tots, un adorn de l’arbre de Nadal de xocolata embolicat amb paper metal·litzat de coloraines amb la forma d’un Santa Claus rodanxó. Les pinces per al sucre que el portaven van grunyir en aixecar-lo fins a la taula.

—L’únic menjar que hi ha aquí és menjar perdut, és clar —va bramar el rei a en Jack des de l’altra punta de la taula, mentre els objectes que havien portat el menjar s’afanyaven a sortir de l’estança—. Nosaltres, les coses, no tenim necessitat de menjar…, però TU sí que deus voler menjar —va dir fulminant en Jack amb la mirada—, perquè és evident que ets un NEN DE CARN I OSSOS!





46


El pla del Poder

Tan bon punt el Poder va cridar les paraules nen de carn i ossos, es van sentir uns potents sons metàl·lics a cada punta del menjador, i en Jack es va adonar que els servents acabaven de tancar les portes des de fora.

—Temíem alguna cosa així —van remugar els Principis alhora.

—No és un nen de carn i ossos —va dir el Porquet de Nadal amb un fil de veu—. És una figura d’acció!

—Correcte —va dir en Jack, a qui se li havia assecat la boca—. El Pyjama Boy, amb el poder del son i dels somnis.

—I té els seus propis dibuixos animats! —va afegir-hi el Porquet de Nadal.

—Nosaltres desaprovem la mentida —van dir els Principis, com sempre, amb una sola veu.

—Fa vuitanta anys —va saltar la Memòria—, van enxampar la germana de la meva mestressa, l’Amelia Louise, mentint quan…

—CALLEU! —va cridar el Poder, mentre colpejava la taula amb aquell puny gegantí.

Una de les copes de cristall es va tombar i es va trencar, i la Memòria va callar novament. El Poder es va aixecar cremant amb un vermell més fosc i més intens que mai. Tots els objectes que hi havia asseguts a la taula semblaven nerviosos excepte l’Ambició, a qui els ulls li tornaven a guspirejar i un somriure d’orella a orella revelava novament aquelles dents punxegudes.

—SAPS —va bramar el Poder mentre fulminava en Jack amb la mirada— per què soc AQUÍ, al País dels Perduts?

—No —va contestar en Jack en veu baixa.

Per sota de la taula, el Porquet de Nadal va allargar una peülla per agafar en Jack de la mà.

—El meu propietari —va dir el Poder mentre començava a caminar amunt i avall— em va perdre perquè no trepitjava amb prou força —va dir, tot colpejant el puny contra l’altra mà— els seus ENEMICS! Junts vam governar un PAÍS sencer! Per tenir-me, el meu amo mantenia la GENT —en pronunciar aquesta paraula, va fer una ganyota de fàstic i d’odi— al seu lloc, és a dir, DE GENOLLS! —va bramar amb una mirada furibunda en aquells ulls de color vermell intens—. Però LLAVORS —va rugir— un nen com TU va gosar DESAFIAR el meu amo en PÚBLIC! I AQUELL NEN —va cridar— va donar a la GENT el coratge per REVOLTAR-SE!

La veu del Poder es va fer eixordadora.

—I EM VAN ARROSSEGAR FINS AQUÍ A BAIX, AL PAÍS DELS PERDUTS!

—Poder, estimat —va dir l’Encant—, feu el favor de parar de cridar. A banda del xivarri, us fa posar molt lleig.

—De manera que ens heu fet venir aquí enganyats per venjar-vos de tots els nens de carn i ossos, oi? —li va preguntar el Porquet de Nadal sense deixar anar la mà d’en Jack a sota la taula.

—Per descomptat que no! —va dir l’Ambició amb menyspreu—. No estem interessats en una insignificant revenja! El nostre objectiu és fer el que sigui per arribar més amunt, per guanyar més prestigi, per aconseguir un èxit més gran…

—Per incrementar el nostre PODER! —va rugir el rei—. Ja sabem què busqueu. El que es diu Puk…

—On és? —va preguntar en Jack, desesperat—. Ho sabeu?

—SÍ, HO SÉ! —va vociferar el Poder—. PERÒ NO EL TROBAREU MAI, MAI, MAI, PERQUÈ ESTIC A PUNT D’ENTREGAR-VOS AL PERDEDOR! I A CANVI, EM RECOMPENSARÀ, I AMB L’AMBICIÓ COM A REINA, GOVERNARÉ TERRITORIS ENCARA MÉS VASTOS, FINS QUE EL MEU PODER RIVALITZI AMB EL SEU!

—Calma, Majestat, calma —va demanar l’Ambició mentre tornava a repenjar la mà ossuda al braç del Poder—. Necessitem votar per procedir, us en recordeu? A veure, escolteu, tots vosaltres —va dir adreçant-se a l’Encant, l’Optimisme, la Memòria i els Principis—. Si entreguem aquest parell al Perdedor, potser ens ofereix alguna cosa a canvi. Potser un palau més gran amb fins i tot més miralls —va dir mirant l’Encant—, o una garantia que romandrà a fora de les muralles de la ciutat! I potser també podríem tenir la darrera paraula pel que fa a qui entra o no a la Ciutat dels Enyorats! Ocasionalment ens arriben coses que no són del nivell que caldria esperar… Segur que tots deveu recordar aquella Poesia tronada i aquell Fantasma tan espantós i ordinari. Així doncs, Encant, què votes?

—Sabeu què? Em fa molta por que això es converteixi en una baralla —va dir l’Encant mentre s’aixecava—. I jo mai em barallo. Els cabells et queden fatal i en casos extrems, et poden trencar alguna dent. Me’n vaig a dormir, doncs. Au, voteu sense mi.

—Tu no te’n vas enlloc —va grunyir el Poder—. Les portes estan tancades. Vota o jo mateix et rebentaré les dents. Els vols entregar al Perdedor, sí o no?

—Ah, bé, si això es tradueix en més miralls, sí —va dir l’Encant amb un sospir, i va tornar a asseure’s per admirar novament el seu reflex a la cullera.

—Memòria, estimada —va dir l’Ambició—, estic segura que deus estar d’acord a entregar aquests fugitius al Perdedor, oi?

—Fa seixanta-nou anys —va dir la Memòria amb la seva veu d’espinguet cascada—, la meva mestressa i la seva germana, l’Amelia Louise, van anar a veure una pel·lícula que es deia El fugitiu…

—Memòria, concentra’t —li va etzibar l’Ambició—. Estem fent una votació. Hauríem d’entregar el nen i el porc al Perdedor, sí o no?

L’anciana, que irradiava llum de color blau marí, va clavar la mirada a en Jack i el Porquet de Nadal i al cap d’un llarg silenci va dir:

—No. No paren de recordar-me coses. M’agraden.

—Gràcies, Memòria —va xiuxiuejar el Porquet de Nadal encara serrant la mà d’en Jack per sota de la taula.

—I tu, Optimisme? —li va demanar el Poder.

—Els vaig dir que tot aniria fantàsticament bé! —va dir l’Optimisme amb el llavi tremolant—. Els vaig dir que eres bondadós i compassiu, Poder!

—VOTA! —va bramar el Poder.

—Bé, doncs voto que no —va dir l’Optimisme amb un sanglot—. I estic segur que, en el fons, Poder, molt molt en el fons, hi ha una mica de bondat en vós, i quan us ho hàgiu rumiat, canviareu de parer i els deixareu viure al palau amb nosaltres!

—CALLA! —va rugir el Poder—. I vosaltres què, Principis? Sou conscients que aquest parell han infringit les lleis del País dels Perduts? Els humans tenen prohibit entrar-hi!

—Cert —van dir els Principis parlant junts com sempre—. Desaprovem qualsevol infracció de la llei.

—Aleshores voteu que sí? —va preguntar l’Ambició, ansiosa, però, abans que els Principis poguessin respondre, es van sentir un altre parell de clics metàl·lics i una veu familiar al final de l’estança.

—Com és que m’han tancat a l’habitació?

Una resplendent llum daurada va il·luminar tot el menjador tan bon punt hi va entrar la Felicitat.





47


Els darrers dos convidats

—He… he pensat que necessitàveu descansar després del llarg viatge, Altesa —va dir l’Ambició, nerviosa, fent una reverència tan bon punt la Felicitat va entrar al menjador irradiant aquella resplendor daurada al seu voltant—. Em pensava que preferiríeu que no us molestéssim amb aquest tediós assumpte el mateix vespre de la vostra arribada.

—Com has SORTIT? —va preguntar-li el Poder—. De fet, com has pogut entrar per AQUELLES portes?

—Les he obert —va dir una segona veu—. Sabeu molt bé que cap pany se’m resisteix, Poder.

En Jack no havia reparat en la segona cosa que havia entrat a l’habitació, perquè la resplendor de la Felicitat l’havia encegat momentàniament, però llavors va veure una dona tan alta com l’Ambició, tot i que molt més fornida. Era bonica, però la suau llum rosada que irradiava no era tan potent com la de les altres coses. I, a diferència dels seus companys de la reialesa, tenia ales; no unes ales de plàstic dretes i encarcarades com les de l’Àngel Trencat de l’ermot, sinó unes d’enormes amb plomes que anaven d’un blanc a un rosa intens, que arrossegava per terra darrere d’ella com un tren.

—Quin gran plaer tornar-vos a veure! —va dir la Felicitat somrient a en Jack i al Porquet de Nadal—. Aquesta —va afegir assenyalant la seva companya— és la meva amiga, l’Esperança.

La senyora rosa també els va somriure i, tot i que estaven aterrits, li van tornar el somriure. Aleshores l’Esperança i la Felicitat es van asseure a les dues últimes cadires de la taula.

—Hem sentit que esteu votant si entregar els nostres convidats al Perdedor —va dir la Felicitat—. Si us plau, continueu amb la votació. Ens encantaria participar-hi.

—Molt bé —va dir l’Ambició—. Aquest nen de carn i ossos i el seu porc han infringit la llei a la recerca d’un objectiu impossible. L’única manera que un objecte perdut pugui tornar al País dels Vius és que el trobin allà dalt, i com que al Puk no l’hi trobaran mai…

—Per què no? —va preguntar en Jack.

—Perquè un camió el va atropellar a l’autopista —va dir l’Ambició amb un somriure cruel—. Tot el que queda del Puk al País dels Vius són unes quantes boletes de plàstic escampades i uns flocs de buata. O sigui que, com que no el poden trobar, es quedarà amb nosaltres per sempre més.

—No —va dir en Jack amb un fil de veu—. No m’ho crec. No pot ser veritat.

Però, mentre ho deia, va recordar que l’avi havia brandat el cap subtilment mirant la iaia quan va tornar a entrar al cotxe després d’haver anat a buscar el Puk.

—Tot i això, encara el pots recuperar —li va dir el Porquet de Nadal amb ràbia, sense deixar-li anar la mà per sota de la taula—. T’ho prometo, Jack, pots salvar el Puk.

—Molt ben dit, Porquet —va dir l’Esperança—. L’Ambició s’ha oblidat de quina nit és allà dalt, al País dels Vius. —I girant-se cap al rei, va continuar—: Aquest parell han tingut la valentia de venir al País dels Perduts amb l’esperança d’aconseguir l’impossible, i aquesta nit, la nit dels miracles i les causes perdudes, tenen una oportunitat.

—Que es mereixen tant sí com no —va dir la Felicitat—. Per tant, voto en contra d’entregar-los al Perdedor.

—Jo també —s’hi va afegir l’Esperança.

—Aleshores —va dir l’Ambició mentre repenjava la mà al braç del Poder novament, perquè semblava que el rei estava a punt de tenir un altre atac de fúria—, tenim tres vots a favor d’entregar aquest parell al Perdedor i quatre en contra. Els vots decisius recauen, doncs, en els Principis.

I es va girar cap a aquells sis homenets blaus idèntics.

—Esteu d’acord que aquest parell han infringit la llei?

—I tant —van contestar els Principis parlant amb una veu, com sempre.

—Però entregar un nen de carn i ossos al Perdedor suposaria un assassinat i aquest és el pitjor delicte que hi ha! —va apuntar el Porquet de Nadal.

—També és ben cert —van dir els Principis plegats.

—Jo només vull recuperar el Puk! —va dir en Jack, desesperat—. Jo no volia fer cap mal!

—Què voteu, Principis? —va preguntar-los l’Ambició ignorant en Jack—. Què els hauria de passar, als mentiders i infractors que intenten desobeir l’antiga llei del País dels Perduts? Tant li fa el motiu, no esteu d’acord que han d’anar a parar al Perdedor perquè els castigui com consideri oportú?

—Sí —van dir tres dels Principis, però la resta va dir que no.

—Set a sis! Hem guanyat! —va xiuxiuejar en Jack al Porquet de Nadal, però, just en aquell moment, el Poder es va aixecar d’un bot.

—DONCS JO VOTO QUE LA VOTACIÓ NO VAL! —va bramar llançant el caramel de menta gegantí a terra amb les dents i els punys serrats.

L’Encant va lliscar lentament a sota de la taula i va desaparèixer. La Memòria, al seu torn, va començar a remugar alguna cosa sobre l’Amelia Louise, però ningú va sentir què deia exactament, perquè el Poder va rugir:

—CONTROLADORS DE PÈRDUES! PORTEU AQUEST PARELL AL PERDEDOR!





48


El vol

Després d’aquelles paraules, les portes que hi havia a cada extrem del menjador es van obrir sobtadament, i amb molta cridòria i xivarri de sons metàl·lics, va entrar l’escamot de controladors de pèrdues més nombrós que en Jack havia vist des de Descol·locats. Hi havia ganivetes, tisores, tenalles i ganivets; alicates, cisells i aquella maça enorme, tots ells amb aquells cascos amb plomalls negres dels guardians de palau. En Jack i el Porquet de Nadal es van aixecar d’un bot. El nen va arreplegar tot de crispetes, preparat per llançar-les i el Porquet, el caramel de menta gegantí.

—AGAFEU-LOS! —va rugir el Poder, i per un moment en Jack va tenir clar que els capturarien i els portarien al Cau del Perdedor i que mai més tornaria a veure la mare ni el Puk.

Però llavors, quina va ser la seva sorpresa quan va notar que un braç fort i càlid l’envoltava, va sentir una intensa remor d’ales i va adonar-se que s’elevava enlaire per sobre d’aquella cridòria i el xivarri de tots aquells objectes metàl·lics d’allà baix. L’Esperança havia agafat en Jack amb un braç i el Porquet de Nadal amb l’altre, i en aquells moments travessava el menjador volant amb aquelles ales immenses mentre el Poder cridava, enfurismat. La Felicitat va fer que la seva llum enlluernadora brillés més que mai, cosa que va desconcertar els objectes que els empaitaven i l’Esperança va sortir per les portes del final de l’estança i va volar al llarg d’un passadís fosc.

—On anem? —va preguntar en Jack mentre s’aferrava al fort braç de l’Esperança a mesura que avançaven volant, mentre els controladors de pèrdues els continuaven perseguint amb gran enrenou.

—Cap al Puk —va dir l’Esperança—. Jo no tinc permís per entrar al lloc on viu; només els més valuosos del País dels Perduts el poden trepitjar. Us puc acompanyar durant la major part del trajecte, però haureu de fer el darrer tram vosaltres sols. Arrenqueu aquell tapís de la paret! —va afegir, i en Jack va allargar la mà i el va estirar.

Aquell material tan pesant es va deixar anar i es va inflar darrere d’ells. Pesava tant que en Jack havia de fer esforços sobrehumans perquè no se li escapés, i per acabar-ho d’adobar, els alentia una mica. El nen sentia els crits i l’estrèpit dels controladors de pèrdues i, tot i que semblava que els guanyaven terreny, l’Esperança va remuntar el vol per una escala de cargol, amb el tapís recargolant-se darrere d’ells, fins que es van apropar a una porta tancada i barrada.

En Jack va pensar que estaven atrapats, però tan bon punt l’Esperança va planar en direcció a la porta, el baldó es va moure, la porta es va obrir amb un cop fort i van volar cap a l’exterior sota la neu que queia.

—Afanyeu-vos! —va dir l’Esperança en aterrar a la teulada daurada del palau, on va dipositar en Jack i el Porquet de Nadal—, emboliqueu-vos en aquest tapís; així us podré portar més còmodament. Durant el viatge farà fred i ja esteu molls.

Així doncs, en Jack i el Porquet de Nadal s’hi van embolcallar i l’Esperança va tornar a desplegar aquelles ales enormes, va agafar el pesat tapís i va alçar el vol novament, carregant-los a sota d’ella formant una mena d’hamaca.

A través d’aquella roba tan gruixuda, en Jack podia sentir els crits de ràbia dels controladors de pèrdues que els havien empaitat cames ajudeu-me fins a la teulada i els crits del Poder de «TORNA! TORNA’LS!».

Però l’Esperança va continuar volant i ben aviat la cridòria es va anar apaivagant, fins que va deixar de sentir-se. Ara l’únic so que els arribava era el compassat batec d’aquelles ales enormes i fortes.





49


La història de l’Esperança

Tot i que estava força empolsegat, s’hi estava la mar de bé, dins del tapís, perquè en Jack i el Porquet de Nadal s’hi havien arraulit de costat, ben juntets. Després de l’esfereïdora i trepidant escapada del palau del Poder, en Jack trobava reconfortant sentir les peülles del Porquet de Nadal envoltant-lo. I ni tan sols li importava la forta catipén d’humitat de l’aigua del canal que desprenia.

No va ser fins a aquell moment, ja fora de perill, que en Jack va ser plenament conscient que per fi estaven a punt de recuperar el Puk i, amb l’emoció, va estrènyer el Porquet de Nadal.

—Ja ho tenim a tocar, gairebé! —va dir—. He passat tanta por allà baix, tu no?

—Jo també. Molta —va replicar el Porquet—. Hauríem de donar les gràcies a l’Esperança. Sense ella, ara mateix seríem de camí al Cau del Perdedor.

—Ja ho sé —va dir en Jack i, alçant el to de veu, va afegir—: Moltes gràcies, Esperança!

—De res —els va arribar la veu de l’Esperança des d’allà dalt—. Esteu còmodes?

—Molt —va contestar en Jack.

—No et pesem massa, oi? —li va preguntar el Porquet de Nadal.

—I ara! —va replicar l’Esperança—. N’he portat que pesaven molt més que vosaltres.

—Daixò… Com et vas perdre, Esperança?

—És una història trista, temo —els va arribar la veu de l’Esperança per sobre del batec de les ales—. La meva propietària és a la presó.

—A la presó? —va exclamar en Jack—. Què va fer?

—Res de dolent —va dir l’Esperança—. Al contrari, estava fent una cosa bona: protestar contra un governant molt similar al Poder. El governant es va enfurismar i la va empresonar amb l’excusa que havia infringit la llei. El jutge estava massa espantat per dictar sentència contra el president, de manera que en l’actualitat és amb deu persones més en una cel·la on amb prou feines hi ha menjar ni espai per jeure.

—És terrible! —va exclamar en Jack.

—I tant! —va coincidir l’Esperança—. En aquests moments és incapaç de veure una sortida a la seva situació, perquè l’han condemnat a vint anys de presó. Em va perdre quan va conèixer la magnitud de la sentència, però em recuperarà més aviat del que es pensa.

—Com ho saps? —li va preguntar en Jack.

—Té una família meravellosa i un munt d’amics a fora dels murs de la presó —va dir l’Esperança—. Quan s’adoni de tot el que estan fent per alliberar-la, em retrobarà i l’ajudaré a suportar la situació, per tremenda que sigui. Potser no brillo tant com la meva amiga, la Felicitat, però la meva flama costa més d’apagar.

En Jack i el Porquet de Nadal es balancejaven suaument endavant i endarrere en el tapís a mesura que l’Esperança avançava. En Jack començava a estar molt endormiscat. Al cap d’una estona, li va semblar que havia sentit un so nou, com la respiració d’una bèstia enorme dormint, i li va arribar l’olor d’alguna cosa que li resultava vagament familiar. Va canviar una mica de posició i va poder treure el cap i mirar per sobre de la vora del tapís. A baix, en la llunyania, va veure l’oceà, fosc com el cel de la nit. Continuava nevant i en Jack va veure les enormes i pàl·lides ales de l’Esperança que es reflectien a les onades.

—On anem, Esperança? —li va preguntar en Jack.

—A l’Illa dels Estimats —va respondre l’Esperança—. Poques coses del País dels Perduts saben que existeix. Als que de veritat són estimats no els traslladen mai de l’illa, de manera que els de les ciutats no els arriben a conèixer. Però jo sé que l’illa hi és, perquè l’he sobrevolat. Ara hauríeu de dormir; encara ens queda molt de camí per recórrer. Us despertaré quan arribi el moment en què hàgiu de continuar sols. Ho heu fet molt bé; completareu la vostra missió abans del dia de Nadal! Jo diria que sereu de tornada a casa almenys una hora abans de mitjanit!

Així doncs, en Jack es va tornar a arraulir a dins del tapís, va tancar els ulls i va repenjar la cara contra la del Porquet de Nadal.

—Totes aquelles mentides que ens va dir l’Ambició…, que no podria recuperar el Puk…! —va remugar a l’orella humida del Porquet—. També et vull donar les gràcies a tu, Ket. Sense tu, mai hauria pogut recuperar el Puk.

—De res —va dir el Porquet de Nadal amb una veu estranyament amortida—. Ara dorm. Ja has sentit l’Esperança: encara ens queda un bon tros de camí.

En Jack va aclucar els ulls, va tornar a estrènyer el Porquet de Nadal, va notar les boletes de plàstic que li eren tan familiars i va ensumar aquella catipén que li resultava tan agradable. En un tres i no res, ja a punt d’adormir-se, es va notar els llavis humits amb un gust salat i va pensar que devia estar somiant en aquell mar que sobrevolaven en la distància.





Setena part


L’Illa dels Estimats





50


L’Illa dels Estimats

Al cap de moltes hores, la veu de l’Esperança va despertar en Jack:

—Jack, ja ha arribat l’hora! —li va cridar—. Prepareu-vos! Em fa l’efecte que us mullareu, però ja no us puc portar més enllà!

En Jack amb prou feines podia obrir els ulls, perquè la llum que entrava per ambdós extrems del tapís era tan enlluernadora com la de la Felicitat. El mateix tapís s’havia escalfat i el pijama tornava a estar eixut i calentó. Fins i tot els peus els tenia calents. Es va adonar que eren en un lloc on el sol brillava intensament.

—Esteu preparats? —va cridar l’Esperança—. Esmunyiu-vos fins a la punta del tapís amb els peus endavant i llanceu-vos; no és un salt gaire alt, he volat tan baix com he pogut!

—Au, va, Ket! —va exclamar en Jack.

—Tu primer —va replicar el Porquet de Nadal, i en Jack, que es va suposar que l’amoïnava saltar al mar perquè no sabia nedar, li va dir:

—Seré allà baix quan caiguis a l’aigua, Ket, no et preocupis!

En Jack es va anar esmunyint hamaca avall. En aquell moment l’olor de mar era més forta que mai i podia notar l’escalfor del sol als peus descalços. Finalment es va empènyer fora del tapís.

Com l’Esperança els havia promès, el salt no era gaire alt i al cap d’uns segons, era en un mar cristal·lí que li arribava fins als genolls, calentó com una banyera. Mirant al seu voltant, va veure una illa preciosa amb palmeres que es balancejaven en la brisa i sorra blanca fina. Al cel d’un blau intens no hi havia ni un núvol, però sí un munt de forats de retrobament. I llavors, corrent platja avall cap a ell, al capdavant d’una multitud de joguines que s’apropaven a tota velocitat per veure què passava, hi havia el Puk, el seu estimat i enyorat Porquet.

—Puk! —va cridar en Jack, que plorava i reia alhora—. Puk, soc jo!

El Puk tenia el mateix aspecte de sempre: gris, amb les orelles guerxes i els botonets als ulls, i somreia d’orella a orella mentre corria platja avall i s’endinsava al mar. En Jack va avançar xipollejant per l’aigua amb els braços oberts i al porquet li vessaven les llàgrimes d’aquells ulls de botons. Llavors quan es van trobar, es van fondre en una abraçada com mai un nen ha abraçat el seu ninot de drap i en Jack va ensumar aquella olor tan característica del Puk: una barreja de llit, jardí i el rastre del perfum de la mare de quan li feia el petó de bona nit.

—Puk, t’he trobat! T’he trobat! —deia en Jack entre sanglots, i darrere el porquet, un centenar de joguines velles i tronades cridaven i aplaudien amb les mans, les peülles o les potes, i fins i tot un ocellet va fer un salt mortal—. Tot està controlat una altra vegada! La Holly et va llançar per la finestreta i jo em vaig empipar molt i sabia que estaves sol a l’autopista i no podia suportar-ho i vaig cridar i vaig destrossar l’habitació i…

—Ja ho sé, Jack, ja ho sé —li va dir el Puk mentre li donava uns copets a l’esquena—. Però ara ja està. M’has trobat! Au, vine a casa meva!

Amb aquella poteta tronada a les espatlles d’en Jack, el Puk el va fer sortir de l’aigua i el va guiar per la platja mentre tots aquells objectes estimats que els miraven continuaven victorejant-los.

—Visc aquí —li va dir el porquet, i li va assenyalar una caseta de platja groga— amb algú que coneixes.

Quina va ser la sorpresa d’en Jack quan va veure l’Àngel del Rotllo de Paper de vàter que treia el cap per la finestra amb un gran somriure a sota d’aquella barba.

Per dins, la caseta de platja era clara, lluminosa, espaiosa i ventilada. I les finestres oferien una preciosa vista de la platja i les palmeres.

—És molt bonic això, Puk! —va exclamar en Jack.

—Sí, oi? —va dir el Puk—. I te’n recordes, del nostre vell amic, l’Àngel del Rotllo de Paper de vàter?

—Sí! —va replicar en Jack—. Però em pensava… em pensava que se t’havia cruspit el Toby!

—Sí —va dir l’Àngel, que parlava amb una deliciosa cantarella—. Em va fer miques. Tot el que en queda, de mi, allà dalt és una mica de llana que trobaràs a sota del teu segon regal més gran, si hi dones un cop d’ull.

—Però… no ho entenc —va dir en Jack—. Tu ets aquí.

—La meva part vivificada, sí —va dir l’Àngel del Rotllo de Paper de vàter—. La teva mare m’estimava tant, que per això em permeten viure a l’Illa dels Estimats per sempre més.

—Però aleshores… —va dir en Jack mentre es girava cap al Puk en acudir-se-li una cosa terrible— això vol dir que…? Puk, l’Ambició em va dir que et va atropellar un camió!

—Temo… temo que és veritat, Jack —va dir el Puk en veu baixa—. L’avi es va posar en perill allà dalt intentant recuperar-me, però va venir un camió i em va passar per sobre. L’avi va veure com em rebentava. L’únic que en queda, de mi, al País dels Vius són unes poques boletes de plàstic i algun parrac llardós.

—Però ets aquí —va dir en Jack—. Et puc tocar! Et puc sentir! Et puc olorar!

—Sí —va replicar el Puk mentre acompanyava en Jack a un sofà de ratlles i se li asseia al costat—. Tu has fet que passi això pel fet d’estimar-me tant. Aquesta illa és un lloc que em resulta molt familiar, saps? Les coses que som estimades de veritat, cada vegada que ens perdem baixem directament a l’Illa dels Estimats. Ni tan sols hem de passar per Descol·locats! Fa anys que tinc amics per aquí perquè —els ulls de botons del Puk es van humitejar—, bé, Jack, m’has perdut força sovint, les coses com siguin.

—I el Perdedor no ve mai? —va preguntar en Jack.

—Mai —va respondre el Puk—. No se li permet trepitjar l’illa i fins i tot, si ho fes, no ens podria fer cap mal. L’amor dels nostres humans ens ha fet immortals.

—Però si aquell camió et va rebentar, com te me’n puc endur a casa? El Ket em va prometre que et podria recuperar!

En aquell moment el Puk i l’Àngel del Rotllo de Paper de vàter es van mirar amb posat molt seriós.

—Bé…, el meu germà té raó —va dir el Puk—. Em pots portar al País dels Vius aquesta nit, si ho vols de debò. Allà dalt és la nit de Nadal: la nit dels miracles i les causes perdudes. De totes maneres…

—Ket, ho hem aconseguit! —va cridar en Jack mentre es girava cap al Porquet de Nadal.

Però el Porquet de Nadal no era enlloc.





51


La veritat

—Ket? Porquet de Nadal? On ha anat? —va preguntar en Jack, mentre mirava al seu voltant i, llavors, es va aixecar d’un bot del sofà i va córrer cap a la finestra—. S’ha tirat a l’aigua darrere meu, oi? Oh, no! —va exclamar—. No s’ha ofegat, oi? L’aigua no era gaire fonda, em pensava que no corria cap perill!

Ara que hi rumiava, en Jack no havia sentit els esquitxos del Porquet de Nadal aterrant a l’aigua darrere d’ell, havia estat molt més interessat en la imatge del Puk a la platja. En mirar per la finestra, va veure alguna cosa al cel, una cosa que semblava un ocell gegantí en ple vol allunyant-se de l’illa, i es va adonar que era l’Esperança de tornada a terra ferma amb el fardell de tapís encara balancejant-se-li a sota.

—El Porquet de Nadal no hi pot venir, aquí, Jack —va dir l’Àngel del Rotllo de Paper de vàter amb la seva habitual cantarella—. Aquest és el lloc per a les coses que són molt molt estimades allà dalt al País dels Vius.

—Però, per què se’n va? —va preguntar en Jack, de sobte, espantat—. L’he de portar a casa. Vaig prometre que el donaria a la Holly!

—Jack —va dir el Puk mentre li passava novament la peülla per les espatlles—, el meu germà sempre ha sabut que no podria tornar al País dels Vius amb tu. Ara que m’han destrossat el cos allà dalt, l’única manera d’abandonar el País dels Perduts és si una joguina igual que jo compensa els números del Perdedor. El Porquet de Nadal va decidir ocupar el meu lloc. Tots els objectes saben que així és com funciona la cosa, però mai havia vist ningú oferint-se voluntari per fer-ho.

—Però, per què havia de fer-ho? —va dir en veu baixa en Jack—. Per què?

—Volia fer-te feliç —va dir-li el Puk.

—No pot ser —va dir en Jack amb un fil de veu—. El vaig estampar contra l’armari. El vaig trepitjar sense pietat. Vaig… vaig intentar arrencar-li el cap…

—Ell va entendre per què li vas fer tot allò —li va dir el Puk amb calidesa—. Era un substitut, i els substituts, una vegada vivificats, ho entenen tot del seu propietari des del primer moment. Tot el que jo sé de tu, ell també ho sap i sempre t’ha estimat tant com jo.

—Però… però per què no m’ho va dir? —va xiuxiuejar en Jack novament amb els ulls plens de llàgrimes—. Va fingir que podia tornar amb mi! Em va fer-li prometre que el donaria a la Holly!

—Va mentir perquè no volia que et sentissis malament pel que faria —va dir-li el Puk—. El Ket és un porquet modest. Coneix els teus sentiments des del principi i va pensar que mai podria ser per a tu el que soc jo. O sigui que va decidir sacrificar-se, perquè, per a ell, la teva felicitat era més important que la seva.

—Però m’ho hauria d’haver dit! —va insistir en Jack amb un nus enorme a la gola—. Em pensava que podríem tornar tots plegats cap a casa! Em pensava que el continuaria veient! Què farà quan torni a terra ferma?

—Anirà a l’ermot —va dir el Puk en veu baixa—. Si m’alliberen, el Porquet de Nadal m’ha de substituir al País dels Perduts. I, com que ha infringit la llei no una vegada, sinó moltes, qualsevol que l’ajudi ara segurament acabarà cruspit. Ell sempre ha sabut que si em volia salvar, s’hauria d’enfrontar al Perdedor. I… temo que no li queda gaire temps.

En Jack es va girar cap a la finestra amb els ulls negats de llàgrimes. En aquell moment, l’Esperança no era més que un puntet a l’horitzó.

—M’ho hauria d’haver dit! —va repetir en Jack amb les llàgrimes que li lliscaven galtes avall—. No s’hi val que no m’ho digués!

Va recordar els focus del Perdedor que escombraven l’ermot i la tremenda història que li havia explicat el Porquet de Nadal: que el Perdedor xuclava la part vivificada de les coses.

«És el que els humans anomeneu mort».

En Jack va tornar al petit sofà de ratlles del Puk fent tentines, s’hi va deixar caure i va plorar i plorar com mai.

—Jo no ho volia, això! —va dir entre sanglots—. Jo no volia que el capturés el Perdedor!

—Ja ho sé que no, Jack —li va dir el Puk, que se li va asseure al costat i li va passar la peülla per l’espatlla.

L’Àngel del Rotllo de Paper de vàter se li va asseure a l’altra banda. Ell no li podia passar el braç per l’espatlla, bàsicament perquè no en tenia, però va sospirar profundament amb tristesa.

En Jack no es treia del cap tot el que ell i el Porquet de Nadal havien passat plegats. Va recordar com el Porquet havia fet veure que ell no li queia gaire bé, i es va adonar que ho havia fet per intentar que en Jack deixés de sentir-se culpable en aquell moment; va pensar en com l’havia salvat del Triturador amb la seva rapidesa mental i com se li havia enfonsat el morret sota aquella aigua verda de la Ciutat dels Enyorats abans que en Jack el rescatés. En aquell moment es va adonar que allò salat que havia tastat la nit abans dins del tapís eren les llàgrimes del Ket. Mentre en Jack estava tan emocionat i feliç d’anar a la Ciutat dels Estimats, el Porquet havia estat plorant, perquè sabia que seria la darrera vegada que veuria en Jack i que, tan bon punt arribessin a l’Illa dels Estimats, s’haurien de separar per sempre més.

En Jack sempre havia pensat que només si trobava el Puk tornaria a ser feliç, però en aquell moment no ho era gens. Ara, quan era massa tard, s’havia adonat que havia arribat a estimar el Ket —no en comptes del Puk sinó separadament— per la seva valentia i la seva bondat. En aquell instant, va entendre veritablement què se sentia en ser vivificat, perquè va entendre què havia de fer.

—Puk…, he de rescatar el Ket.

El Puk va somriure, cosa que va fer que se li arrufés el morro exactament com al Ket.

—Esperava que decidissis això, Jack. I me n’alegro.

—Vin… vindràs amb mi?

—Ja saps que no puc, Jack —li va dir el Puk en veu baixa, i li va repenjar la tronada peülla grisa a la mà—. Només et pots endur un de nosaltres a casa… Però, si salves el Ket, jo estaré segur aquí, per sempre més, en aquesta preciosa illa. És un lloc meravellós i cada dia pensaré en tu i en com te n’estic, d’agraït, perquè em vas estimar.

En Jack va abraçar el seu vell amic. Havia trobat a faltar tant el Puk i durant tant de temps, que li semblava impossible que se’n pogués separar. Però aleshores va pensar en el Ket i en fins a quin punt el necessitava en aquells moments, de manera que va deixar anar el Puk i va dir entre llàgrimes:

—Com tornaré a l’ermot? L’Esperança ha marxat!

Durant uns instants, ningú va badar boca, però llavors l’Àngel del Rotllo de Paper de vàter va dir:

—Em sembla que conec algú que us pot ajudar. Seguiu-me.





52


Un amic famós

En Jack i el Puk van sortir de la caseta que donava a la platja seguint l’Àngel del Rotllo de Paper de vàter i es van dirigir cap a la ciutat que s’estenia al darrere. Els edificis de l’Illa dels Estimats estaven tots pintats en colors pastel, els carrers, nets com una patena i altres joguines velles —aparentment, allà no hi havia cap altre tipus d’objectes— els saludaven i somreien en passar. Pel que semblava, el Puk tenia un munt d’amics i no hi havia controladors de pèrdues, per allà. Van passar pel costat d’arbres de Nadal amb petxines i estrelles de mar que en penjaven, de botigues on venien galledes i pales i d’un petit mercat on es podien comprar pilotes de platja i ulleres de sol. Fins i tot hi havia un saló d’estètica on nines i peluixos vestits de metges podien cosir els estrips del pelatge o els ulls de les joguines velles.

—Ja hi som —va dir l’Àngel del Rotllo de Paper de vàter finalment mentre assenyalava una casa enorme de fusta situada al bell mig de la ciutat. El rètol de la porta deia: LA GRUTA. Però, com que en Jack s’havia encongit fins a l’alçada del Puk i la porta era de mida humana, no tenia cap esperança de poder arribar al timbre.

—Qui hi viu, aquí? —va preguntar.

—Ja ho veureu —va respondre l’Àngel del Rotllo de Paper de vàter—. Haureu de picar a la porta vosaltres dos. Jo no tinc braços.

—Sí, em sap greu —es va disculpar en Jack—. Només tenia quatre anys quan et vaig fer.

O sigui que en Jack i el Puk van picar a la part de baix de la porta, però només sonaven els cops del nen, perquè les peülles del porquet eren massa toves.

En Jack va sentir passes a l’altra banda de la porta; unes passes molt sonores com si fossin d’un gegant. Finalment, la porta es va obrir amb un grinyol.

I davant d’ells, imponent, va aparèixer un ancià amb una barba blanca com la neu vestit amb una samarreta blanca i uns pantalons vermell escarlata.

—Santa Claus? —va dir en Jack mentre ofegava un crit—. Què hi fas, aquí?

—Emm… —va fer Santa Claus que, per un moment, semblava que no sabia què dir—. Bé… Els objectes es mereixen tenir Nadal, també, de manera que hi tinc… emm… hi tinc una segona residència, aquí. Però… un nen de carn i ossos al País dels Perduts? Mai m’ho hauria cregut…, de fet, no em pensava que fos possible!

—Només és possible aquesta nit —va dir en Jack—, si allà dalt encara és la nit de Nadal, és clar. Ho és?

—Sí —va dir Santa Claus mirant-se el rellotge—. Sí, encara en queda una hora més o menys.

—Uf… encara sort! Aleshores, si us plau —li va dir en Jack—, ens podries ajudar a rescatar el Porquet de Nadal perquè me l’emporti a casa? Se n’ha anat a l’Ermot dels Desnonats i l’he de salvar del Perdedor!

—Ah —va fer Santa Claus. Llavors es va rascar la barba una estoneta, va sospirar i va dir—: Això és una cosa que no et puc prometre, temo.

—Oh —va dir en Jack, que es mossegava el llavi per no tornar a plorar.

—A mi no se’m permet trepitjar aquelles terres, saps? —li va explicar Santa Claus—. El Perdedor i jo…, bé, és complicat…, és com un estira-i-arronsa, però bàsicament ell és qui mana. Allà dalt, faig les coses a la meva manera. En canvi aquí baix, ell les fa a la seva. Et puc portar a l’Ermot dels Desnonats en el meu trineu, sempre que no hi aterri, però llavors t’hauré de deixar. Estàs segur que no prefereixes tornar a casa, al teu llit? Seria molt més segur i podria aconseguir-ho fàcilment.

—No —va dir en Jack brandant el cap—. He de salvar el Porquet de Nadal.

—En aquest cas —va dir Santa Claus—, ets un nen molt valent. Hauré d’anar a preparar el trineu. Espera’m aquí.

Santa Claus va entrar a la casa i va tancar la porta, mentre en Jack, el Puk i l’Àngel del Rotllo de Paper de vàter es van quedar esperant-lo al sol. Hi havia una sensació estranya entre ells; en Jack encara mirava de reprimir les llàgrimes. Tenia tantes coses per dir al Puk…, però no trobava les paraules.

Per fi van sentir soroll de peülles i cascavelleig, i per la cantonada de la casa de fusta va aparèixer Santa Claus, ara ja amb el barret, la jaqueta i les botes, conduint els vuit rens que tiraven el trineu carregat amb piles de regals.

En veure el vehicle, i no diguem Santa Claus amb el barret i les botes, les joguines que passaven per allà es van arremolinar per presenciar l’enlairament. I amb tants testimonis, en Jack trobava encara més difícil expressar amb paraules tot el que volia dir al Puk.

—Preparat, Jack? —li va preguntar Santa Claus.

—Sí —va assegurar en Jack—. Però… però em volia acomiadar.

Es va girar cap a l’Àngel del Rotllo de Paper de vàter.

—Et trobarem a faltar a dalt de l’arbre.

—Gràcies, Jack —va dir l’Àngel amb la seva cantarella—. I jo trobaré a faltar ser-hi.

Llavors es va girar cap al Puk.

—M’agradaria que poguessis venir, també —va xiuxiuejar.

Per última vegada, el Puk va passar les peülles pel clatell d’en Jack, que va ensumar aquella catipén d’amagatalls i de la cova calentona de sota dels llençols amb un rastre del perfum de la mare de quan li feia el petó de bona nit.

—La pèrdua forma part de la vida —va xiuxiuejar el Puk a l’orella d’en Jack amb el morro rebufant contra els cabells del nen—. Però alguns de nosaltres continuem vivint encara que hàgim marxat. Això és el que aconsegueix l’amor. Jo sempre seré aquí, a l’Illa dels Estimats, i quan abracis el Porquet de Nadal, m’estaràs abraçant a mi també, perquè som bessons, Jack, i tot el que ell sent, jo ho sento igual. Però, si el vols salvar —va continuar—, t’has d’afanyar. De totes les coses de l’ermot, el Porquet de Nadal és la que el Perdedor tindrà més ganes de capturar, com a advertència a qualsevol substitut que intenti enganyar-lo en el futur.

—Adeu, Puk —va dir en Jack en deixar anar el seu vell amic.

En Jack era tan petit ara, que Santa Claus el va haver de pujar al trineu.

—M’alegro d’haver vist on vius —va cridar en Jack al Puk, mentre s’eixugava les llàgrimes una altra vegada—. Sempre he sabut que t’encantava la platja!

—I tant! —va replicar el Puk amb els ulls de botons tan humits com els d’en Jack—. Bona sort, Jack! I fes una abraçada al meu germà! Dona-li les gràcies pel que intentava fer! I digue-li que és el millor porquet i el més valent que ha existit mai!





53


El viatge en el trineu

Quan el trineu va arrencar, encara més joguines van sortir corrents de les cases per badar. Els rens van començar a galopar mentre una suau brisa agitava els cabells d’en Jack, que va mirar enrere i va veure com el Puk i l’Àngel del Rotllo de Paper de vàter es feien cada vegada més i més petits. Llavors, amb un cascavelleig de l’arnès i una ràfega d’aire calent, el trineu es va enlairar i en Jack va veure com l’Illa dels Estimats s’encongia a sota d’ells. I ben aviat no era més que un puntet daurat enmig d’aquell immens oceà blau.

A banda que Santa Claus era molt més alt i gros que en Jack, que encara feia la mida d’una joguina, era la persona més famosa que el nen havia vist mai, cosa que feia que estigués una mica cohibit. En canvi, l’home, per sort, no necessitava cap mena d’encoratjament per xerrar.

—Després de deixar-te a tu, hauré d’anar cap allà dalt i posar-me en marxa per repartir regals —va dir somrient a en Jack.

—Però, com pots anar per tot el món i repartir tants regals només en una nit? —va preguntar en Jack, que sovint s’havia plantejat la qüestió.

—Ah —va fer Santa Claus amb una brillantor als ulls—, això és un secret, però té a veure amb la màgia, com suposo que ja et deus haver imaginat.

—Ja m’ho pensava —va dir en Jack fent que sí amb el cap.

—Tu, per descomptat, has demanat una bici nova —li va dir Santa Claus.

—Sí —va dir en Jack—. Però tant me fa la bici, sempre que recuperi el Porquet de Nadal.

—Bé, si finalment aconsegueixes rescatar-lo, assegura’t de portar-lo amb la bici —li va dir Santa Claus—. És un Porquet a qui li encanten les passejades en bici, però encara no ho sap; com que és tan nou…

—Té sentit —va dir en Jack, que ja s’imaginava pedalant a tota velocitat carrer avall amb el Porquet de Nadal entaforat a la dessuadora, traient el cap per dalt—. És un Porquet força agosarat, oi?

—Molt agosarat —va coincidir Santa Claus—, per desafiar el Perdedor com ho ha fet.

—D’on va sortir el Perdedor? —va preguntar en Jack.

—Aquesta —va dir Santa Claus i va deixar de somriure— és una molt bona pregunta. Ningú ho sap del cert. Alguns diuen que el va crear la gent, que hi ha tanta cobdícia i crueltat allà dalt que en part van regalimar fins aquí baix, on van començar a segrestar coses per construir-se un cos. D’altres diuen que el Perdedor és aquí des de l’inici dels temps, una mena de monstre que té tanta enveja dels humans i de totes les coses enginyoses que aquests creen, que els roba tot el que pot. Però, per sobre de tot, anhela els objectes més valorats i apreciats, com els que hi ha a l’Illa dels Estimats, tot i que no els pot tocar, cosa que el fa empipar molt. A veure, Jack, tafaneja una mica per allà darrere entre els regals i arreplega alguna cosa d’abric per posar-te.

En Jack va palpar els regals a la recerca d’algun que fos tovet i finalment va desenterrar un osset de peluix que duia un jersei que li anava clavat. Se’n va alegrar, perquè al cap d’uns minuts, aquell aire càlid va començar a ser més fred. El cel pintat que tenien a sobre va passar d’aquell blau intens a gris. Llavors el sol va desaparèixer darrere dels núvols i ben aviat nevava intensament.

Van continuar volant, amb els arnesos dels rens que cascavellejaven i un aire gèlid que entumia la cara d’en Jack. No es treia del cap el Ket, que segurament ja devia haver arribat a l’Ermot dels Desnonats en aquell moment. Devia vagarejar per allà, enyorant en Jack, estimant en Jack, però pensant que en Jack ja devia haver tornat al País dels Vius massa feliç amb el Puk per preocupar-se de què se n’havia fet, del seu substitut.





54


Retorn a l’ermot

Finalment, quan el cel havia passat de gris a negre i la neu queia amb tanta intensitat que cobria la barba de Santa Claus i les pestanyes d’en Jack, van albirar les llums de la Ciutat dels Enyorats. Al cap d’una estona, van sobrevolar la teulada daurada del palau del Poder i els canals que reflectien el trineu del Santa Claus i els rens voladors, i ben aviat planejaven per sobre de l’immens i ombrívol ermot.

En aquell moment, Santa Claus va penjar un fanal daurat en un ganxo per il·luminar el terreny que tenien a sota. En Jack va donar un cop d’ull al seu voltant amb l’esperança de veure el Porquet de Nadal. L’ombra del trineu es projectava sobre el pedregar nevat, però no hi havia rastre de res, fins que van albirar un puntet vermell de llum errant.

—Mals Hàbits —va dir en Jack a Santa Claus assenyalant el grupet de parts del cos que vagarejava, que incloïa una boca fumant una cigarreta—. No són gaire agradables… Em sembla que el Perdedor n’ha capturat alguns —va afegir mentre es girava per mirar els Mals Hàbits mentre el trineu avançava—. N’hi havia més quan hi vam topar.

Van continuar volant tan a prop de l’ermot com Santa Claus gosava, escanejant l’àrid paisatge a la recerca del Ket, però en Jack no el veia per enlloc. De sobte, un temor li va glaçar el cor: i si arribava massa tard? I si ja havien capturat el Ket?

—La Brúixola! —va cridar en Jack tot d’una mentre l’oscil·lant llum del fanal il·luminava aquell cos rodó de metall que avançava rodolant més de pressa que mai—. Santa Claus, deixa’m preguntar a la Brúixola si ha vist el Ket!

L’home va fer mitja volta amb el trineu i va recular fins on hi havia la Brúixola, que els mirava fent uns ulls com unes taronges.

—Santa Claus! —va cridar.

—Jo mateix! —va dir Santa Claus, somrient—. Content de veure que continues entre nosaltres, Brúixola!

—Sí, ja sabeu com m’agraden les emocions fortes —va dir rodolant per veure’ls mentre la sobrevolaven en cercle—. Però, què hi feu, aquí, vosaltres dos?

—He vingut a buscar el Porquet de Nadal —va cridar en Jack—. L’has vist?

En sentir allò, l’agulla de la Brúixola va virar de manera sobtada cap al sud, cosa que li va donar un aspecte trist.

—Bé… Sí, Pyjama Boy, sí que l’he vist —va dir.

—On és? —va cridar en Jack, que es començava a marejar, perquè el trineu volava en uns cercles cada vegada més tancats.

—Temo —va dir la Brúixola— que l’han capturat fa una mitja hora. Ni tan sols ha corregut. Li he cridat que fotés el camp, però s’ha quedat allà palplantat esperant que el Perdedor l’enxampés.

—Oh, no —va xiuxiuejar en Jack.

Tot era culpa seva. Hi hauria d’haver anat més aviat, però havia perdut temps decidint què fer i ara…

—Aleshores és al Cau del Perdedor? —va cridar Santa Claus.

—Allà és, si és en alguna banda —va dir la Brúixola—, però potser ja se l’ha cruspit. El Perdedor ha estat encantat de capturar-lo. Mai abans l’havia vist tan feliç!

—Brúixola, saps on és el Cau del Perdedor? —va cridar en Jack.

—Oh, i tant que sí —va replicar la Brúixola.

—M’hi portaràs?

—Vols anar al Cau del Perdedor? —li va preguntar la Brúixola, estupefacta.

—Sí —va contestar en Jack, que ja es preparava per saltar—. El Ket és el meu Porquet i, si encara està vivificat, me l’emportaré a casa!

—Jack —va dir Santa Claus quan el nen estava a punt de saltar—, si puc, et donaré un cop de mà més tard… Potser hi ha alguna cosa que pugui fer per tu allà dalt. Mentrestant, ves amb molt de compte. Al Perdedor res li agradaria més que capturar un nen de carn i ossos!

—Aniré amb compte —va prometre en Jack—. Adeu, Santa Claus, i moltes gràcies!

I dit això, es va deixar anar del seient del trineu i va saltar a l’ermot.

Va caure en un massís de cards que no havia vist en la foscor i, tot i que va ser un aterratge incòmode i espinós, era millor que aterrar sobre pedres i cairells.

—Adeu, Jack, bona sort! —va cridar Santa Claus, i es va allunyar volant amb el trineu mentre el fanal daurat es va anar fent petit fins que va desaparèixer.



La Brúixola es va quedar mirant en Jack amb perplexitat.

—Com t’acaba d’anomenar Santa Claus? —Va rodolar per apropar-se a en Jack—. «Un nen de carn i ossos»?

—Sí —va replicar en Jack—. Soc un nen de veritat. Vaig venir aquí baix a buscar el Puk, però és la mar de feliç a l’Illa dels Estimats. Ara vull salvar el Porquet de Nadal. Si us plau, porta’m al Cau del Perdedor, si en coneixes el camí.

La Brúixola es va quedar mirant en Jack una estona més i llavors la seva veu va ressonar per tot l’ermot.

—En parlaran pels segles dels segles, d’aixòs! El nen de carn i ossos que es va ficar al Cau del Perdedor per rescatar el seu Porquet i…, bé, no sabem com s’acaba la història, oi?

—No, encara no —va dir en Jack—, però, si us plau, si saps el camí, porta-m’hi!

La Brúixola es va posar en marxa i en Jack va córrer darrere seu per aquell terreny glaçat, amb la neu, que queia intensament i els colpejava la cara amb força.





Vuitena part


El Cau del Perdedor





55


El cràter

—No és gaire lluny, no t’amoïnis! —li va dir la Brúixola amb el cantell metàl·lic que xerricava contra les pedres.

Tot i això, en Jack ben aviat va sentir fiblades al costat i els peus adolorits i congelats, però tant li feia. L’únic que tenia al cap era el Porquet de Nadal, que s’havia quedat allà palplantat i havia deixat que el Perdedor el capturés, perquè es pensava que en Jack no l’estimava.

A penes havien fet camí quan van veure una resplendor d’un vermell intens a l’horitzó que s’anava fent més gran i brillant a mesura que s’hi acostaven.

—És allà davant —va dir la Brúixola—. Veus aquella foguera? El Perdedor viu en un forat al mig d’un cràter i fa un foc que crema tot l’any. Després de xuclar la part vivificada d’una cosa i d’haver arreplegat el que li dona la gana del seu cos, en crema la resta a les flames.

En Jack es va estremir de por, però no va minorar la marxa. Havia de salvar el Ket, tant sí com no. No es podia fer enrere.

Com més s’apropaven al Cau del Perdedor, més gran i brillant es feia aquella intensa resplendor. Finalment, el terreny va començar a descendir. En Jack va poder distingir un ampli forat enmig del cràter, com un volcà, del qual emanava un fum negre i acre. Va mirar al cel de sobre el cau i va veure que no hi havia ni un forat de retrobament.

—Para, Brúixola —va dir en Jack entre esbufecs, i es va aturar en sec—. A partir d’ara continuaré tot sol.

—Bajanades! —va dir la Brúixola, entusiasmada—. Mai hai estat al Cau del Perdedor. Que emocionant! Quina aventura! Saps quin és el meu lema?

—Era alguna cosa sobre un rave? —li va preguntar en Jack, que no se’n recordava gaire.

—Allò era una moralitat —va puntualitzar la Brúixola—. Em referia a: «Si vas al sud, agafa mitjons; si vas al nord, val més un abric, però quan vagin mal dades, el que et cal és un amic». No pots enfrontar-te al Perdedor tot sol!

—Sí que puc, Brúixola —li va dir en Jack—. Ho he de fer. Tu ets massa important per perdre’t. Les coses necessiten un heroi aquí a l’ermot. I tu ets l’única que ets prou intel·ligent i valenta per sobreviure.

—Quina… quina cosa més maca que m’acabes de dir —li va dir la Brúixola—. Els objectes mai em dediquen compliments. Com que normalment fugen cames ajudeu-me, se’n descuiden.

—Bé, no t’oblidaré mai, passi el que passi —li va dir en Jack—. Adeu, Brúixola, i gràcies per tot.

Dit això, va córrer pendent avall en direcció a aquell forat del terra i es va girar només una vegada per saludar amb la mà, mentre la Brúixola encara el podia veure.

En Jack baixava el pronunciat pendent lliscant i entrebancant-se amb pedres i roques soltes. Anava tan de pressa com podia, mig encegat pel foc i el fum que emanava del forat que hi havia al bell mig del cràter. Ben aviat l’escalfor li havia eixugat el pijama del tot i començava a estossegar per culpa d’aquell fum negre tan espès que no feia olor de foguera, sinó una pudor de plàstic, roba i escuma socarrimats.

I llavors, just quan es preguntava quant li faltava per arribar, amb els peus cremant sobre la grava calenta, va relliscar amb uns còdols solts i, incapaç d’aturar-se, va rodolar pendent avall fins que va anar a parar dins del forat. Durant uns instants, mentre queia en picat directament al cau soterrani, estava segur que aterraria sobre les flames i que mai més tornaria a veure la mare ni el Ket.





56


El Cau del Perdedor

Per sort, en Jack va esquivar el foc i va caure en un monticle tou, flonjo i calent que hi havia just al costat. A l’instant, es va adonar que jeia a sobre de floca i de parracs que el Perdedor havia descartat dels objectes que s’havia cruspit. La pila fumejava i es consumia perquè estava a tocar de les flames. De quatre grapes, va anar tan de pressa com va poder cap a una paret de pedra que hi havia més enllà, lliscant sobre les piles de material socarrimat fins que va arribar al final del forat.

En aquell moment va sentir els crits i gemecs que fins llavors havien amortit els espetarrecs de l’enorme foguera que havia tingut al costat. En Jack va mig aclucar els ulls i va mirar al seu voltant.

El Cau del Perdedor era una immensa caverna subterrània al bell mig de la qual hi cremava aquella foguera tan grossa. De les parets penjaven unes gàbies atapeïdes d’objectes que el Perdedor encara no s’havia cruspit; el que sentia, doncs, eren els crits d’aquells objectes empresonats, malgrat que no tots cridaven. Molts d’ells estaven arraulits al fons de les gàbies, en silenci i amb tristesa, conscients que el seu final era ben a prop. La majoria eren coses barates i lletjotes, fetes i perdudes a milions, coses que ningú volia, ningú s’estimava i només existien per ocupar espai durant un temps fins que eren xuclades cap allà baix, al Cau del Perdedor.

I llavors hi havia el Perdedor.

Era tan enorme que, durant uns instants, en Jack, concentrat en les gàbies, no s’havia adonat de la seva presència; havia confós aquell cos immens amb una altra pila de deixalles. El monstre estava assegut a la gatzoneta a l’altra banda del foc, amb aquell cap espantós que fregava el sostre del cau, igual que fregava el cel de fusta de l’ermot. Els focus dels ulls els tenia apagats; no li feien falta davant la intensa resplendor d’aquell foc que projectava ombres que dansaven a les parets. Aquells ulls de vidre inexpressius reflectien l’espurneig de les flames, que també il·luminaven la relluent carcassa del seu cos. Evidentment, el Perdedor només es quedava les parts dures dels objectes morts: acer, plàstic, vidre i pedra, que li conferien l’aspecte d’un robot esfereïdor. En aquell moment, s’estava cruspint un grapat de forquilles velles i alguns trossets li volaven de la boca a mesura que les mossegava amb aquells ullals lluents que, pel que semblava, eren durs com el diamant.

El monstre no s’havia adonat que en Jack havia aterrat al seu cau, perquè havia caigut a l’altra banda del foc, i gràcies a aquell fum negre tan dens, havia passat desapercebut. En aquell moment el nen mirava desesperadament totes les gàbies del seu voltant intentant localitzar el Ket; esperava contra tot pronòstic que el Perdedor no l’hagués rebentat i que les boletes de plàstic i el farciment estiguessin colgats en les piles que hi havia a sota.

Però en Jack no va veure ni tan sols un peluix: només petites joguines de plàstic que regalaven amb aliments, revistes velles i carregadors per a ginys que ja no funcionaven; objectes dels quals ningú lamentava la pèrdua i que ningú trobava a faltar. A cada segon que passava, el temor d’en Jack d’haver fet tard augmentava.

I llavors, de sobte, el va veure. Era a dins d’una de les gàbies que estaven més amunt a la paret, aferrat als barrots amb les peülletes, observant com el Perdedor engolia aquelles forquilles velles. Amb ell hi havia l’Àngel Trencat arraulit en un racó de la gàbia, que es cobria aquella cara destrossada amb l’única mà que li quedava.

En aquell moment, el Ket, després de totes les aventures viscudes amb en Jack, estava tot llardós; ja no se’l veia nou ni de color rosa, sinó brut, d’un to verdós i amb les orelles guerxes.

—Ara vinc, Ket —va xiuxiuejar en Jack, i es va aixecar amb dificultat.

Aleshores el Perdedor va engolir els darrers trossos de metall i va parlar amb una veu que va retrunyir per tota la caverna.

—Ara tens por, porc?

Aquella veu era la més esfereïdora que en Jack havia sentit mai. Era com el xerric d’uns frens, agut i adolorit, i va fer pensar al nen que el Perdedor devia patir gairebé tant com els objectes que esperaven la mort.

El Ket va contestar amb aquella veu adorable de sempre.

—No. Ja t’ho he dit. No em queda res a perdre i això és el que fa valent un objecte. Menja-te’m quan vulguis. Ja tant me fa.

—Creus que perdre aquell marrec és pitjor que no pas que et rebenti? —li va preguntar el Perdedor amb aquella veu tan punyent—. Pitjor que tornar al no-res, a no sentir res, a no ser res?

—No sentir res seria millor que sentir el que sento ara mateix —va dir el Porquet de Nadal.

—No ho diguis, això! —va xiuxiuejar en Jack, tot i que sabia que el Porquet no el sentia.

El Perdedor es va aixecar, no sense dificultats, sobre aquelles puntes metàl·liques que li feien de peus.

—Em tindràs por abans de morir —va prometre.

Llavors va arrencar el baldó d’una gàbia abarrotada que hi havia al costat de la del Porquet de Nadal i l’Àngel Trencat i va arreplegar cinquanta palles de plàstic de coloraines, un estel barat de nyigui-nyogui i un gerro de vidre horrorós decorat amb uns bonyets i unes espirals. En Jack va sentir els seus crits de protesta quan el Perdedor es va tornar a ajupir, va obrir la boca metàl·lica i s’hi va tirar totes aquelles coses d’una en una.

Desesperat, en Jack va mirar al seu voltant buscant alguna manera d’arribar on era el Porquet de Nadal. Les parets eren irregulars i escarpades, i va pensar que potser seria capaç de trobar-hi prou punts de suport per grimpar-hi, si ho intentava, de manera que va allargar la mà, va palpar unes esquerdes on es podia agafar i llavors va començar a impulsar-se cap amunt.

L’ascens era lent. La roca li cremava sota els dits de les mans i dels peus i darrere d’ell sentia l’espetarrec del foc i el carrisqueig de les mandíbules metàl·liques del Perdedor mentre es cruspia tot aquell plàstic i vidre.

Finalment va arribar al nivell de les gàbies de dalt de tot. En aquell punt era més complicat agafar-se a la roca calenta i el preocupava que els pobres objectes de dins de les gàbies el veiessin i deixessin anar algun crit de sorpresa, fet que alertaria el Perdedor de la seva presència. De totes maneres, la majoria dels objectes tenien els ulls tancats per no veure el monstre, que en aquell moment es treia trossos de vidre punxeguts de les dents i se’ls encastava a la carcassa. Això ho feia llepant-los amb una repugnant llengua de goma negra que semblava impregnada d’alguna mena de cola, i aleshores els enganxava a sobre de les rodes dentades i les tapes que ja hi tenia.

En Jack va començar a caminar per sobre de les gàbies, saltant de l’una a l’altra. Notava els barrots calents a sota de les plantes dels peus, però en apropar-se a la gàbia del Porquet de Nadal, que continuava amb aquells ullets negres clavats en el Perdedor sense bellugar-los, se li va plantejar un altre problema: a totes les gàbies hi penjaven uns cadenats molt pesants i el de la gàbia del Ket era el més gros de tots.

Finalment va aconseguir saltar a sobre de la gàbia del Porquet de Nadal i l’Àngel Trencat.

—Ket —va xiuxiuejar—, Ket, soc jo. Mira aquí dalt!

El Ket va mirar amunt i, per uns instants, es va quedar paralitzat amb aquells ullets negres oberts de la sorpresa. L’Àngel Trencat, al seu torn, es va destapar la cara que tenia mig rosegada i també es va quedar mirant en Jack, bocabadat.

—Jack! —va exclamar el Porquet de Nadal—. Què… què hi…

—He vingut a rescatar-te… i a l’Àngel Trencat també! —va dir en Jack mentre travessava el sostre de la gàbia de quatre grapes per agafar aquell cadenat tan enorme—. Vosaltres dos sou meus i us vull dur a casa!

—Però… i el Puk?

—Ara ja ens hem acomiadat com cal —va dir en Jack mentre estirava el cadenat, que continuava tancat—. Ell volia que fes això. Et trauré d’aquí!

Però no podia obrir el cadenat.

—Jack, no ho entenc. Tu necessitaves tant el Puk…!

—Em pensava que el necessitava —va dir en Jack—. Però tu em necessites més.

—Has de sortir d’aquí! No hi ha res a tot el País dels Perduts que al Perdedor li agradaria més que menjar-se un nen de carn i ossos! Series la peça més preuada que ha capturat mai!

—Jo no me’n vaig sense tu —li va dir en Jack encara intentant trencar el cadenat, però aquest ni es movia.

—És massa tard! —va dir el Porquet de Nadal amb llàgrimes que li lliscaven galtes avall—. Jack, queden pocs minuts per Nadal… T’has de posar a sota d’un forat de retrobament! Nosaltres no tenim cap esperança, però tu encara et pots escapar!

Però, abans que en Jack pogués contestar, el Perdedor va deixar anar l’esgarip més potent i esfereïdor que el nen havia sentit mai. Els seus ulls van tornar a projectar aquella llum blanca mentre s’aixecava sobre les puntes metàl·liques i els potents focus van enxampar de ple en Jack, el Porquet de Nadal i l’Àngel Trencat, que es van quedar glaçats.

El Perdedor havia vist el nen.





57


L’última esperança

—Què veuen els meus ulls? —va dir el Perdedor amb aquella veu tan esfereïdora i estrident—. Un tros d’excedent molt diferent de qualsevol dels que he capturat fins ara!

En Jack va ficar la mà entre els barrots de la gàbia i va agafar el Porquet de Nadal d’una de les peülles. L’Àngel Trencat, per la seva banda, li va agafar l’altra i tots tres es van mantenir units amb força mentre el Perdedor travessava la caverna amb parsimònia en direcció a on eren ells, mentre escampava trossos de coses mortes amb aquells peus metàl·lics punxeguts. Per totes les parets se sentien els gemecs i els crits ofegats dels objectes de les gàbies, que s’havien adonat del que passava, i eren conscients que en Jack, el Porquet de Nadal i l’Àngel Trencat serien els següents que anirien a parar a la boca del Perdedor.

—Sabia que vindries. Digue’m, nen —va dir el Perdedor—, què fa que els humans us estimeu tant les coses?

L’alè del Perdedor va assotar la cara d’en Jack com una ràfega d’aire calent contaminat. Feia una catipén terrible, com si tingués tots els abocadors del món a l’estómac; de pols, roba podrida i descomposta, àcid de bateries i goma cremada, del final de totes les coses fetes per l’home.

—No estimem totes les coses —va dir en Jack amb veu tremolosa—. Només les que són molt especials.

—I què fa —va dir el Perdedor mentre s’hi apropava amb aquell cap que era més gros que tot el cos d’en Jack i aquells focus tan potents que el nen amb prou feines el podia mirar— que un porc barat i llardós es mereixi que l’estimin?

—Que és el millor porquet del món, i el més valent, això ho fa —va dir en Jack amb fermesa.

—Tu… tu m’estimes? —va xiuxiuejar el Porquet de Nadal.

En Jack li va estrènyer la peülla amb més força que mai i va dir:

—Sí, i tant!

—Però… i el Puk?

—Pots estimar més d’una cosa! —va replicar en Jack, i girant-se cap al Perdedor va dir—: Deixa anar el Ket, i l’Àngel Trencat també! No es mereixen que te’ls mengis. Mai han fet mal a ningú, mai han fet res de dolent! Deixa que me’ls emporti a casa!

El Perdedor va tirar el cap enrere i va obrir aquella boca espantosa revelant l’enorme llengua de goma que semblava una anguila reposant entre els ullals relluents i va riure.

Aleshores, mentre clavava novament aquells ulls encegadors en en Jack, li va dir:

—Ningú t’ha explicat qui soc, nano? Jo no en tinc mai prou! Mai! La nit de Nadal està a punt d’acabar-se… —El Perdedor se’ls anava apropant amb aquells esfereïdors i esmolats ullals de diamant que reflectien el vermell del foc i un alè com una ràfega d’aire fastigós—, i quan toqui l’última campanada de mitjanit, et quedaràs atrapat aquí per sempre més, sense cap possibilitat de retorn. Aleshores et cruspiré i potser seré capaç d’estimar les coses com fa la gent!

Per totes les parets de la caverna, aquells objectes barats que ningú s’estimava tremolaven, ploriquejaven i gemegaven dins de les gàbies.

—El nen no! El nen no!

—Esteu suplicant per ell? —va dir el Perdedor en un to burleta mentre pentinava amb els focus les gàbies on hi havia totes aquelles pobres coses barates encongides de por—. Els humans us van fer, us van deixar de banda i es van oblidar de vosaltres… Per culpa d’ells heu anat a parar a l’ermot! Sou lletjos i matussers, i els vostres propietaris van pensar que no valíeu res! Hauríeu d’alegrar-vos de veure morir un humà abans que us destrossi a mastegades!

Malgrat tot, en Jack s’acabava d’empescar una idea. Sabia que potser era massa tard, però era l’única cosa que se li acudia que podia funcionar.

—Escolteu! —va cridar a tots els objectes de les gàbies sense deixar anar la peülla del Porquet—. Soc un ésser humà i sí que m’importeu. Per a mi no sou deixalles i sé com treure-us d’aquí!

I amb aquelles paraules, l’enorme cadenat de la gàbia del Porquet de Nadal es va trencar en mil trossos. Els objectes que hi havia per totes les parets de la caverna van ofegar crits de sorpresa i, aleshores, d’un en un, es van començar a rebentar més cadenats… i més… i encara més… El Perdedor va cridar de ràbia i d’estupefacció, però en Jack sabia què havia passat: havia donat a totes aquelles coses una esperança que cap cadenat podia contenir. En aquell moment alguns dels objectes més agosarats començaven a grimpar a fora de les gàbies i s’ajudaven entre ells.

—Hi ha una sortida per a tots vosaltres, us ho prometo! —va cridar en Jack als objectes, que, tremolant de por, estaven massa espantats per abandonar les gàbies—. Simplement us ho heu de creure!

—Torneu! —va bramar el Perdedor, enfurismat en veure com se li escapaven els presoners—. Està mentint! Torneu! TORNEU! Em cruspiré els que sortiu primer!

—No menteixo! —va cridar en Jack—. Si tothom té esperança i creu en…

I llavors va passar una cosa extraordinària… Una cosa simplement meravellosa. Només podia haver passat la nit dels miracles i les causes perdudes, i només aleshores, perquè en Jack s’havia resistit a perdre l’esperança, perquè res es pot perdre per sempre mentre quedi un bri d’esperança…

A dalt, en aquell cel de fusta tan fosc que hi havia a sobre el Cau del Perdedor, allà on no hi havia cap forat de retrobament, s’hi va fer una esquerda. El monstruós Perdedor va mirar amunt quan va sentir que el cel s’obria i va cridar amb fúria. De sobte, va aparèixer un forat, però no era fosc com els altres forats de retrobament; una llum guspirejant s’hi movia pertot arreu amb una remor sorda, com si contingués màgia en moviment, i en Jack sabia de quina màgia es tractava, perquè, una vegada, anys enrere, quan ell només en tenia tres, s’havia imaginat el Puk entrant en un forat com aquell en una bicicleta màgica.

—Aquest és el vostre camí de tornada cap al País dels Vius! —va cridar—. No perdeu mai l’esperança!

El forat s’engrandia cada vegada més. Era ampli i daurat, i aleshores va tenir lloc la màgia de veritat: en lloc de projectar un únic raig de llum daurada per salvar una sola cosa, el cercle de llum resplendent va baixar en espiral i, amb una remor sorda, va xuclar cap amunt centenars d’objectes bocabadats i meravellats. Sortien de les llardoses gàbies i s’enlairaven amunt; de llautó, de cartró, de fusta, de paper, de plàstic, tots rient mentre eren atrets per aquella força ciclònica centellejant. El Perdedor, furiós i desconcertat, no entenia què passava, i tot i que feia voltes sobre si mateix intentant capturar els fugitius, se li esmunyien entre aquells dits llargs d’acer i s’enlairaven cap a aquell forat, que, amb la seva esperança, havien fet aparèixer al sostre.

—Els reciclaran! —va cridar en Jack mentre l’ésser monstruós mirava d’atrapar els objectes que, en pujar tan de pressa, s’escapaven del seu abast—. Els repararan, allà dalt, i tindran una nova vida!

—No! —va rugir el Perdedor fet una fera—. No poden ser per a la gent! Són meus i només meus, tots ells em pertanyen…

Des d’alguna banda més amunt del forat resplendent per on els objectes desapareixien, van arribar les campanades d’un rellotge en la distància. Era mitjanit al País dels Vius. Finalment s’acabava la nit de Nadal.



—Si no els puc tenir a ells —va cridar el Perdedor, enrabiat—. Et tindré a tu!

El monstre va allargar aquella mà en forma de grapa amb uns dits llargs com bigues d’acer i, en sentir les campanades, en Jack va ser conscient que en aquell moment, només amb esperança, no n’hi hauria prou. L’únic consol que li quedava al món era sentir la peülla del Porquet dins la seva mà. Va tancar els ulls mentre els focus dels ulls del Perdedor se li apropaven amb una llum cada vegada més encegadora.

I aleshores va notar que queia…

avall…

avall…

avall…





Novena part


A casa





58


Trobat

La catipén de l’alè del Perdedor havia desaparegut. En Jack continuava caient amb els ulls tancats, aferrat a la peülla del Porquet de Nadal. Rascant-se amb branques punxegudes que feien olor de pi, va continuar caient avall… avall… avall… fins que va notar un terra a sota seu.

Una veu en la distància cridava el seu nom; una veu que coneixia:

—Esperança? —va murmurar.

Es va obrir una porta.

—Jack? —va dir la veu, i llavors—: Jack! Què hi fas, a sota de l’arbre? T’hem estat buscant pertot arreu!

En Jack va obrir els ulls. Estava arraulit a terra, a sota de l’arbre de Nadal de casa enmig de tots els regals, mentre els llumets de l’arbre brillaven en la foscor damunt seu. Al seu voltant hi havia tot d’agulles de pi escampades i tornava a tenir la talla de sempre. Havia rebentat el jerseiet de la mida d’un peluix, que havia quedat al seu costat fet una boleta de llana. Continuava agafat de la peülla del Porquet de Nadal i allà al costat, amb la mà que li quedava intacta estesa sobre el terra tocant l’altra peülla del Porquet, hi havia l’Àngel Trencat.

—Brendan, l’he trobat! —va cridar la mare mentre s’agenollava per mirar en Jack entre les branques—. Què hi fas, aquí sota, Jack? He anat a la teva habitació a fer-te un petó i no hi eres. Estava preocupadíssima!

Va allargar una mà i en Jack es va arrossegar per sota de l’arbre amb el Ket en una mà i l’Àngel Trencat a l’altra. La mare el va estirar per abraçar-lo i ell s’hi va arrapar. Era fantàstic tornar a ser a casa.

—Em sap molt greu això del Puk —va xiuxiuejar la mare—. L’avi m’ha explicat què ha passat. I quan he vist que no eres al llit, m’he pensat que potser havies marxat d’amagat per mirar de trobar-lo i…

—Sí que l’he anat a buscar! —va dir en Jack—. I gairebé se’m cruspeix el Perdedor, però m’he escapat i no sé com…

Però llavors en Jack va veure la relluent bici nova amb un gran llaç vermell, repenjada a la paret al costat de l’arbre amb el manillar tocant les branques, i es va deixar anar de la mare per assenyalar-la.

—Així és com ho ha fet! Santa Claus m’ha dit que potser em podria ajudar més endavant! Ha sacsejat l’arbre per fer caure l’àngel!

—Què? —va dir la mare, desconcertada.

En Jack va ensenyar a la mare l’àngel mastegat amb l’ala doblegada.

—Estava enredat a les branques del darrere de l’arbre, saps? Però quan Santa Claus ha posat la meva bici nova allà, ha sacsejat l’arbre expressament i l’ha alliberat! I així ja no estava perdut i ens ha estirat a mi i al Porquet de Nadal amb ell, de tornada al País dels Vius!

—Jack, de què parles? —li va dir la mare mig rient, mig preocupada.

En aquell moment en Brendan va entrar corrents a l’habitació i es va posar la mà al cor.

—Uf, gràcies a Déu! —va dir mirant en Jack—. Ens pensàvem que t’havies perdut, tio!

—Sí que m’he perdut! —va replicar en Jack mentre la Holly entrava a la sala darrere d’en Brendan. Encara tenia els ulls inflats d’haver plorat molt, però va deixar anar un enorme sospir d’alleujament en veure en Jack sa i estalvi al costat de l’arbre de Nadal—. Era al País dels Perduts —els va dir en Jack a tots—. El Ket i jo hi hem anat junts! He trobat el Puk i és feliç, sempre he sabut que li encanta la platja, i he topat amb tota mena d’objectes i hi ha diferents ciutats i el Perdedor gairebé em captura, però l’Àngel Trencat ens ha salvat, ens l’hem de quedar! —va dir en Jack mentre plantava l’àngel destrossat a sota el nas de la mare.

—Bé —va dir la mare amb una rialleta, agafant-li l’àngel—, sí que fa la pinta de pertànyer a aquesta família, sí. Crec que hauria sigut massa ostentós per a nosaltres si no l’arriba a enxampar el Toby.

—El podràs embenar, oi? —li va demanar en Jack—. Igual que vas fer amb el Puk aquella vegada, quan li vas cosir els ulls nous.

—És clar —va replicar la mare. Aleshores va ensumar i va dir—: Com és que fas pudor de fum? I per què dus el pijama tan enfangat?

—Ah, la pudor és de la foguera del Perdedor i el fang és de quan el Conillet Blau em va abraçar —va dir en Jack—. És difícil no embrutar-se al País dels Perduts.

—Bé, no tinc clar de què em parles, però, sens dubte, aquest porquet necessita una bona rentada tant sí com no.

—Encara no —va dir en Jack, i es va estrènyer el Porquet de Nadal contra el pit—. Ara mateix li fa molta por l’aigua, perquè no sap nedar. Per això està de color verd. Gairebé s’ofega en un canal. Li hauré d’explicar això de la rentadora abans no l’hi fiquis o s’espantarà molt. En fi, el vull portar a passejar en la meva bici nova abans d’això. Li encanta passejar en bici, m’ho va dir Santa Claus.

—Déu-n’hi-do amb el somni aquest que has tingut —va dir la mare—. I se suposa que no hauries d’haver vist aquesta bici. Encara no és Nadal.

—De fet —va dir en Brendan donant un cop d’ull al rellotge—, sí que ho és. Passa un minut de les dotze.

—Tinc gana —va dir en Jack—. He estat fora tres nits senceres. I no podia menjar al País dels Perduts, perquè això hauria provat que era un nen de veritat. No em creieu, oi?

En Jack va mirar la mare i després en Brendan. Tots dos somreien d’aquella manera com ho fan els adults que fa tanta ràbia, quan es pensen que saben millor que tu què ha passat, tot i que tu hi eres i ho has vist tot plegat.

—Per què no fem xocolata desfeta? —va proposar la mare encara amb un somriure, i va enfilar cap a la cuina amb l’Àngel Trencat a la mà.

En Brendan va engegar la llar de foc elèctrica i va anar a ajudar-la, deixant la Holly i en Jack tots sols a la sala.

—Jo sí que em crec que has estat al País dels Perduts —va dir-li la Holly amb veu enrogallada—. De debò, Jack. I m’alegro que hagis vist el Puk i que sigui feliç. I em sap greu…, molt, molt de greu haver-lo llençat per la finestreta del cotxe.

—Bé…, no passa res —va replicar en Jack—. Ara viu en una bonica caseta a la platja amb l’Àngel del Rotllo de Paper de vàter. I tinc el Ket. El Puk diu que és el millor porquet i el més valent que hi ha hagut mai, i té raó.

—Què més ha passat mentre eres al País dels Perduts? —va preguntar la Holly, i es van asseure a la vora del foc, i en Jack li va explicar fil per randa tot allò de Rebutjables i del xèrif Binocles, de la Carmanyola i l’Inhalador, de Vila-rabiosa de l’Enyor, de la Llibreta d’adreces i la Poesia, del seu llarg periple per l’Ermot dels Desnonats, de la Brúixola, del Conillet Blau, d’aquelles coses tan estranyes que va conèixer a la Ciutat dels Enyorats i de la seva fugida del Cau del Perdedor.

—Ja sé que m’he portat fatal amb tu, Jack —li va dir la Holly quan finalment el nen va fer una pausa per agafar aire—. I et prometo que mai més et maltractaré d’aquesta manera.

—Et crec —li va dir en Jack recordant la Perdonavides, de qui no li havia parlat. El Ket estava assegut al genoll d’en Jack, així també es podia escalfar amb el foc—. Però penso que hauries de deixar la gimnàstica. Sé que ja no t’ho passes bé i que preferiries fer música.

—Com… com ho saps? —li va preguntar la Holly, bocabadada—. No ho he dit a ningú!

—Esbrines coses, allà, al País dels Perduts —li va dir en Jack, amb prudència.

—Sempre havia pensat que volia anar als Jocs Olímpics —va dir la Holly mirant el foc—, però la veritat és que ja no. Preferiria veure’m amb els amics els caps de setmana, en lloc d’entrenar-me i entrenar-me sense parar.

—No hi ha res de dolent a perdre una ambició —va afirmar en Jack—. Allà baix vaig conèixer una ambició perduda, saps? I era horrible, però suposo que en pots trobar una de nova que estigui bé.

—M’agradaria aprendre a tocar la guitarra —va dir la Holly.

—Bé, quina sort —va dir en Brendan, que havia tornat de la cuina amb un parell de tasses enormes de xocolata desfeta—. La Judy i jo acabem de decidir que podeu obrir un regal cadascun abans d’anar a dormir. Holly, crec que hauries de desembolicar aquell tan gros, el del paper daurat.

En Jack va desfer el llaç vermell de la seva bici nova i va ensenyar al Porquet de Nadal totes les prestacions que la feien tan especial, alhora que la Holly estripava el paper del seu regal més gros, que va resultar ser una relluent guitarra negra. Aleshores, mentre la Holly aprenia el seu primer acord, en Brendan va ajudar en Jack a ajustar el seient de la bici i la mare va reaparèixer amb l’Àngel Trencat.

Li havia enrotllat una bena al voltant de la cara per amagar el tros que li faltava, li havia desplegat l’ala i embenat el braç que no tenia mà. Llavors, en Brendan, que era el més alt, el va agafar i el va tornar a col·locar a dalt de l’arbre, des d’on els va somriure, orgullós, com si hagués hagut d’anar embenat de bon principi.

—M’agrada —va dir la mare—. Se’l veu amable, oi? Molt bé, vosaltres dos, és hora d’anar a dormir, si us heu acabat la xocolata. Ens llevarem d’aquí poques hores, de totes maneres.

Així doncs, en Jack i la Holly van pujar escales amunt i es van dir bona nit amistosament al replà. La Holly es va ficar a l’habitació dels convidats i la mare va entrar a la d’en Jack per fer-li el petó d’abans d’anar a dormir.

Cap dels objectes parlava ni es movia ja i cap d’ells tenia ulls ni braços, tampoc, tret d’aquells que sempre n’havien tingut. En Jack es va arraulir a sota de l’edredó i la mare li va fer un petó a ell i després al Porquet de Nadal. Finalment va apagar el llum i va tancar la porta.

En Jack jeia arrupit al llit ensumant la catipén del Ket, que era d’aigua del canal i de fum, amb un petit rastre del perfum de la mare. Ben aviat hauria d’anar a la rentadora, però en Jack sabia que tard o d’hora agafaria l’olor de casa i de la cova calentona de sota dels llençols del seu llit.

—Bona nit, Ket —va xiuxiuejar en Jack—. I bon Nadal.

Exhaust de les seves aventures, en Jack es va adormir gairebé a l’instant.

Ja no era la nit de Nadal, la nit dels miracles i les causes perdudes; tot i això, un parell de peülletes van abraçar el nen adormit en la foscor.

—Bona nit, Jack —va xiuxiuejar el Porquet, amb llàgrimes de felicitat que li lliscaven fins al coixí—. I bon Nadal per a tu també!





Agraïments


El Porquet de Nadal, que he trigat anys a escriure, me’l sento molt a prop del cor. Alliberar-lo finalment ha sigut una experiència feliç i catàrtica.

Tinc un immens deute de gratitud amb Aine Kiely, una de les meves amigues de tota la vida més estimades, que em va fer de brúixola personal quan, fa uns anys, en un moment complicat, em va recordar que cada any arriba Nadal, preservant, així, el meu equilibri mental. És gràcies a ella que m’ha agradat tant escriure aquest llibre.

Ruth Alltimes ha sigut la perfecta editora amb qui treballar en aquest projecte. La seva perspicàcia, el seu entusiasme i la seva empatia han fet del procés d’edició una autèntica delícia. També estic immensament agraïda a Emily Clement de Scholastic per totes les seves contribucions, que han millorat la història.

La meva gratitud com mai al meu amic i agent, Neil Blair, i a tot l’equip de The Blair Partnership que ha estat implicat en El Porquet de Nadal.

Gràcies enormes al meu indispensable equip de direcció, Nikki Stonehill, Rebeca Salt i Mark Hutchinson, per deixar-me explicar-los tota la història durant un dinar. Limiteu-me a dues copes en el futur.

Sense Fiona Shapcot, Di Brooks, Angela Milne i Simon Brown, segurament encara estaria escrivint el penúltim llibre. Gràcies per tot el que feu.

Jim Field era l’il·lustrador perfecte per a aquest projecte. No puc estar-li més agraïda per haver sabut materialitzar en Jack, els dos porquets i el País dels Perduts d’una manera tan meravellosa. Cada vegada que veia les il·lustracions se’m tallava la respiració, ja que coincidien exactament amb la imatge mental que me n’havia fet.

Finalment i el més important, gràcies a la meva família. El Porquet de Nadal va cobrar vida realment el dia en què cinc Murray estàveu asseguts en una platja de sorra i us vaig parlar del País dels Perduts. El vostre entusiasme, interès i preguntes lògiques (Dec) van fer que continués escrivint. L’únic que em queda per dir és que qualsevol semblança entre les coses que apareixen al llarg d’aquestes pàgines i les coses que la nostra família pot haver perdut o trobat és, per descomptat, totalment intencionada.





JOANNE KATHLEEN ROWLING (Chipping Sodburry, South Gloucestershire, Anglaterra, 31 de juliol de 1965). Escriptora britànica que escriu sota el nom de J. K. ROWLING, autora de la història fantàstica de Harry Potter, el nen mag, que comprèn 7 llibres.

El seu pare era enginyer i la seva mare, d’origen francès, treballava en un laboratori. De la seva mare va heretar la passió per la lectura. Als cinc anys ja va començar a escriure les seves pròpies històries, des d’aquella època ja no ha deixat d’escriure. El cop més dur va ser la malaltia de la seva mare (esclerosi múltiple) que va durar deu anys i va morir sense saber que a la seva filla li publicaven un llibre.

Harry Potter va aparèixer en la seva ment el 1990, però van passar sis anys fins que es va decidir a escriure el llibre. Mentre, se n’havia anat a Portugal, es va casar amb un periodista portuguès i va tenir una filla. Quan la nena tenia tres mesos es va divorciar i va tornar a Anglaterra amb la seva única germana. No tenia diners ni aconseguia treball, no podia pagar a ningú que cuidés del seu nadó mentre buscava una feina. Va caure en una profunda depressió i va decidir que com que ja no tenia res a perdre anava a escriure el llibre que va imaginar feia tant de temps. L’èxit internacional d’aquest personatge l’ha convertit en una de les escriptores més importants de literatura juvenil dels darrers anys i en l’escriptora més rica del Regne Unit.





