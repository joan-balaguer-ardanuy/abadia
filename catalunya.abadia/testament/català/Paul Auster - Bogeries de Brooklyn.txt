En Nathan Glass té seixanta anys. I tot i un divorci, un càncer en estat avançat, una llarga carrerra en una companyia d’assegurances a Manhattan i un estrany sentiment de solitud, no han impedit que es disposi a afrontar l’últim tram de la seva existència amb una certa serenitat, motiu pel qual ha decidit traslladar-se a Brooklyn. Aviat, en el dia a dia, queda fascinat pels costums dels habitants del barri i, seduït per l’encant d’un cambrer, decideix escriure un llibre en el qual consignarà els seus records, els oblits, les mancances del seu estil, les grans o petites històries que ha viscut al llarg dels anys, però també les històries de la gent que s’ha creuat en el seu camí. De sobte, però, un matí de primavera aquest llibre titulat Bogeries de Brooklyn pren un canvi de rumb. El 23 de maig de l’any 2000 en Glass topa amb el seu nebot, en Tom Wood, de qui feia temps que no sabia res, i que treballa en una llibreria del barri —una situació molt distant de la brillant carrera acadèmica que havia començat l’última vegada que l’havia vist. Així, de cop, tots dos reprenen la seva història, compartint les seves emocions, les seves febleses, els seus destins, i també, o sobretot, el somni conjunt d’una vida millor a l’Hotel Existència, lluny de les realitats insuportables del món modern.





Paul Auster





Bogeries de Brooklyn




ePUB v2.0

vidadoble 12.10.12





Títol original: Brooklyn Follies

Paul Auster, 2005

Traducció: Albert Nolla, 2006

Edició digital: vidadoble (v1.0)

Segona edició: EpubCat (v2.0)

ePUBCat base r1.3





Per a la meva filla, Sophie.





OBERTURA


Buscava un lloc tranquil on morir. Algú em va aconsellar Brooklyn, i l’endemà al matí hi vaig anar des de Westchester per inspeccionar el terreny. Feia cinquanta-sis anys que no hi tornava, i no em recordava de res. Els meus pares se n’havien anat de la ciutat quan jo tenia tres anys, però em va semblar que tornava instintivament al barri on havíem viscut, que m’arrossegava com un gos ferit fins al lloc on vaig néixer. Un agent immobiliari del barri em va ensenyar sis o set pisos en cases de pedra vermella i, a l’última hora de la tarda, ja havia llogat un apartament de dues habitacions amb jardí al Carrer U, a tocar de Prospect Park. No tenia ni idea de qui eren els veïns, però tant me feia. Tots treballaven de nou a cinc i no n’hi havia cap que tingués fills, de manera que l’edifici seria relativament silenciós. Això era sobretot el que volia. Un final silenciós per a la meva vida trista i ridícula.

La casa de Bronxville ja estava emparaulada i, un cop signéssim el contracte a final de mes, els diners ja no serien un problema. La meva exdona i jo teníem la intenció de repartir-nos el que trauríem de la venda i, amb quatre-cents mil dòlars al banc, en tindria més que prou per mantenir-me fins que deixés de respirar.

Al principi no sabia amb què distreure’m. M’havia passat trenta-un anys anant cada dia dels afores de la ciutat a les oficines de la Mid-Atlantic Accident and Life, a Manhattan, i ara que ja no treballava el dia tenia massa hores. Quan feia cosa d’una setmana que m’havia traslladat al pis, la meva filla Rachel em va venir a veure des de Nova Jersey. Em va dir que havia de fer alguna cosa, que m’havia d’inventar un projecte. La Rachel no és tonta. És doctora en bioquímica per la Universitat de Chicago i treballa d’investigadora per a una gran empresa farmacèutica a prop de Princeton, però, igual que la seva mare, és estrany el dia que diu alguna cosa que no siguin tòpics; totes aquestes expressions suades i idees reciclades que omplen els abocadors de la saviesa contemporània.

Li vaig dir que segurament em moriria abans que s’acabés l’any i que els projectes m’importaven un rave. Per un moment va semblar que la Rachel volia plorar, però va contenir les llàgrimes i em va acusar de ser cruel i egoista. No li estranyava que «la mama» s’hagués acabat divorciant de mi, va afegir, no li estranyava que no ho hagués pogut suportar més. Estar casada amb un home com jo devia ser una tortura contínua, un autèntic infern. Un autèntic infern. Ves, pobra Rachel, no ho pot evitar. L’única filla que tinc ha viscut vint-i-nou anys en aquest món, i no ha produït mai cap comentari original, alguna cosa absolutament i irreductiblement pròpia.

Sí, suposo que a vegades sóc una mica desagradable. Però no pas sempre, ni per principis. Els dies bons sóc tan amable i tan cordial com qualsevol. És impossible tenir l’èxit que he tingut jo venent assegurances de vida distanciant-te dels clients; en tot cas, no pas durant més de trenta anys. Has de ser atent. Has de ser capaç d’escoltar. Has de saber captivar la gent. Jo tinc totes aquestes qualitats i més. No negaré que també he tingut moments dolents, però tothom coneix els perills que s’amaguen portes endins de la vida en família. Pot enverinar tots els implicats, sobretot si t’adones que, per començar, no estaves fet per al matrimoni. M’agradava fer l’amor amb l’Edith, però al cap de quatre o cinc anys va semblar que la passió s’esgotava, i des de llavors em vaig convertir en un marit més aviat imperfecte. Segons la Rachel, com a pare tampoc no vaig ser res de l’altre món. No voldria contradir-li els records, però la veritat és que les vaig estimar totes dues a la meva manera i, si bé a vegades em vaig trobar als braços d’altres dones, mai no em vaig prendre cap d’aquelles històries seriosament. El divorci no va ser idea meva. Malgrat tot, tenia la intenció de quedar-me amb l’Edith fins al final. Va ser ella qui ho va voler deixar i, atès l’abast dels meus pecats i de les meves transgressions al llarg dels anys, no l’hi podia pas retreure. Havíem viscut trenta-tres anys sota el mateix sostre, però quan va arribar el moment que cadascun seguís el seu camí, amb prou feines teníem res en comú.

Quan vaig dir a la Rachel que tenia els dies comptats, no va ser més que una reacció en calent als seus consells indiscrets, una ràfega de pura hipèrbole. El meu càncer de pulmó estava en remissió i, segons el que m’havia dit l’oncòleg després de l’última revisió, hi havia motius per ser moderadament optimistes. Això no volia dir, però, que hi confiés. Saber que tenia càncer havia estat un cop tan fort que encara no creia en la possibilitat de sobreviure-hi. Jo mateix m’havia donat per mort i, després d’aguantar l’operació per extirpar-me el tumor i de passar els debilitants suplicis de la ràdio i la químio, després de superar els llargs atacs de nàusees i marejos, la pèrdua dels cabells, la pèrdua de la voluntat, la pèrdua de la feina i la pèrdua de la dona, em costava imaginar-me com podia tirar endavant. D’aquí Brooklyn. D’aquí el meu retorn inconscient al lloc on va començar la meva història. Tenia gairebé seixanta anys, i no sabia quant temps em quedava. Potser vint anys més; potser només uns quants mesos. Fos quin fos el pronòstic, el més important era no donar res per fet. Com que era viu havia de trobar la manera de començar a viure de nou i, encara que no tingués gaire temps, no podia pas quedar-me assegut esperant el final. Com sempre, la meva filla científica tenia raó, encara que jo hagués estat massa tossut per reconeixe-ho. M’havia d’activar. M’havia de moure i fer alguna cosa.

Em vaig traslladar a aquell pis a l’inici de la primavera, i les primeres setmanes vaig omplir el temps explorant el barri, fent llargues passejades pel parc i plantant flors al jardí del darrere, un terreny petit i ple de brossa que s’havia passat una colla d’anys abandonat. Em vaig anar a tallar els cabells renaixents a la barberia Park Slope, a la Setena Avinguda; llogava vídeos en un videoclub que es deia Movie Heaven, i sovint m’aturava a Brightman’s Attic, una llibreria de vell atapeïda i desendreçada que era propietat d’un homosexual extravagant que es deia Harry Brightman (tornarà a sortir més endavant). Gairebé cada matí em feia l’esmorzar al pis, però com que no m’agradava cuinar i no hi tenia gens de traça, normalment dinava i sopava en algun restaurant; sempre sol, sempre amb un llibre obert al davant, sempre mastegant tan a poc a poc com podia per allargar l’àpat al màxim. Després de provar unes quantes opcions a la zona, em vaig decantar pel Cosmic Diner per anar-hi cada migdia. El menjar no podia ser més mediocre, però una de les cambreres era una porto-riquenya adorable que es deia Marina, de qui aviat em vaig encapritxar. Li doblava l’edat i ja estava casada, per la qual cosa l’idil·li era impossible, però era tan maca i de tan bon tracte, estava sempre tan disposada a riure amb els meus acudits dolents, que els dies que no treballava la trobava a faltar. Des d’un punt de vista estrictament antropològic, vaig descobrir que els habitants de Brooklyn són menys recelosos a parlar amb desconeguts que qualsevol altra tribu que havia conegut. Fiquen cullerada en les coses dels altres com els sembla (dones grans que renyen mares joves perquè no abriguen prou els seus fills, vianants que reprenen algú que passeja un gos perquè li tiba massa la corretja); es discuteixen per un aparcament com si fossin criatures de quatre anys esvalotades; quan els sembla, n’engeguen una de fresca com si res. Un diumenge al matí vaig entrar en una pastisseria molt concorreguda que tenia l’absurd nom de La Bagel Delight. Quan anava a demanar un cinnamon-raisin bagel,[1] em vaig fer un embolic i em va sortir un cinnamon-reagan. Sense immutar-se, el noi que hi havia darrere el taulell em va contestar: «Em sap greu, però no en tenim. ¿Què li sembla un pumpernixon?».[2] Ràpid. Tan ràpid que una mica més i em pixo a sobre.

Després d’aquell inesperat lapsus linguae, per fi se’m va acudir una idea que hauria agradat a la Rachel. Potser no era per tirar coets, però almenys tenia alguna cosa, i si la duia a terme amb tot el rigor i tota la fe amb què tenia la intenció de fer-ho, ja tindria un projecte, la petita dèria que havia estat buscant per allunyar-me de la indolència que em provocava la meva soporífera rutina. Per bé que el projecte era molt humil, vaig decidir posar-li un títol emfàtic, una mica pompós, per convence’m que tenia una tasca important entre mans. El vaig anomenar El llibre de l’estupidesa humana, i tenia la intenció d’explicar-hi amb el llenguatge més senzill i més clar possible tots els errors, totes les relliscades, totes les planxes, totes les ximpleries, totes les flaqueses i totes les beneiteries que havia comès durant el meu llarg i accidentat pas per aquest món. Quan no se m’acudissin més històries pròpies, escriuria coses que haguessin passat a algun conegut i, quan aquesta font també s’esgotés, em centraria en esdeveniments històrics, consignant els disbarats dels meus semblants al llarg dels segles, començant per les civilitzacions desaparegudes del món antic fins a arribar als primers mesos del segle XXI. Si més no, serviria per riure una mica. No tenia ganes de sincerar-me massa ni de permetre’m gaires introspeccions melangioses. El to havia de ser lleuger i faceciós en tot moment, i el meu únic objectiu seria distreure’m dedicant-hi tantes hores al dia com pogués.

Vaig qualificar el projecte de llibre, però no ho era pas. Escrivint en quartilles, en fulls solts, al darrere de sobres i de cartes de propaganda que oferien targetes de crèdit i préstecs per fer reformes, anava recopilant un seguit d’apunts desordenats, un poti-poti d’anècdotes disperses que ficava en una capsa de cartró cada cop que acabava una història. No era gens metòdic. Alguns textos tenien poques línies, i d’altres, sobretot els spoonerismes i els malapropismes que tant m’agradaven, consistien en una sola frase. Chilled greaseburger en lloc de grilled cheeseburger,[3] per exemple, que vaig pronunciar durant el primer any d’institut, o la involuntàriament profunda i gairebé mística afirmació que vaig amollar a l’Edith durant una d’aquelles enverinades discussions conjugals: «Si no m’ho crec, no ho veig». Cada cop que m’asseia a escriure, començava tancant els ulls i deixant que els pensaments m’anessin cap on volguessin. D’aquesta manera, vaig poder desenterrar grans quantitats de material del passat llunyà, coses que fins llavors havia donat per perdudes. Un moment de sisè (per citar un d’aquests records) en què un noi del meu curs que es deia Dudley Franklin es va fer un pet llarg i atrompetat durant un silenci a mitja classe de geografia. Tots vam riure, és clar (per a una aula plena de criatures d’onze anys no hi ha res més divertit que una bona flatulència), però el que va situar l’incident fora de la categoria de planxes lleus i el va elevar a l’estatus de clàssic, d’obra mestra perdurable en els annals de la vergonya i la humiliació, va ser el fet que en Dudley va ser prou innocent per cometre l’error fatal de demanar disculpes. «Excuse me», va dir, abaixant la vista i enrojolant-se fins que les galtes li van quedar com un camió de bombers acabat de pintar. Mai no s’ha de reconèixer un pet en públic. És la llei no escrita, el protocol més estricte de l’etiqueta als Estats Units. Els pets no són de ningú i no surten d’enlloc; són emanacions anònimes que pertanyen al grup i, encara que tots els presents puguin assenyalar el culpable, l’únic curs d’acció assenyat és la negació. El pobre Dudley Franklin, però, era massa sincer per fer-ho, i s’ho va haver de sentir tota la vida. A partir d’aquell dia va ser conegut com a Excuse Me Franklin, i va haver d’arrossegar aquest nom fins que vam acabar l’institut.

Les històries es podien classificar en diferents categories i, quan feia cosa d’un mes que treballava en el projecte, vaig abandonar el sistema d’una sola capsa per un dispositiu de diverses capses que em permetia organitzar els textos acabats de manera més coherent. Una capsa per als errors verbals, una altra per als contratemps físics, una altra per a les idees fracassades, una altra per a les pífies en societat, etcètera. De mica en mica em vaig anar interessant per recollir els moments còmics de la vida diària. No tan sols els incomptables cops als dits dels peus i les testarrades que m’he donat al llarg dels anys, no tan sols les nombroses vegades que les ulleres m’han caigut de la butxaca de la camisa en ajupir-me per cordar-me les sabates (seguides de la vergonya encara més gran d’ensopegar i esclafar-les amb el peu), sinó també els disbarats més impensats que m’han passat en diversos moments des de la meva infantesa. Obrir la boca per badallar en un pícnic el Dia del Treballador de l’any 1952 i deixar que m’hi entri una abella, que, amb el pànic i el fàstic sobtats, em vaig empassar sense voler en lloc d’escopir-la; o, el que és encara més inversemblant, estar a punt de pujar a un avió per fer un viatge de negocis ara fa set anys, amb la targeta d’embarcament agafada entre el dit gros, el dit polze i el dit del cor, ser empès per darrere, adonar-me que la targeta se m’escapa i se’n va voleiant cap a l’escletxa que hi ha entre les escales i la porta de l’avió —l’obertura més petita imaginable, encara no dos mil·límetres—, i llavors, per acabar-me de deixar astorat, veure com s’esmuny per aquell espai impossible i aterra a la pista, cinc o sis metres més avall.

Això només són uns quants exemples. Els primers dos mesos vaig escriure desenes d’històries com aquestes, però, tot i esforçar-me a mantenir un to frívol i lleuger, em vaig adonar que no sempre era possible. Tothom pot tenir dies dolents, i he de confessar que a vegades vaig sucumbir a períodes de tristor i de desànim. Havia passat la major part de la meva vida laboral en el negoci de la mort, i segurament havia sentit massa històries depriments per no pensar-hi quan estava baix de moral. Tota la gent a qui havia visitat al llarg dels anys, totes les assegurances que havia venut, tota la por i tota la desesperació que havia conegut parlant amb els meus clients. Amb el temps, doncs, vaig afegir una altra capsa a la meva col·lecció. La vaig titular «Destins cruels», i la primera història que hi vaig posar va ser la d’un home que es deia Jonas Weinberg. L’any 1976, li vaig vendre una assegurança de vida universal d’un milió de dòlars, una xifra altíssima per a l’època. Recordo que acabava de fer seixanta anys, que era especialista en medicina interna afiliat al Columbia-Presbyterian Hospital i que parlava l’anglès amb un lleu accent alemany. Vendre assegurances de vida no és un assumpte exempt de passió, i un bon corredor ha de ser capaç d’estar a l’altura en el que sovint poden ser converses difícils i tortuoses amb els clients. La perspectiva de la mort fa que la gent comenci a pensar inevitablement en coses serioses i, si bé una part de la feina només està relacionada amb els diners, una altra part té a veure amb les qüestions metafísiques més transcendentals. ¿Quin és el sentit de la vida? ¿Quant temps em queda? ¿Com puc protegir les persones que estimo quan ja no hi sigui? A causa de la seva professió, el doctor Weinberg era molt conscient de la fragilitat de l’existència humana, de la facilitat amb què s’esborra el nostre nom del llibre dels vius. Ens vam trobar al seu pis, a Central Park West, i, quan li vaig haver explicat els pros i els contres de les diverses pòlisses que podia escollir, es va posar a rememorar el passat. Em va explicar que havia nascut a Berlín l’any 1916 i que, després que el seu pare morís a les trinxeres de la Primera Guerra Mundial, l’havia pujat la seva mare, que era actriu. Així, va ser el fill únic d’una dona extremament independent i a vegades provocadora que no havia mostrat mai el més mínim interès per tornar-se a casar. Si no interpreto més del compte, em sembla que amb els seus comentaris el doctor Weinberg donava a entendre que a la seva mare li agradaven més les dones que els homes i, en els anys caòtics de la República de Weimar, devia fer gala d’aquesta preferència molt obertament. En contrast amb la impetuosa Frau Weinberg, el jove Jonas era un noi tranquil i estudiós que treia molt bones notes i que somiava ser científic o metge. Quan Hitler va agafar el control del govern, en Jonas tenia disset anys i, al cap de pocs mesos, la seva mare va començar els preparatius per treure’l d’Alemanya. A Nova York vivien uns parents del seu pare que van acceptar acollir-lo. Va marxar la primavera del 1934, però la seva mare, que ja havia demostrat estar al cas dels perills que amenaçaven els no aris del Tercer Reich, no va voler acceptar l’oportunitat d’anar-se’n. Va dir al seu fill que feia segles que la seva família vivia a Alemanya, i que no podia consentir que un tirà de pa sucat amb oli l’enviés a l’exili. Passés el que passés, estava decidida a aguantar.

Miraculosament, ho va fer. El doctor Weinberg me’n va donar pocs detalls (pot ser que ni ell mateix sabés la història sencera), però, pel que sembla, en diversos moments crítics la seva mare va rebre l’ajuda d’un grup d’amics gentils i, entre el 1938 i el 1939, va poder obtenir uns documents d’identitat falsos. Va canviar radicalment d’aspecte —cosa no gaire difícil per a una actriu especialitzada en personatges excèntrics—, i amb el seu nou nom cristià va aconseguir feina de comptable en una botiga de confecció d’una petita ciutat prop d’Hamburg, disfressada de rossa carrinclona i amb ulleres. Quan la guerra es va acabar, la primavera de l’any 1945, feia onze anys que no veia el seu fill. En Jonas Weinberg, que ja tenia vora trenta anys, era un metge dret i fet que estava a punt d’acabar el període de residència al Bellevue Hospital i, així que va saber que la seva mare havia sobreviscut a la guerra, va començar a organitzar-ho tot perquè l’anés a veure als Estats Units.

Tot estava preparat fins al mínim detall. L’avió havia d’aterrar a tal hora i s’havia d’aturar a tal porta, i en Jonas Weinberg havia de ser-hi per rebre la seva mare. Quan estava a punt de sortir de casa, però, el van reclamar de l’hospital per fer una operació urgent. ¿Quina altra opció tenia? Era metge i, per més ganes que tingués de tornar a veure la seva mare després de tants anys, en primer lloc es devia als pacients. Va posar en marxa un nou pla a corre-cuita. Va trucar a la companyia aèria i els va demanar que enviessin un representant a parlar amb la seva mare quan arribés a Nova York; els va explicar que a ell li havia sortit una urgència i que la seva mare havia d’agafar un taxi que la portés a Manhattan. Ell deixaria una clau del pis al porter de l’edifici, de manera que la seva mare podria pujar-hi i esperar-lo allà. Frau Weinberg va fer el que li van indicar i de seguida va trobar un taxi. El taxista va arrencar i, quan feia deu minuts que anaven cap a la ciutat, va perdre el control del volant i va xocar frontalment amb un altre cotxe. Tant ell com la passatgera van quedar greument ferits.

En aquells moments, el doctor Weinberg ja era a l’hospital, a punt per practicar l’operació. La intervenció va durar poc més d’una hora i, en acabar la feina, el jove metge es va rentar les mans, es va canviar i va sortir ben de pressa del vestidor, amb ganes de tornar a casa per retrobar-se amb la seva mare. Just en sortir al passadís, va veure que portaven un altre pacient al quiròfan.

Era la mare d’en Jonas Weinberg. Segons em va dir ell mateix, va morir sense recuperar el coneixement.





UNA TROBADA INESPERADA


Ja he omplert més de deu pàgines, però fins ara el meu únic objectiu ha estat presentar-me al lector i situar l’escenari de la història que vull explicar. Jo no sóc el personatge principal d’aquesta història. L’honor de portar el títol de protagonista d’aquest llibre pertany al meu nebot, en Tom Wood, l’únic fill de la June, la meva germana difunta. La petita June-Bug, que és com li dèiem, va néixer quan jo tenia tres anys, i va ser la seva arribada el que va provocar la marxa dels nostres pares d’un petit pis de Brooklyn a una casa de Garden City, a Long Island. La June i jo sempre vam ser bons amics i, quan es va casar als vint-i-quatre anys (sis mesos després que es morís el pare), vaig ser jo qui la va acompanyar fins a l’altar i la va donar al seu marit, un periodista econòmic del New York Times que es deia Christopher Wood. Van tenir dos fills, en Tom i l’Aurora, però el matrimoni es va trencar al cap de quinze anys. La June es va tornar a casar dos anys després, i altre cop la vaig acompanyar a l’altar. El segon marit era un acabalat agent de borsa de Nova Jersey, en Philip Zorn, el bagatge del qual incloïa dues exdones i una filla gairebé adulta, la Pamela. Llavors, a la fastigosament curta edat de quaranta-nou anys, la June va tenir una greu hemorràgia cerebral mentre feinejava al jardí una tòrrida tarda en ple mes d’agost i es va morir abans que el sol tornés a sortir l’endemà. Per al seu germà gran va ser sens dubte el pitjor tràngol que mai havia viscut, i ni tan sols el fet de tenir càncer i estar a punt de morir-se uns quants anys més tard no va poder igualar, ni de lluny, el dolor que va sentir llavors.

Després del funeral vaig perdre el contacte amb la família i, fins que no ens vam trobar de casualitat a la llibreria d’en Harry Brightman el 23 de maig de l’any 2000, vaig estar gairebé set anys sense veure en Tom. Sempre havia estat el meu favorit i, ja de ben petit, m’havia semblat que destacava, que era una persona destinada a aconseguir grans coses a la vida. Sense comptar el dia de l’enterrament de la June, la nostra última conversa havia tingut lloc a casa de la seva mare, a South Orange, Nova Jersey. En Tom s’acabava de llicenciar amb matrícula d’honor per Cornell, i estava a punt d’anar-se’n a estudiar literatura nord-americana a la Universitat de Michigan amb una beca per quatre anys. Tot el que jo havia pronosticat s’estava convertint en realitat, i recordo aquell sopar familiar com una celebració calorosa on tots vam brindar per l’èxit d’en Tom. A la seva edat, jo havia tingut l’esperança de seguir un camí semblant al que havia triat el meu nebot. Com ell, havia fet filologia anglesa, amb l’ambició secreta de continuar estudiant literatura o de provar sort amb el periodisme, però no havia tingut prou coratge per fer ni una cosa ni l’altra. La vida se’m va posar pel mig —dos anys a l’exèrcit, la feina, el matrimoni, les responsabilitats familiars, la necessitat de guanyar cada cop més diners, totes les foteses que ens fan encallar quan no tenim prou nassos per fer el que volem fer—, però mai no vaig perdre l’interès pels llibres. Llegir va ser la meva evasió i el meu confort, el meu consol, el meu estímul predilecte: llegir només pel plaer de llegir, per la bella calma que t’envolta quan sents com les paraules d’un autor et ressonen dins el cap. En Tom sempre havia compartit aquesta afició amb mi i, des dels cinc o sis anys, jo m’havia preocupat d’enviar-li llibres uns quants cops l’any —no tan sols pel seu aniversari o per Nadal, sinó sempre que trobava alguna cosa que em semblava que li podia agradar. Li havia fet conèixer Poe als onze anys i, com que Poe era un dels escriptors que havia tractat en el seu treball de final de carrera, era lògic que em volgués parlar de la seva recerca, com també ho era que jo volgués escoltar-lo. El sopar ja s’havia acabat, i els altres havien anat a seure al jardí, però en Tom i jo ens vam quedar al menjador bevent el vi que quedava.

—A la teva salut, oncle Nat —va dir en Tom alçant la copa.

—A la teva, Tom —li vaig respondre—. I pels «Edens imaginaris: la vida de la ment als Estats Units d’abans de la guerra civil».

—Ja sé que és un títol pretensiós, però no se me’n va acudir cap de millor.

—Ser pretensiós està bé. Fa que els professors s’hi fixin. Has tret un excel·lent, ¿oi?

Modest com sempre, en Tom va fer un gest ampli amb la mà, com si volgués rebaixar la importància de la nota. Jo vaig continuar:

—Dius que en part parles de Poe. ¿I de qui més?

—De Thoreau.

—Poe i Thoreau.

—Edgar Allan Poe i Henry David Thoreau. ¿No trobes que és una rima desafortunada? Totes aquestes os t’omplen la boca. Em fan pensar en algú que està sempre sorprès. Oh! Oh, no! Oh, Poe! Oh, Thoreau!

—És un inconvenient menor, Tom. Però pobre del lector de Poe que s’oblidi de Thoreau. ¿No?

En Tom va fer un gran somriure i va tornar a alçar la copa.

—A la teva salut, oncle Nat.

—I a la teva, doctor Thumb[4] —vaig dir. Tots dos vam fer un altre glop de bordeus. En deixar la copa a la taula, li vaig demanar que em fes cinc cèntims de la seva teoria.

—És sobre els mons inexistents —va dir el meu nebot—. Un estudi del refugi interior, un mapa del lloc on vas quan la vida al món real ja no és possible.

—La ment.

—Exacte. Primer Poe, i una anàlisi de tres de les seves obres més oblidades: «La filosofia del mobiliari», «El cottage de Landor» i «El domini d’Arnheim». Si les agafes per separat, cadascuna no passa de ser curiosa, excèntrica. Però si les poses juntes, el que tens és un sistema absolutament detallat de la nostàlgia humana.

—No he llegit mai aquests textos. Diria que ni tan sols n’he sentit a parlar.

—El que ofereixen és una descripció de l’habitació ideal, de la casa ideal i del paisatge ideal. Després d’això passo a Thoreau i analitzo l’habitació, la casa i el paisatge tal com apareixen a Walden.

—El que se’n diu un estudi comparatiu.

—No hi ha ningú que parli de Poe i de Thoreau junts. Es troben en extrems oposats del pensament nord-americà. Però aquí hi ha la gràcia. Un borratxo del sud que té un pensament polític reaccionari, una aparença aristocràtica i una imaginació espectral, i un abstemi del nord amb unes opinions radicals, un comportament purità i una obra lúcida. Poe era l’artifici i la foscor de les cambres a mitjanit. Thoreau era la simplicitat i l’esclat de llum de l’aire lliure. Malgrat les diferències, només es portaven vuit anys, la qual cosa els converteix en coetanis. I tots dos van morir joves, l’un als quaranta i l’altre als quaranta-cinc. Entre els dos amb prou feines van arribar a viure la vida d’un home vell, i ni l’un ni l’altre van deixar descendència. Amb tota probabilitat, Thoreau se’n va anar a la tomba sent verge. Poe es va casar amb una cosina adolescent, però encara no queda clar si el matrimoni es va consumar o no abans de la mort de la Virginia Clemm. Es podria dir que són paral·lelismes o coincidències, però aquests fets externs són menys importants que la veritat interior de la vida de cada un. A tots dos se’ls va acudir que havien de reinventar els Estats Units. En les ressenyes i en els articles de crítica, Poe va lluitar per una nova mena de literatura nativa, per una literatura nord-americana lliure d’influències angleses i europees. L’obra de Thoreau representa un atac constant a l’statu quo, una lluita per trobar una manera de viure aquí. Tots dos creien en els Estats Units, i tots dos creien que el país se n’havia anat a fer punyetes, que estava a punt de morir esclafat per una muntanya de màquines i de diners que no parava de créixer. ¿Com podia pensar un home enmig de tot aquell clamor? Tots dos es volien escapar. Thoreau se’n va anar als afores de Concord, fent veure que s’exiliava al bosc, amb l’únic objectiu de demostrar que es podia fer. Mentre un home tingués el coratge de rebutjar el que la societat li deia que fes, podia viure a la seva manera. ¿Per a què? Per ser lliure. Però, ¿lliure per a què? Per llegir llibres, per escriure’n, per pensar. Per ser lliure per escriure un llibre com Walden. Poe, per la seva banda, es va retirar a un somni de perfecció. Si dónes una ullada a «La filosofia del mobiliari», veuràs que la seva habitació imaginària estava dissenyada per al mateix objectiu. Com un lloc per llegir, per escriure i per pensar. És una cambra de contemplació, un santuari silenciós on per fi l’ànima pot trobar un compàs de pau. ¿Massa utòpic? Sí. Però també una alternativa assenyada a les condicions de l’època. Perquè la veritat és que els Estats Units se n’havien anat a fer punyetes. El país estava dividit en dos, i tots sabem què va passar al cap de deu anys. Quatre anys de mort i destrucció. Un bany de sang provocat per les mateixes màquines que en teoria ens havien de fer feliços i rics.

En Tom era tan llest, tan culte i s’expressava tan bé, que em vaig sentir molt orgullós de formar part de la seva família. En els darrers anys, els Wood havien passat uns quants trasbalsos, però semblava que en Tom havia resistit el desastre de la separació dels seus pares —així com els rampells d’adolescent de la seva germana petita, que s’havia rebel·lat contra el segon matrimoni de la seva mare i se n’havia anat de casa als disset anys— amb una actitud sòbria, reflexiva i més aviat escèptica davant la vida, i jo l’admirava per haver-se mantingut tant de peus a terra. Tenia poca relació, o cap, amb el seu pare, que tot just després del divorci se n’havia anat a Califòrnia per treballar a Los Angeles Times, i, igual que la seva germana (tot i que d’una manera molt més callada), no sentia gaire estima ni respecte pel segon marit de la June. Tot i així, en Tom i la seva mare s’entenien, i havien viscut el drama de la desaparició de l’Aurora com a iguals, tenint les mateixes desesperances i les mateixes il·lusions, les mateixes perspectives descoratjadores, les mateixes pors interminables. La Rory havia estat una de les nenes més maques i més divertides que mai hagi conegut: un remolí de frescor i d’enginy, una saberuda, un motor inexhaurible d’espontaneïtat i de trapelleries. Des que tenia dos o tres anys, l’Edith i jo sempre li havíem dit la Nena Riallera, i s’havia fet gran sent l’animadora de la família Wood, una pallassa cada cop més múrria i eixelebrada. En Tom només era dos anys més gran que ella però sempre l’havia cuidat i, quan el seu pare va desaparèixer del mapa, la seva presència havia estat com una força estabilitzadora en la vida d’ella. Però després en Tom se’n va anar a la universitat i la Rory es va descontrolar —primer escapant-se a Nova York i més tard, després d’una breu reconciliació amb la seva mare, desapareixent sense deixar ni rastre. Quan vam fer aquell sopar per celebrar que en Tom havia acabat la carrera, ja havia tingut una criatura sense estar casada (una nena que es deia Lucy), havia aparegut el temps just per encolomar la criatura a la meva germana i s’havia tornat a fer fonedissa. Quan la June va morir, al cap de catorze mesos, en Tom em va explicar al funeral que l’Aurora havia vingut feia poc per recuperar la nena —i que havia marxat altra vegada al cap d’un parell de dies. No es va presentar a l’enterrament de la seva mare. Potser hauria vingut, va dir en Tom, però ningú no sabia ni com ni on trobar-la.

Malgrat aquests embolics familiars, i malgrat haver perdut la mare quan només tenia vint-i-tres anys, mai no vaig dubtar que en Tom se’n sortiria. Tenia massa coses a favor per fracassar; era un noi massa ferm perquè els vents impredictibles de la desgràcia i la mala sort el fessin desviar del seu camí. A l’enterrament de la seva mare l’havia vist completament desesmat, aclaparat pel dolor. Segurament hauria d’haver parlat més amb ell, però jo també estava massa atordit i trasbalsat per oferir-li gaire cosa. Alguna abraçada, alguna llàgrima compartida, però això va ser tot. Després se’n va tornar a Ann Arbor i vam perdre el contacte. Sé que en tinc bona part de culpa, però en Tom també era prou gran per haver pres la iniciativa, i m’hauria pogut escriure sempre que hagués volgut. O, si no a mi, a la seva cosina Rachel, que en aquella època també era al Midwest, fent el doctorat a Chicago. Es coneixien des que eren petits i sempre s’havien entès, però en Tom tampoc no va fer cap pas cap a ella. A mesura que passaven els anys, de tant en tant jo sentia una fiblada de culpabilitat, però com que travessava una mala ratxa (problemes conjugals, problemes de salut, problemes econòmics) estava massa enfeinat per pensar gaire en ell. Sempre que ho feia, me l’imaginava tirant endavant amb els estudis, fent carrera mentre anava pujant sistemàticament dins la jerarquia acadèmica. La primavera de l’any 2000, estava convençut que havia aconseguit una feina en alguna universitat de prestigi com Berkeley o Columbia —que era una jove estrella intel·lectual que treballava en el segon o el tercer llibre.

Imagineu-vos doncs la meva sorpresa quan, aquell matí de dimarts del mes de maig, vaig entrar a Brightman’s Attic i hi vaig veure el meu nebot assegut darrere el taulell, tornant el canvi a una clienta. Per sort, el vaig veure abans que ell em veiés a mi. Qui sap les desafortunades paraules que se m’haurien escapat si no hagués tingut aquells deu o dotze segons per parar el cop. No em refereixo només al fet improbable de trobar-lo allà, treballant de dependent en una llibreria de vell, sinó al seu aspecte físic, que havia canviat radicalment. En Tom sempre havia estat una mica grassonet. Tenia un d’aquells cossos rústecs i ossuts, fets per aguantar molts quilos —un regal genètic del seu pare absent i mig alcohòlic—, però, tot i així, l’últim cop que l’havia vist estava en prou bona forma. Rodanxó, sí, però també fort i musculós, amb un pas atlètic. Ara, set anys després, s’havia engreixat ben bé quinze quilos i es veia més gras i més feixuc. Feia papada, i fins i tot les mans li havien agafat el gruix i la inflor que normalment s’associen amb els lampistes de mitjana edat. Feia pena de veure. Al meu nebot se li havia apagat l’espurna de la mirada i tot ell denotava el fracàs.

Quan la clienta va acabar de pagar el llibre, em vaig acostar silenciosament al lloc que havia deixat buit, vaig posar les mans damunt el taulell i em vaig inclinar endavant. En aquell moment en Tom mirava avall, buscant una moneda que havia caigut a terra. Em vaig aclarir la gola i vaig dir:

—Ei, Tom. Quant temps sense veure’ns.

El meu nebot va aixecar la vista. Al principi va semblar absolutament confós, i vaig tenir por que no m’hagués conegut. Però, al cap d’un instant, va començar a somriure i, a mesura que aquell somriure se li va anar escampant per la cara, em vaig sentir alleujat en veure que era la rialla d’en Tom de tota la vida. Potser s’hi havia afegit un toc de malenconia, però no era prou marcat per haver-lo canviat tan profundament com m’havia temut.

—Oncle Nat! —va exclamar—. ¿Què coi hi fas, a Brooklyn?

Abans que li pogués respondre, va sortir de darrere el taulell i em va abraçar. Per a sorpresa meva, els ulls se’m van omplir de llàgrimes.





ADÈU A LA CORT


Aquell migdia el vaig dur al Cosmic Diner. L’esplèndida Marina ens va servir els entrepans de gall dindi de dos pisos i els cafès amb gel, i jo vaig flirtejar-hi amb més afany que de costum, potser perquè volia impressionar en Tom, o potser simplement perquè estava molt animat. No m’havia adonat de com havia trobat a faltar el meu doctor Thumb, i ara resultava que érem veïns —vivíem, per pura casualitat, a dos carrers de distància a l’antic regnat de Brooklyn, Nova York.

Em va dir que feia cinc mesos que estava a Brightman’s Attic, i si no l’havia vist abans era perquè sempre treballava al pis de dalt, redactant els catàlegs mensuals per a la secció de llibres rars i manuscrits del negoci d’en Harry, que donava molt més que la venda de llibres vells de la planta baixa. En Tom no despatxava ni era mai a la caixa, però aquell matí el dependent havia anat al metge i en Harry havia demanat a en Tom que el substituís fins que tornés a la botiga.

La feina que feia no era res de l’altre món, va continuar en Tom, però almenys era millor que fer de taxista, que és el que havia fet des que havia deixat el doctorat i havia tornat a Nova York.

—¿Quan va ser, això? —li vaig preguntar, fent un esforç per amagar la meva decepció.

—Fa dos anys i mig —em va dir—. Vaig aprovar tots els crèdits i vaig passar els exàmens orals, però després em vaig encallar amb la tesi. Vaig intentar abraçar més del que podia, oncle Nat.

—Para de dir-me oncle Nat, Tom. Digue’m Nathan, com tothom. Ara que la teva mare és morta ja no em sembla que sigui l’oncle de ningú.

—D’acord, Nathan. Però, tant si t’agrada com si no, encara ets el meu oncle. Suposo que l’Edith ja no m’és tieta, però encara que ella hagi quedat relegada a la categoria d’extieta, la Rachel encara és la meva cosina i tu encara ets el meu oncle.

—Digue’m Nathan i prou, Tom.

—Ho faré, oncle Nat, t’ho prometo. A partir d’ara sempre et diré Nathan. A canvi, vull que em diguis Tom. Prou de doctor Thumb, ¿entesos? M’incomoda una mica.

—Però si sempre t’ho he dit. Fins i tot quan eres petit.

—I jo sempre t’he dit oncle Nat, ¿no?

—D’acord. Em rendeixo.

—Hem entrat en una nova era, Nathan. L’època postfamília, postestudiant i postpassat de Glass i Wood.

—¿Postpassat?

—L’ara. I també el després. Però no hem de pensar més en el llavors.

—Pertany al passat, Tom.

L’exdoctor Thumb va tancar els ulls, va tirar el cap enrere i va brandar un dit en l’aire, com si intentés recordar alguna cosa que havia oblidat feia temps. Llavors, amb una veu fosca i teatral, va recitar els primers versos d’«Adéu a la Cort», de Raleigh:


Com somnis irreals, moren les meves alegries,

I són ben passats els meus millors dies,

El meu amor enganyat, i molt lluny la il·lusió:

De tot el que ha passat, només en queda el dolor.





PURGATORI


Ningú no creix pensant que el seu destí és ser taxista però, en el cas d’en Tom, aquesta feina havia estat una forma de penitència especialment dura, una manera de purgar el fracàs de les seves ambicions més preuades. No era que mai hagués esperat gaire de la vida, però les poques coses que n’havia esperat van resultar fora del seu abast: acabar el doctorat, trobar plaça al departament d’anglès d’alguna universitat i passar-se els quaranta o cinquanta anys següents ensenyant i escrivint sobre llibres. Això era tot el que havia volgut, i potser una esposa i una o dues criatures per acabar-ho d’arrodonir. No semblava pas que fos demanar massa, però, després de tres anys maldant per escriure la tesi, en Tom es va adonar que no podria sortir-se’n. O, encara que en fos capaç, no es va poder continuar convencent que valia la pena tirar endavant. Així, se’n va anar d’Ann Arbor i va tornar a Nova York sent una expromesa de vint-i-vuit anys que no tenia ni idea de cap a on anava ni del tomb que estava a punt de fer la seva vida.

Al principi, el taxi només era una solució provisional, una mesura eventual per pagar el lloguer mentre mirava d’aconseguir una altra cosa. Va buscar durant unes quantes setmanes, però en aquell moment totes les places a les escoles privades estaven ocupades i, un cop va entrar en el ritme infernal dels torns de dotze hores diàries, va anar perdent la motivació per buscar una altra feina. La solució provisional va començar a semblar permanent i, si bé una part d’en Tom sabia que s’estava deixant arrossegar cap a l’infern, l’altra part pensava que potser aquella feina li serviria d’alguna cosa, que si parava atenció al que feia i a la raó per la qual ho feia, el taxi li ensenyaria lliçons que no es podien aprendre enlloc més.

No sempre tenia clar què aprenia, però mentre rondava per les avingudes amb el seu trontollós Dodge groc des de les cinc de la tarda fins a les cinc de la matinada sis dies per setmana, és indiscutible que en va aprendre molt. Els inconvenients de la feina eren tan obvis, tan omnipresents, tan contundents, que, llevat que trobessis la manera d’ignorar-los, estaves condemnat a una vida d’amargor i de queixes interminables. Les jornades eternes, el sou baix, els perills físics, la manca d’exercici eren les condicions bàsiques, i pensar a canviar-les equivalia a pensar a canviar el temps. ¿Quantes vegades de petit havia sentit a dir aquestes paraules a la seva mare? «No pots canviar el temps, Tom», deia la June, per dir que hi ha coses que són com són i que no ens queda altre remei que acceptar-les. En Tom entenia aquest principi, però això mai no li havia impedit maleir les tempestes de neu i les ventades que bufaven contra el seu cos petit i tremolós. Ara tornava a nevar. La seva vida s’havia convertit en una llarga lluita contra els elements, i si hi havia un moment en què es pogués queixar del temps era aquell. Però en Tom no es va queixar. Tampoc no es va lamentar de la seva sort. Havia trobat un mètode per expiar la seva estupidesa i, si podia sobreviure a l’experiència sense desanimar-se del tot, potser encara li quedaria alguna esperança. Fent de taxista no pretenia treure el màxim profit d’una situació dolenta. Buscava una manera de fer que li passessin coses i, fins que no sabés quines eren aquelles coses, no tindria dret a alliberar-se d’aquell captiveri.

Vivia en un estudi situat a la cantonada entre la Vuitena Avinguda i el Carrer Tres, un pis sotsarrendat que li havia passat l’amic d’un amic que havia deixat Nova York per anar a treballar a una altra ciutat —Pittsburgh o Plattsburgh, en Tom no se’n recordava. Era un espai llòbrec, amb un plat de dutxa al lavabo, un parell de finestres que donaven a una paret de totxos i una diminuta cuina americana on hi havia una nevereta i una cuina de gas amb dos fogons. Una prestatgeria, una cadira, una taula i un matalàs a terra. Era el pis més petit en què havia viscut mai, però, amb el lloguer fixat a quatre-cents vint-i-set dòlars al mes, en Tom se sentia afortunat de tenir-lo. De totes maneres, el primer any de viure-hi no hi era gaire. Normalment voltava, buscant vells amics de l’institut i de la universitat que havien fet cap a Nova York, coneixent gent nova per mitjà de la que ja coneixia, deixant-se els diners als bars, quedant amb alguna dona quan sorgia l’oportunitat i, en general, intentant muntar-se la vida —o alguna cosa que s’hi assemblés. Gairebé sempre, aquests intents de sociabilitat acabaven en un silenci dolorós. Els seus antics amics, que el recordaven com un estudiant brillant i un conversador agut i divertit, es quedaven consternats de veure el que li havia passat. En Tom havia caigut de la categoria dels escollits, i era com si la seva caiguda sacsegés la confiança que tenien en ells mateixos, com si obrís una porta a un nou pessimisme sobre les seves perspectives a la vida. Tampoc no hi ajudava que en Tom s’hagués engreixat, que la seva antiga plenitud ratllés ara una incòmoda rotunditat, però encara era més inquietant el fet que no tingués cap projecte, que no parlés mai de com pensava reparar el mal que s’havia fet i tornar a ser el d’abans. Sempre que parlava de la nova feina, la descrivia en termes estranys, gairebé religiosos, especulant sobre temes com la fortalesa espiritual i la importància de trobar el camí mitjançant la paciència i la humilitat, la qual cosa els confonia i feia que es regiressin a la cadira. Aquella feina no havia pas esmussat la intel·ligència d’en Tom, però ja ningú no volia sentir el que tenia per dir, i encara menys les dones amb qui enraonava, que esperaven que els homes joves només parlessin d’idees agosarades i de plans enginyosos sobre com conqueririen el món. En Tom les espantava amb els seus dubtes i la seva introspecció, amb les seves críptiques disquisicions sobre la naturalesa de la realitat, amb el seu posat insegur. Ja ho tenia prou difícil guanyant-se la vida amb el taxi, però sent un taxista filòsof que anava amb roba militar i traginava una bona panxa ja era demanar massa. Era un noi agradable, és clar, i no hi havia ningú a qui li caigués realment malament, però no era pas un candidat legítim —no pas per casar-s’hi, ni tan sols per tenir-hi una aventura.

Es va anar tancant cada cop més. Va passar un altre any, i el seu aïllament va arribar a ser tan absolut que va passar tot sol el seu trentè aniversari. La veritat és que se n’havia oblidat completament i, com que ningú no li va trucar per felicitar-lo ni per desitjar-li que li anés bé, no se’n va recordar fins a les dues de la matinada de l’endemà. En aquell moment era a Queens, on acabava de deixar un parell d’homes de negocis borratxos en un club de striptease que es deia The Garden of Earthly Delights, i per celebrar l’inici de la quarta dècada de la seva existència, es va arribar amb el cotxe al Metropolitan Diner, al Northern Boulevard, es va asseure a la barra i va demanar un batut de xocolata, dues hamburgueses i un plat de patates fregides.

Si no hagués estat per en Harry Brightman, qui sap quant temps s’hauria quedat en aquell purgatori. La botiga d’en Harry era a la Setena Avinguda, a pocs carrers d’on vivia en Tom, que va agafar el costum d’aturar-se a Brightman’s Attic com una part de la rutina diària. Gairebé mai no hi comprava res, però li agradava passar mitja hora o tres quarts abans de començar el torn tafanejant entre els llibres de vell de la planta baixa. Hi havia milers d’exemplars atapeïts a les prestatgeries —des de diccionaris esgotats fins a best-sellers oblidats, passant per edicions de Shakespeare relligades en pell—, i en Tom sempre s’havia sentit com a casa en aquella mena de mausoleu de paper, fullejant piles de llibres rebutjats i aspirant-ne l’olor vella i polsosa. En una de les primeres visites, va fer una pregunta a en Harry sobre una determinada biografia de Kafka i van entaular una conversa. Va ser la primera de moltes xerrades curtes, i si bé en Harry no hi era sempre que en Tom hi anava (es passava la major part del temps al pis de dalt), en els mesos següents van parlar prou perquè en Harry conegués la ciutat d’origen d’en Tom, perquè sabés el tema de la seva tesi inacabada (Clarel —el colossal i il·legible poema èpic de Melville) i perquè país el fet que en Tom no tenia cap interès a ficar-se al llit amb homes. Malgrat aquesta última decepció, en Harry no va tardar a adonar-se que en Tom seria un ajudant ideal per al negoci de llibres rars i manuscrits que tenia muntat al primer pis. Li va oferir la feina més de deu vegades i, malgrat que en Tom no va parar de rebutjar-la, en Harry no va perdre mai l’esperança que un dia li diria que sí. Es va adonar que en Tom estava hivernant, lluitant cegament contra un fosc àngel de desesperació, i que les coses acabarien canviant. D’això n’estava segur, encara que el mateix Tom no se n’adonés. En Harry sabia que, així que en Tom obrís els ulls, totes aquelles ximpleries del taxi quedarien oblidades immediatament.

A en Tom li agradava parlar amb en Harry perquè el llibreter era una persona franca i bromista, un home d’una vèrbola tan incisiva i d’unes contradiccions tan desmesurades que no sabies mai amb què et sortiria. Per l’aspecte, era com qualsevol altre marieta granadet de Nova York. Tota la parafernàlia externa estava calculada per aconseguir aquest efecte —les celles i els cabells tenyits, els corbatins de seda i les americanes encreuades, les expressions amanerades—, però quan el coneixies una mica, en Harry resultava un home sagaç i interessant. T’abordava d’una manera un pèl provocativa, amb una mena d’intel·ligència ràpida i penetrant que t’incitava a donar-li bones respostes quan començava a amollar aquelles seves preguntes sornegueres i descaradament personals. Amb en Harry mai no n’hi havia prou només responent. En el que li deies hi havia d’haver alguna espurna, alguna cosa efervescent que demostrés que eres més que un ganàpia qualsevol que va per la vida. Com que així és bàsicament com en Tom es veia en aquella època, quan parlava amb en Harry s’havia d’esforçar especialment per estar-hi a l’altura. Aquest esforç és el que l’atreia més de les seves converses. A en Tom li agradava haver de pensar de pressa, i trobava estimulant haver de forçar el seu cervell cap a direccions poc habituals, veure’s obligat a mantenir-se alerta. Al cap de tres o quatre mesos de la primera xerrada —en una època en què amb prou feines eren coneguts, ni de lluny amics o col·legues—, en Tom es va adonar que, de tota la gent que coneixia a Nova York, no hi havia cap home ni cap dona amb qui parlés tan obertament com amb en Harry Brightman.

I, tot i així, en Tom va continuar donant-li llargues. Durant sis mesos va rebutjar les propostes del llibreter perquè anés a treballar per a ell i, en aquest temps, es va inventar tantes excuses, es va empescar tantes raons per les quals en Harry havia de buscar algú altre, que la seva negativa es va convertir en una broma habitual entre tots dos. Al principi, en Tom feia mans i mànigues per defensar les virtuts de la feina que feia, improvisant intricades teories sobre el valor ontològic de la vida del taxista.

—Et proporciona un accés directe a la informitat de l’existència —deia, esforçant-se per no riure mentre imitava l’argot del seu passat acadèmic—, un punt d’entrada únic a les caòtiques subestructures de l’univers. Et passes la nit voltant per la ciutat, i no saps mai on aniràs després. Un client puja al seient del darrere, et diu que el duguis a tal lloc i te n’hi vas. A Riverdale, a Fort Greene, a Murray Hill, a Far Rockaway o a la cara oculta de la lluna. Totes les destinacions són arbitràries, totes les decisions estan governades per l’atzar. Vas flotant, t’obres pas, intentes arribar tan de pressa com pots al lloc que t’han dit, però de fet no tens ni veu ni vot. Ets una joguina dels déus i no tens voluntat pròpia. L’única raó per la qual ets allà és per servir els capricis dels altres.

—I quins capricis!… —deia en Harry, injectant un reflex maliciós a la seva mirada—, quins capricis més dolentots deuen ser. Segur que n’has enxampat una colla pel retrovisor.

—He vist tot el que et puguis imaginar, Harry. Masturbacions, fornicacions i tota mena d’intoxicacions. Vòmits i semen, merda i pixum, sang i llàgrimes. En un moment o altre, tots els líquids humans han tacat el seient del meu taxi.

—I, ¿qui ho neteja?

—Jo. Forma part de la feina.

—Doncs recorda-te’n, jovenet —deia llavors en Harry, posant-se el revers de la mà al front i fingint un desmai de diva—, quan vinguis a treballar per a mi descobriràs que els llibres no sagnen. I sobretot, no defequen.

—També hi ha bons moments —afegia en Tom, que no volia que en Harry tingués l’última paraula—. Moments de gràcia inesborrables, petits esclats de joia, miracles inesperats. Com quan passes per Times Square a quarts de quatre de la matinada, quan ja no hi ha trànsit, i de sobte t’adones que estàs sol al centre del món, amb els llums de neó que et cauen a sobre de totes bandes. O quan vas a més de cent per Belt Parkway just abans de l’alba i sents com l’olor del mar entra a dolls per la finestra. O quan travesses el pont de Brooklyn just en el moment en què la lluna plena omple l’arc i no veus altra cosa que la rodonesa groga i brillant de la lluna, tan grossa que t’espanta, i llavors t’oblides que vius aquí a la Terra i t’imagines que voles, que el taxi té ales i que vas volant per l’espai. No hi ha cap llibre que pugui igualar aquestes coses. Et parlo de la transcendència, Harry. D’abandonar el teu cos i penetrar en la plenitud i en l’espessor del món.

—No cal portar un taxi per fer això, noi. Ho pots fer amb qualsevol cotxe.

—No, hi ha una diferència. Amb un cotxe normal perds l’element del fatic, que és fonamental en aquesta experiència. L’esgotament, l’avorriment, l’atordidora monotonia de tot plegat. I de sobte, sense saber d’on surt, sents un petit rampell de llibertat, un moment o dos de joia pura, absoluta. Però n’has de pagar un preu. Sense el fatic no hi ha joia.

En Tom no sabia per què es resistia a en Harry d’aquesta manera. No es creia ni una desena part de tot el que li deia, però cada cop que sortia el tema de canviar de feina, es tancava en banda i començava a treure les seves justificacions i els seus contraarguments ridículs. En Tom era conscient que viuria millor treballant per a en Harry, però la idea de convertir-se en ajudant de llibreter no era gaire emocionant, no era ben bé el que s’imaginava quan somiava canviar de vida. D’alguna manera, era un pas massa petit, una cosa massa insignificant per conformar-s’hi després d’haver perdut tantes coses. El festeig va continuar i, com més menyspreava la seva feina, més aferrissadament defensava la seva apatia; i com més apàtic estava, més es menyspreava. El sotrac de fer trenta anys en unes circumstàncies tan depriments el va afectar, però no prou per obligar-lo a actuar i, tot i que l’àpat a la barra del Metropolitan Diner s’havia acabat amb el propòsit de trobar una altra feina abans d’un mes, quan el mes va haver passat encara treballava per a la companyia de taxis 3-D. En Tom sempre s’havia preguntat què volien dir les tres des, i ara li semblava que ja ho sabia: darkness, disintegration and death.[5] Va dir a en Harry que tindria en compte la seva oferta, i després no va fer res, com sempre havia fet. Si no hagués estat per aquell addicte al crack que, borratxo i balbucient, li va posar la pistola al coll a la cantonada entre el Carrer Quatre i l’Avinguda B una gèlida nit de gener, qui sap quant temps hauria continuat encallat. Però en Tom per fi va captar el missatge i, quan l’endemà al matí va entrar a la llibreria d’en Harry i li va dir que havia decidit acceptar la feina, els seus dies de bastaix es van acabar de cop.

—Tinc trenta anys —va dir al seu nou amo— i vint quilos de sobrepès. Fa més d’un any que no em fico al llit amb cap dona, i dotze matins que somio que hi ha embussos en dotze llocs diferents de la ciutat. Potser m’equivoco, però em sembla que necessito un canvi.





CAU UN MUR


Així, en Tom va començar a treballar per a en Harry Brightman[6] sense ni saber que en Harry Brightman no existia. El nom no era més que un nom, i la vida que hi anava associada no havia estat mai viscuda. Això no impedia que en Harry expliqués històries del seu passat, però com que aquest passat era una invenció, gairebé tot el que en Tom es pensava que sabia d’en Harry era fals. Ja es podia oblidar de la infància a San Francisco amb una mare amant de la vida social i un pare metge. I d’Exeter i Brown. I del desheretament i la fugida a Greenwich Village l’estiu del 1954. I dels anys voltant per Europa. En Harry era de Buffalo, Nova York, i mai no havia fet de pintor a Roma, mai no havia dirigit un teatre a Londres i mai no havia estat assessor d’una sala de subhastes de París. Els únics diners de la família havien sortit de la setmanada que el seu pare guanyava fent de classificador a l’oficina central de correus i, quan en Harry va marxar de Buffalo als divuit anys, no va ser per anar a la universitat sinó per allistar-se a la marina. Quan el van llicenciar quatre anys més tard, sí que va començar alguna carrera —a la Universitat De Paul, a Chicago—, però ja se sentia massa gran per estudiar i ho va deixar córrer després de tres semestres. Sí que es va quedar a Chicago, però la història de com va arribar a Nova York nou anys enrere (després de perdre els diners en un frau d’accions a Londres) no era més que un altre producte de la seva imaginació. Tot i així, era veritat que feia nou anys que era a Nova York, i també que quan hi va aterrar no tenia ni idea del negoci dels llibres. Però llavors no es deia Harry Brightman sinó Harry Dunkel. I no va arribar pas a Nova York via Londres, sinó des de l’aeroport O’Hare: els últims dos anys i mig la seva adreça havia estat la presó federal de Joliet, Illinois.

Això justificava per què en Harry no tenia ganes d’explicar la veritat. No és fàcil haver de recomençar la vida als cinquanta-set anys, i quan les úniques bases d’un home són el seu cervell i la seva llengua, s’ho ha de pensar bé abans de decidir-se a obrir la boca i parlar. En Harry no s’avergonyia del que havia fet (l’havien enxampat, vet aquí, i ¿des de quan la mala sort es considerava un crim?), però tampoc tenia cap intenció de parlar-ne. Havia dedicat massa temps i massa esforços per crear el petit món en què vivia ara, i no tenia ganes que ningú sabés tot el que havia patit. Per tant, en Tom va continuar ignorant la carrera d’en Harry a Chicago, que incloïa una exdona, una filla de trenta-un anys i una galeria d’art a Michigan Avenue que en Harry havia dirigit durant dinou anys. Si en Tom hagués estat al corrent de l’estafa i de l’arrest d’en Harry, ¿encara hauria acceptat la feina que li oferia? Potser sí. O potser no. En Harry no ho podia saber, i per això es va mossegar la llengua i no n’hi va dir res.

Fins que, un matí plujós de primers d’abril, quan encara no feia un mes que jo vivia al barri i tres mesos i mig que en Tom treballava a Brightman’s Attic, aquest gran mur de misteri es va ensorrar.

Tot va començar amb una visita inesperada de la filla d’en Harry. Casualment en Tom era a la planta baixa quan ella va entrar a la llibreria —ben xopa, amb l’aigua regalimant-li per la roba i pels cabells, una criatura estranya i malgirbada amb uns ulls inquiets i una olor acre i repugnant que li emanava del cos. En Tom va reconèixer aquella olor com l’olor dels qui no es renten mai, l’olor dels bojos.

—Vull veure el meu pare —va dir ella, encreuant els braços i agafant-se els colzes amb uns dits tremolosos i tacats de nicotina.

Com que en Tom no sabia res de l’antiga vida d’en Harry, es va quedar igual.

—Em sembla que s’equivoca —li va dir.

—No! —li va contestar ella, de sobte nerviosa i aïrada—. Sóc la Flora!

—Molt bé, Flora —va dir en Tom—, em sembla que aquest no és el lloc que busca.

—Puc fer que el detinguin, ¿sap? ¿Com es diu?

—Tom —va dir en Tom.

—És clar. En Tom Wood.[7] Ho sé tot de vostè. Al bell mig del camí de la nostra vida, vaig retrobar-me en un bosc fosc. Però és massa ignorant per saber-ho. Vostè és un d’aquests homenets a qui els arbres no deixen veure el bosc.

—Escolti —va dir en Tom, parlant-li amb una veu suau i reposada—. Potser sap com em dic, però no puc fer res per ajudar-la.

—Senyor, no es posi impertinent amb mi. Que estigui fet de fusta no vol dir que la seva opinió sigui justa. ¿M’entén? He vingut a veure el meu pare i el vull veure ara mateix!

—Em sembla que no hi és —va fer en Tom, canviant de tàctica.

—I tant, que hi és. Ara està engarjolat al pis d’aquí dalt. ¿Es pensa que em mamo el dit?

La Flora es va passar els dits pels cabells humits i va esquitxar un pila de llibres acabats de comprar que eren en una taula de prop del taulell. Llavors, tossint profundament, es va treure un paquet de Marlboro d’una butxaca d’aquell vestit folgat i esparracat. Després d’encendre una cigarreta, va llençar el llumí encès a terra. En Tom va dissimular la seva sorpresa i el va apagar amb el peu com si res. No es va molestar a dir-li que estava prohibit fumar a la llibreria.

—¿Qui vol dir? —li va preguntar.

—En Harry Dunkel. ¿Qui, si no?

—¿Dunkel?

—Vol dir ‘fosc’, per si no ho sabia. El meu pare és un home fosc, i viu en un bosc fosc. Ara fa veure que és molt brillant, però només és un truc. Encara és fosc, i sempre ho serà. Fins al dia que es mori.





REVELACIONS TORBADORES


A en Harry li van caldre setanta-dues hores per convèncer la Flora que es tornés a prendre la medicació, i una setmana sencera per fer-li entendre que havia de tornar a Chicago amb la seva mare. L’endemà que se n’anés, en Harry va convidar en Tom a sopar a Mike & Tony’s Steak House, a la Cinquena Avinguda, i per primera vegada des que havia sortit de la presó nou anys enrere va destapar el seu passat —tota la història brutal i nècia de la seva vida desaprofitada, alternant rialles i plors mentre buidava el pap davant el seu incrèdul ajudant.

En Harry havia començat a Chicago fent de dependent al departament de perfumeria de Marshall Field’s. Al cap d’un parell d’anys va passar al lloc una mica més elevat d’ajudant d’aparadorista, i segurament s’hi hauria quedat si no hagués estat per la seva inesperada relació amb la Bette (pronunciat bet[8]) Dombrowski, la filla petita del multimilionari Karl Dombrowski, més conegut com el Rei dels Bolquers del Midwest. La galeria d’art que en Harry va obrir l’any següent es va crear íntegrament amb els diners de la Bette, però només perquè aquells diners li van reportar unes comoditats i un estatus social fins llavors inimaginables, no seria correcte suposar que en Harry es va casar amb la Bette només perquè era rica, o que va començar aquella nova vida fent veure el que no era. En Harry sempre va ser del tot sincer amb ella sobre el tema de les seves preferències sexuals, però ni tan sols això va impedir que la Bette trobés que en Harry era l’home més desitjable que mai havia conegut. Ella, que llavors ja havia superat la trentena, era una dona casolana i inexperta que anava per camins de quedar-se fadrina, i sabia que si no es feia valer amb en Harry estava destinada a viure la resta de la seva vida a casa del seu pare com un objecte de menyspreu, com la tieta conca dels fills dels seus germans, exiliada i desemparada dins la seva mateixa família. Per sort, a la Bette li interessava més la companyia que el sexe, i somiava compartir la vida amb un home que li donés l’alegria i la confiança que ella no tenia. Si en Harry es volia permetre alguna coqueteria o alguna rebolcada clandestina, no hi posaria cap pega. Mentre estiguessin casats, li va dir, i mentre ell fos conscient de com ella l’estimava.

A la vida d’en Harry hi havia hagut alguna dona. Des dels primers anys d’adolescència, la seva història sexual havia estat un confús catàleg de desitjos i passions que abraçava totes dues bandes del carrer. En Harry s’alegrava de ser d’aquesta manera, de ser immune al prejudici que l’hauria obligat a passar-se la vida perdent-se els encants de la meitat de la humanitat, però fins que la Bette no se li va declarar l’any 1967, mai no se li havia acudit tenir una parella estable, i encara menys convertir-se en el marit d’algú. En Harry havia estimat moltes vegades, però ben poques havia estat correspost, i la passió de la Bette el va deixar atònit. No tan sols se li oferia sense reserves, sinó que alhora li deixava total llibertat.

Evidentment, també havia de carregar amb algun inconvenient. Sense anar més lluny, amb la família de la Bette i amb l’emprenyadora intromissió del fanfarró del seu pare, que de tant en tant amenaçava la seva filla dient-li que si no es divorciava d’aquell «monyes fastigós» la trauria del testament. I després hi havia el tema de la mateixa Bette, que potser era fins i tot més inquietant. No pas la persona o l’ànima de la Bette, sinó el seu cos, les manifestacions externes de la Bette, amb aquells ullets guerxos i aquells desagradables pèls negres que li adornaven els braços molsuts. En Harry tenia un gust instintiu i molt desenvolupat per la bellesa, i no s’havia enamorat mai de ningú que no fos ben atractiu. Si hi havia res que el feia dubtar de casar-se amb la Bette era el seu aspecte. Però era tan amable, i estava tan decidida a complaure’l, que en Harry va fer el pas, conscient que el primer que hauria de fer un cop casat seria convertir la seva esposa en un model de dona que pogués —en el moment apropiat i en les circumstàncies adequades— despertar-li una espurna de desig. Algunes de les millores van ser prou fàcils: substituir les ulleres de la Bette per lents de contacte, renovar-li el vestuari i sotmetre periòdicament els seus braços i cames a dolorosos tractaments depilatoris. Però hi havia altres factors que en Harry no podia controlar, esforços que la seva esposa havia de fer tota sola. I la Bette els va fer. Amb tota la disciplina i tota l’abnegació d’una monja de clausura, durant el primer any de casats va aconseguir perdre vora una cinquena part del seu pes, passant dels feixucs setanta quilos als esvelts cinquanta-set. En Harry es va quedar impressionat per la lluita de la seva tenaç Galatea i, mentre la Bette prosperava sota l’atenció i l’esguard vigilant del seu marit, l’admiració que es tenien mútuament es va convertir en una amistat sòlida i duradora. El naixement de la Flora, l’any 1969, no va ser pas el resultat d’una trobada acordada prèviament. Durant els primers anys de casats, en Harry i la Bette dormien junts prou sovint perquè un embaràs fos gairebé inevitable, un fet ineluctable. ¿Quin dels amics d’en Harry hauria pogut predir un canvi així? S’havia casat amb la Bette perquè li havia promès la llibertat, però, així que van començar a viure junts, en Harry va descobrir que no li interessava gaire, per no dir gens, exercir-la.

La galeria va obrir les portes el febrer del 1968. Per a en Harry, que en aquell moment tenia trenta-quatre anys, va ser l’acompliment d’un vell somni, i va fer tot el que va poder perquè el negoci rutllés. Chicago no era el centre de l’univers artístic, però tampoc un cul de món, i a la ciutat circulaven prou diners perquè algú una mica llest aconseguís ficar-se’n uns quants a la butxaca. Després de pensar-s’hi molt, va decidir que la seva galeria es diria Dunkel Frères. En Harry no tenia germans, però va trobar que aquell nom donava un regust antic a l’empresa i que suggeria una llarga tradició familiar en el negoci de la compra i la venda d’art. Al seu entendre, la unió del nom alemany i el complement francès crearia una confusió fascinant i totalment agradable al cervell dels seus clients. Alguns interpretarien la barreja d’idiomes com la prova del seu origen alsacià. Uns altres es pensarien que provenia d’una família jueva alemanya que havia emigrat a França. I encara n’hi hauria que no tindrien ni idea de com prendre-se’l. Ningú no estaria segur dels orígens d’en Harry, i quan un home aconsegueix crear un aire misteriós al seu voltant, sempre té les de guanyar en el tracte amb el públic.

Es va especialitzar en l’obra d’artistes joves —bàsicament quadres, però també escultures i instal·lacions, juntament amb un parell de happenings, que a finals dels seixanta encara estaven de moda. La galeria organitzava lectures de poesia i soirées musicales, i com que a en Harry li interessaven totes les formes de la bellesa, Dunkel Frères no es va quedar encasellada en una posició estètica limitada. Art pop i art òptic, minimalisme i abstracció, pattern painting i fotografies, videoart i el nou expressionisme, al llarg dels anys, en Harry i el seu germà fantasma van exposar obres que encarnaven tots els corrents i les tendències de l’època. La majoria d’exposicions van ser un fracàs. Això es podia esperar, però el més perillós per al futur de la galeria van ser les desercions de la mitja dotzena d’artistes de debò que en Harry va descobrir amb el temps. Donava la primera oportunitat a un jove, en promovia l’obra amb el seu do i la seva gràcia habituals, li creava un mercat, començava a treure’n uns bons beneficis i llavors, després de dues o tres exposicions, l’artista es passava a alguna galeria de Nova York. Aquest era el problema de ser a Chicago, i en Harry entenia que els qui tenien talent de debò haguessin de fer aquell pas.

Però en Harry era un home amb sort. L’any 1976, un pintor de trenta-dos anys que es deia Alec Smith va entrar a la galeria amb un grapat de diapositives. Aquell dia en Harry no hi era, però quan l’endemà a la tarda la recepcionista li va donar el sobre, ell va treure la funda d’una de les diapositives, la va posar davant la finestra per donar-hi una ullada ràpida —sense esperar-ne res, preparat per a una altra decepció— i es va adonar que estava mirant una meravella. L’obra de l’Smith ho tenia tot. Audàcia, color, energia i llum. Les figures s’agitaven entre traços intensos i incisius, vibrant amb un incandescent rugit d’emoció, un crit humà tan profund, tan real, tan apassionat, que semblava expressar joia i desesperació a la vegada. Aquelles teles no s’assemblaven a res del que en Harry havia vist abans, i el van afectar tan poderosament que les mans li van començar a tremolar. Es va asseure, va examinar els quaranta-set quadres en una taula de llum portàtil i, immediatament després, va agafar el telèfon per trucar a l’Smith i proposar-li una exposició.

A diferència dels altres artistes joves a qui en Harry havia donat suport, l’Smith no volia saber res de Nova York. Ja hi havia viscut sis anys i, després que totes les galeries de la ciutat l’haguessin rebutjat, havia tornat a Chicago convertit en un home furiós i amargat que bullia de menyspreu pel món de l’art i per totes les sangoneres i els escanyapobres que l’infestaven. En Harry l’anomenava El Geni Esquerp, però malgrat el seu caràcter groller i a vegades combatiu, el paio era un pura sang. Sabia el que era la lleialtat i, un cop va entrar a l’estable dels Dunkel Frères, no es va plantejar mai escapar-se’n. En Harry era l’home que l’havia rescatat de l’oblit, i per tant en Harry seria el seu marxant tota la vida.

En Harry havia trobat el seu primer i únic artista important i, durant els vuit anys següents, l’obra de l’Smith va permetre que la galeria fos solvent. Després de l’èxit de l’exposició del 1976 (cap al final de la segona setmana ja s’havien venut els disset quadres i els trenta-un dibuixos), l’Smith va tocar el dos de la ciutat amb la seva dona i el seu fill petit i es va comprar una casa a Oaxaca, Mèxic. Des de llavors, l’artista es va negar a moure’s i no va tornar a posar els peus als Estats Units —ni tan sols per assistir a les exposicions anuals de la seva obra a Chicago, i encara menys per anar a les retrospectives organitzades per diversos museus de tot el país quan la seva reputació va començar a créixer. Si en Harry el volia veure, havia d’anar amb avió fins a Mèxic —cosa que de mitjana feia un parell de cops l’any—, però bàsicament estaven en contacte per carta i amb alguna trucada de tant en tant. Res d’això era un problema per al director de Dunkel Frères. La producció de l’Smith era prodigiosa, i cada dos mesos arribaven a la galeria de Chicago noves caixes de teles i dibuixos que es venien per unes quantitats cada cop més llamineres i elevades. Era un sistema ideal, i no hi ha dubte que hauria durat molts anys si, tres nits abans de fer els quaranta anys, l’Smith no s’hagués omplert el cos de tequila i s’hagués tirat daltabaix del terrat de casa seva. La seva dona va dir que era una broma que havia acabat malament; la seva amant va assegurar que era un suïcidi. Fos com fos, l’Alec Smith era mort i el buc Harry Dunkel estava a punt d’enfonsar-se.

Aquí és on entra un jove artista anomenat Gordon Dryer. En Harry li havia organitzat la primera exposició sis mesos abans de la catàstrofe de l’Smith —no pas perquè li agradés la seva obra (unes abstraccions austeres i massa racionals que no van suscitar ni una sola venda ni una sola crítica positiva), sinó perquè en Dryer era una presència irresistible, un noi de trenta anys que no n’aparentava més de divuit, amb una cara delicada i femenina, unes mans fines i blanques com el marbre i una boca que en Harry va tenir ganes de besar des del moment en què la va veure. Després de setze anys de vida conjugal amb la Bette, el futur cap d’en Tom va acabar sucumbint. I no pas a un mer caprici passatger i clandestí, sinó a un enamorament delirant i en tota regla, a un amor ardent i insospitat. I l’ambiciós Dryer, desesperat com estava per exposar la seva obra a Dunkel Frères, es va deixar seduir per un cinquantí rabassut com en Harry. O potser va anar al revés, i en Dryer va ser el seductor. Sigui com vulgui, el fet va passar quan el propietari de la galeria va anar a l’estudi de l’artista per donar un cop d’ull a les últimes teles que havia pintat. El jovencell va endevinar de seguida les intencions d’en Harry i, després de vint minuts de xerrameca intranscendent sobre les virtuts del minimalisme geomètric, es va agenollar com si res i va abaixar la bragueta del marxant.

Després de la tèbia acollida que va tenir l’exposició d’en Dryer, les abaixades de cremallera es van multiplicar i, al cap de poc, en Harry ja passava per l’estudi de l’artista uns quants cops per setmana. En Dryer tenia por que en Harry l’esborrés de la seva llista d’artistes, i només podia oferir-li el seu cos com a compensació. En Harry estava massa engrescat per adonar-se que l’estaven utilitzant i, encara que se n’hagués adonat, potser hauria continuat fent el mateix. Tal és la bogeria del cor humà. Va mantenir l’aventura en secret de la Bette, i com que la Flora, que llavors tenia quinze anys, ja començava a mostrar els primers signes incipients d’esquizofrènia, passava tant temps a casa amb la família com li permetia l’agenda. Les tardes eren per a en Gordon, però a la nit tornava al paper de marit i pare responsable. Llavors, l’anunci de la mort de l’Smith li va caure com una patacada, i en Harry es va deixar endur pel pànic. Encara li quedaven unes quantes obres per vendre, però al cap de sis mesos, o d’un any a tot estirar, la reserva s’esgotaria. I després, ¿què? Tal com anaven les coses, Dunkel Frères ja estava a un pas de la ruïna, i la Bette ja hi havia abocat massa diners perquè en Harry li tornés a demanar ajuda. Amb la mort sobtada de l’Smith, era segur que la galeria se n’aniria a mal borràs. Si no avui, demà, i si no demà, demà passat. Perquè el cert era que en Harry no havia après res de com portar un negoci. Havia confiat en el rondinaire de l’Smith per mantenir els seus dispendis i els seus mètodes capriciosos (les festes i els sopars opulents per a dues-centes persones, els jets privats i els cotxes amb xofer, les apostes estúpides per talents de segona o tercera fila, els estipendis mensuals a artistes l’obra dels quals no es venia), però la gallina havia fet un salt de l’àngel a Mèxic i en endavant ja no hi hauria més ous d’or.

I aleshores és quan en Dryer es va empescar el pla per salvar en Harry dels problemes. Es va adonar que amb el sexe no passaria d’on era, però que si es podia convertir en algú realment indispensable, la seva carrera d’artista estaria salvada. Malgrat el fred intel·lectualisme de la seva obra, en Dryer tenia un gran talent natural com a dibuixant i com a colorista. L’havia reprimit en nom d’una idea, d’una concepció de l’art que valorava el rigor i l’exactitud per sobre de tot. Detestava l’efusiu romanticisme de l’Smith, amb aquells gestos florits i aquells impulsos pseudoheroics, però això no volia pas dir que no pogués imitar aquell estil si s’ho proposava. ¿Per què no continuar creant obra de l’Smith després que l’artista fos mort? Els últims quadres i dibuixos del jove mestre que s’havia quedat a la flor de la vida. Una exposició pública seria massa arriscada, és clar (la vídua de l’Smith se n’assabentaria i acabaria descobrint el pastís), però en Harry podia vendre les peces directament de la rebotiga de la galeria als col·leccionistes més fervents de l’Smith i, mentre la Valerie Smith no en sabés res, el tripijoc li reportaria beneficis nets, del cent per cent.

Al principi, en Harry s’hi va resistir. Sabia que en Gordon havia tingut una idea brillant, però li feia por —no pas perquè hi estigués en contra, sinó perquè no creia que aquell noiet fos capaç de dur-la a terme. I tot el que no fossin clons idèntics i perfectes de l’obra de l’Smith el podia enviar a la presó. En Dryer es va arronsar d’espatlles, fent veure que només era una idea passatgera, i va canviar de tema. Cinc dies després, quan en Harry va tornar a l’estudi per fer-li una de les seves visites vespertines, en Dryer va destapar el seu primer Alec Smith original, i el marxant, bocabadat, va haver de reconèixer que havia subestimat les capacitats del seu jove protegit. En Dryer s’havia reinventat com a doble de l’Smith, eliminant fins els trets més mínims de la seva personalitat per ficar-se en la ment i en el cor d’un home mort. Era un cop teatral extraordinari, un truc de bruixeria psicològica que va infondre terror i admiració en el cervell del pobre Harry. En Dryer no tan sols havia reproduït l’aspecte i l’estil d’un dels quadres de l’Smith, copiant-ne els violents traços d’espàtula, la densitat en la coloració i els degotejos fortuïts i accidentals, sinó que havia dut l’Smith una mica més enllà d’on havia arribat mai el mateix Smith. En Harry es va adonar que era «el següent quadre» de l’Smith, el que hauria començat el matí del dotze de gener si la nit de l’onze no s’hagués matat en saltar del terrat de casa seva.

Durant els sis mesos següents, en Dryer va fer vint-i-set teles més, juntament amb unes quantes desenes de dibuixos a tinta i esbossos al carbó. Llavors, molt a poc a poc i molt metòdicament, refrenant el seu entusiasme en una mostra poc habitual d’autocontrol, en Harry va començar a encolomar les obres falses a diversos col·leccionistes de tot el món. El joc va durar més d’un any, durant el qual van col·locar vint quadres i es van embutxacar vora dos milions de dòlars. Com que en Harry era qui donava la cara —i per tant el que s’arriscava a arruïnar la seva reputació—, els falsificadors van acordar un repartiment del setanta a trenta. Quinze anys més tard, quan en Harry es va confessar a en Tom tot sopant a Brooklyn, va descriure aquells mesos com el període més excitant i més truculent de la seva vida. Va dir que estava atrapat en un estat de por constant, però que, a pesar de l’horror, a pesar de la convicció que l’acabarien enxampant, era feliç, més feliç del que ho havia estat mai. Cada cop que aconseguia vendre un Smith fals a un directiu japonès o a un promotor immobiliari argentí, el seu cor xacrat i accelerat se sentia a la glòria celestial.

La primavera del 1986, la Valerie Smith va vendre la casa d’Oaxaca i va tornar als Estats Units amb els seus tres fills. Malgrat el seu matrimoni tempestuós i sovint violent amb el faldiller de l’Smith, la Valerie sempre havia estat una defensora aferrissada de l’obra del seu marit i coneixia tots els quadres que havia pintat des dels vint-i-pocs anys fins que es va morir, l’any 1984. De resultes de la primera exposició a Dunkel Frères, ella i el seu marit havien fet amistat amb un cirurgià plàstic que es deia Andrew Levitt, un col·leccionista adinerat que havia comprat dos quadres a en Harry l’any 1976 i que, deu anys després, quan la Valerie va anar a sopar a casa seva, a Highland Park, havia acumulat un total de catorze Smiths. ¿Com podia saber en Harry que la Valerie tornaria a Chicago? ¿Com podia saber que en Levitt la convidaria a casa seva —el mateix Levitt a qui feia només tres mesos havia venut un magnífic Smith fals? No cal dir que l’opulent metge va assenyalar tot orgullós la nova adquisició que tenia penjada a la paret del menjador, i tampoc cal dir que la perspicaç vídua de seguida va veure aquella obra com el que era. En Harry no li havia caigut mai bé, però sempre li havia concedit el benefici del dubte per l’Alec, conscient que el director de Dunkel Frères era l’home que tenia més a veure amb el tomb que havia fet la carrera del seu marit. Però ara el seu marit era mort, i en Harry s’ho passava tot pel folre, de manera que la Valerie Denton Smith, enrabiada, es va proposar destruir-lo.

En Harry ho va negar tot. Però, amb set obres falses desades a la rebotiga de la galeria, a la policia no li va costar gaire trobar motius per acusar-lo. Ell va continuar professant ignorància, però llavors en Gordon es va fer fonedís i, tocat per aquesta traïció, en Harry va perdre el coratge. En un moment de desesperació i d’autocompassió, es va ensorrar i va explicar la veritat a la Bette. Una altra equivocació, un altre moviment en fals en una llarga successió d’ensopegades i de càlculs erronis. Per primera vegada en tots els anys que feia que la coneixia, la Bette el va escometre amb fúria —una tirallonga d’improperis que incloïa paraules com roí, avariciós, fastigós i pervertit. La Bette es va disculpar de seguida, però el mal ja estava fet i, si bé es va preocupar de contractar un dels millors advocats de la ciutat per defensar-lo, en Harry es va adonar que la seva vida estava arruïnada. La investigació va durar deu mesos, una lenta recopilació de proves arreplegades en llocs tan llunyans com Nova York i Seattle, Amsterdam i Tòquio, Londres i Buenos Aires, i finalment el fiscal de districte del comtat de Cook va acusar en Harry de trenta-nou càrrecs de frau. La premsa va publicar la notícia a primera plana i amb lletres ben grosses. Si perdia el judici, en Harry s’enfrontava a una condemna d’entre deu i quinze anys. Seguint el consell del seu advocat, va optar per declarar-se culpable i, per reduir encara més la sentència, va implicar en Gordon Dryer en l’engany, assegurant que l’estafa havia estat idea seva i que ell (en Harry) s’havia vist coaccionat a ser el seu còmplice quan en Dryer l’havia amenaçat de fer pública la relació que mantenien. La recompensa per col·laborar amb la justícia va ser una pena de cinc anys, amb la garantia d’una bona rebaixa per bon comportament. Els detectius van seguir la pista d’en Dryer fins a Nova York i el van detenir en una festa de Cap d’Any que se celebrava en un bar de Christopher Street, pocs minuts després que comencés l’any 1988. També es va declarar culpable, però com que no podia donar noms ni oferir res a canvi, a l’examant d’en Harry li van caure set anys.

Però el pitjor encara havia d’arribar. Just quan en Harry estava a punt d’ingressar a la presó, el vell Dombrowski per fi va convèncer la Bette perquè demanés el divorci. Va recórrer a la mateixa tàctica de la intimidació que havia utilitzat en el passat —amenaçant de treure-la del testament, amenaçant de no donar-li més diners—, però aquesta vegada anava de debò. La Bette ja no estava enamorada d’en Harry, però tampoc no havia pensat a deixar-lo. Malgrat l’escàndol, malgrat la desgràcia que ell mateix havia provocat, no s’havia plantejat mai posar fi al seu matrimoni. El problema era la Flora. A punt de fer dinou anys, ja havia passat alguna temporada en un parell de psiquiàtrics privats, i les possibilitats que es recuperés, ni que fos parcialment, eren nul·les. L’atenció a aquest nivell comportava grans despeses, quantitats que superaven els cent mil dòlars l’estada, i si la Bette es quedava sense el xec mensual que li feia arribar el seu pare, el pròxim cop que la Flora perdés el control no li quedaria altre remei que enviar-la a una institució pública, una idea que es negava a acceptar. En Harry va comprendre el dilema en què es trobava la seva dona i, com que no li podia oferir cap solució, va acceptar el divorci a desgrat, mentre jurava matar el pare de la Bette així que sortís de la presó.

L’havien convertit en un pobre desgraciat, en un reclús escurat que no tenia cap recurs ni cap projecte, i un cop complís la condemna a Joliet, el llançarien als quatre vents com un grapat de confeti. Curiosament, va ser el seu sogre, a qui tant menyspreava, qui va intervenir per salvar-lo —però per un preu, per un preu tan alt i tan implacable que en Harry no es va refer mai de la vergonya i del fàstic que va sentir en acceptar la proposició d’aquell vell. Però ho va fer. Era massa feble per negar-s’hi, estava massa aterrit pel seu futur per no acceptar-la, però així que va posar la signatura al contracte, es va adonar que acabava de renunciar a la seva ànima i que estaria condemnat per sempre més.

En aquell moment ja feia gairebé dos anys que era a la presó, i les condicions imposades per en Dombrowski no haurien pogut ser més senzilles. En Harry se n’aniria a viure a un altre lloc del país i, a canvi d’una quantitat de diners per obrir un nou negoci, accediria a no tornar mai a Chicago i a no posar-se en contacte amb la Bette ni amb la Flora. En Dombrowski tenia en Harry per un degenerat, per un exemplar d’alguna subespècie degradada que no es podia considerar del tot humana, i l’acusava de ser el responsable directe de la malaltia de la Flora. Era boja perquè en Harry havia fecundat la Bette amb la seva esperma immunda i mutant, i, ara que havia demostrat que a sobre era un delinqüent i un farsant, en sortir de la presó estaria condemnat a una vida marcada per la pobresa i el patiment llevat que renunciés a reclamar-ne la paternitat. I en Harry hi va renunciar. Va cedir davant les horribles demandes d’en Dombrowski i, a partir d’aquella capitulació, va poder començar una nova vida. Va triar Brooklyn perquè era Nova York sense ser-ho ben bé, i no hi havia gaires possibilitats que es topés amb algun dels seus antics col·legues del món de l’art. Va veure una llibreria en venda a la Setena Avinguda, a l’alçada de Park Slope, i, tot i que en Harry no sabia res del negoci dels llibres, la botiga li va agradar pel seu gust per la requincalla i les antigalles. En Dombrowski li va comprar tot l’edifici, de quatre plantes, i el juny del 1991 va néixer Brightman’s Attic.

Segons en Tom, en aquest punt en Harry ja plorava, i es va passar la resta del sopar parlant de la Flora, recordant l’últim dia turmentós que havia passat amb ella abans d’anar a la presó. Estava enmig d’una altra crisi, caient en l’actitud obsessiva que la faria acabar a l’hospital per tercera vegada, però encara estava prou lúcida per reconèixer en Harry com el seu pare i parlar-li amb frases coherents. En algun lloc havia trobat unes estadístiques que calculaven quantes persones naixien i morien al món cada segon. Les xifres eren altíssimes, però com que les matemàtiques sempre li havien anat bé, de seguida va extrapolar els totals en grups de deu: deu naixements cada quaranta-un segons, deu morts cada cinquanta-vuit segons (o les xifres que fossin). Aquesta era la veritat del món, va dir al seu pare aquell matí mentre esmorzaven i, per poder copsar aquella veritat, havia decidit passar-se el dia asseguda al balancí de la seva habitació, cridant «Alegreu-vos!» cada quaranta-un segons i «Ploreu!» cada cinquanta-vuit segons per marcar el traspàs de les deu ànimes difuntes i celebrar l’arribada dels deu nounats.

El cor d’en Harry s’havia trencat moltes vegades, però ara no era més que una pila de cendres que li ocupaven un espai al pit. L’últim dia que podia estar lliure, es va passar dotze hores assegut al llit de la seva filla, mirant com es gronxava al balancí i anava cridant «alegreu-vos» i «ploreu» mentre seguia l’arc de la busca dels segons, que anava girant regularment a l’esfera del despertador que tenia a la tauleta de nit.

—Alegreu-vos! —cridava—. Alegreu-vos pels deu que neixen, que naixeran, que han nascut cada quaranta-un segons. Alegreu-vos per ells i no us atureu. No pareu d’alegrar-vos, perquè almenys això és cert, almenys això és veritat i almenys això està fora de dubte: ara viuen deu persones que abans no vivien. Alegreu-vos!

I tot seguit, aferrant-se als braços del balancí mentre accelerava el ritme del vaivé, mirava als ulls del seu pare i cridava:

—Ploreu! Ploreu pels deu que han desaparegut. Ploreu pels deu que ja no viuen, pels que comencen el viatge cap al que ens és desconegut. No pareu de plorar pels morts. Ploreu pels homes i les dones que han estat bons. Ploreu pels homes i les dones que han estat dolents. Ploreu pels vells a qui els ha fallat el cos. Ploreu pels joves que han mort abans d’hora. Ploreu per un món que permet que la mort se’ns endugui. Ploreu!





SOBRE ELS BANDARRES


Fins al dia que vaig trobar en Tom a Brightman’s Attic, no crec que hagués parlat més de dues o tres vegades amb en Harry —i només de passada, unes converses d’allò més breus i superficials. Després de sentir el relat que en Tom em va fer sobre el passat del seu cap, em va picar la curiositat per saber més coses d’aquell personatge tan singular, per trobar-me cara a cara amb el bergant i veure’l en acció amb els meus propis ulls. En Tom va dir que estaria encantat de presentar-me’l, de manera que, quan al cap de dues hores vam acabar de menjar al Cosmic Diner, vaig decidir acompanyar el meu nebot a la llibreria i complir el meu desig aquella mateixa tarda. Vaig anar a pagar a la caixa, vaig tornar a la taula i vaig deixar una propina de vint dòlars per a la Marina. Era una quantitat excessiva —gairebé el doble del que costava el dinar— però m’era igual. La meva estimada em va fer una resplendent rialla d’agraïment, i veure-la tan feliç em va posar tan de bon humor que llavors mateix vaig decidir que al vespre trucaria a la Rachel per explicar-li que el cosí que havia perdut feia tant temps havia tornat a aparèixer. Després de la seva visita tibant i enutjosa al meu pis a primers d’abril, jo era a la llista negra de la meva filla, però ara que tornava a estar en contacte amb en Tom, i ara que la riallera Marina Gonzalez m’acabava d’enviar un petó mentre sortia del restaurant, volia que tot tornés a anar bé. Ja li havia trucat una vegada per disculpar-me per haver-li parlat tan malament, però la Rachel havia penjat al cap de mig minut. Ara li tornaria a trucar, i aquest cop hi insistiria fins que no quedés tot aclarit.

La llibreria era a cinc carrers i mig del restaurant, i mentre en Tom i jo caminàvem per la Setena Avinguda en la blanor d’aquella tarda de maig, vam continuar parlant d’en Harry, l’ex-Dunkel de Dunkel Frères, que s’havia escapat del bosc ombriu del seu jo anterior per emergir com un sol radiant en el firmament de la duplicitat.

—Sempre he tingut debilitat pels bandarres —vaig dir—. Potser no són els amics més fiables, però imagina’t que ensopida que seria la vida sense ells.

—No crec que en Harry encara sigui un bandarra —em va respondre en Tom—. Està massa penedit.

—Qui ha estat un bandarra, ho serà tota la vida. La gent no canvia mai.

—És discutible. Jo diria que sí.

—Tu no has treballat mai al ram de les assegurances. La passió per l’engany és universal, noi, i quan algú hi agafa el gust, ja no es pot curar. No hi ha res més temptador que els diners fàcils. Pensa en tots els espavilats que simulen accidents de cotxe i fan veure que han pres mal, en els comerciants que cremen les seves botigues i els seus magatzems, en la gent que es fa passar per morta. M’he passat trenta anys veient això, i no me n’he cansat. És el gran espectacle de la picaresca humana. Te’l trobes pertot arreu i, tant si t’agrada com si no, no hi ha res de més interessant per veure.

En Tom va emetre un soroll breu, un esbufec que es va quedar a mig camí entre una rialleta i una riallada.

—M’encanta sentir-te dir aquestes bajanades, Nathan. No me n’havia adonat fins ara, però les he trobat a faltar. Les he trobat a faltar molt.

—Tu et penses que faig broma —li vaig dir—, però t’ho dic tal com ho penso. Són les meves paraules més sàvies. Un grapat d’idees després de passar-me la vida trescant a les trinxeres de l’experiència. El món és dels estafadors i dels tramposos. Els bandarres són els qui remenen les cireres. I, ¿saps per què?

—Digui’m, mestre. Hi poso tots els cinc sentits.

—Perquè estan més afamats que nosaltres. Perquè saben el que volen. Perquè creuen en la vida més que nosaltres.

—Parla per tu, Sòcrates. Si no estigués sempre tan afamat, no aniria pel món traginant aquesta panxa.

—Tu estimes la vida, Tom, però no hi creus. I jo tampoc.

—Em començo a perdre.

—Pensa en Jacob i Esaú. ¿Te’n recordes?

—Ah, sí. Ara t’entenc.

—És una història terrible, ¿no?

—Sí, molt. Quan era petit sempre em feia ballar el cap. De petit era tan moral i tan recte… No deia mai mentides, no robava mai, no feia mai trampes, no deia mai res dolent a ningú. I aquest Esaú era un pobre calçasses com jo. La benedicció d’Isaac ha de ser per a ell, però Jacob l’hi pispa, i ni més ni menys que amb l’ajuda de la seva mare.

—I el que és pitjor, sembla que a Déu ja li estigui bé. Jacob, deshonest i traïdor, es converteix en el líder dels jueus, i Esaú es queda a fora, com un home oblidat, com si fos un no ningú.

—La mare sempre em deia que fos bo. «Déu vol que siguis bo», em deia, i com que encara era prou petit per creure en Déu, jo li feia cas. Llavors vaig trobar aquesta història a la Bíblia i no vaig entendre res. El dolent guanya i Déu no el castiga. No em va semblar bé. Encara no m’ho sembla ara.

—És clar que està bé. Jacob tenia l’espurna de la vida, mentre que Esaú era un encantat. Tenia bon cor, sí, però era un encantat. Si has de triar algú perquè guiï el teu poble, segur que t’estimes més el lluitador, el que té astúcia i enginy, el que té l’energia per vèncer les dificultats i sortir-ne guanyador. Tries el fort i llest abans que el feble i bon jan.

—Això que dius és molt fort, Nathan. Si portes el teu argument una mica més enllà, de seguida em diràs que Stalin hauria de ser venerat com un gran home.

—Stalin era un criminal, un assassí psicòtic. Jo parlo de l’instint de supervivència, Tom, de les ganes de viure. M’estimo cent vegades més un bandarra espavilat que un babau pietós. Potser no sempre respecta les normes, però té empenta. I quan trobes un home amb empenta, encara queda alguna esperança per al món.





EN CARN I OS


Quan érem a menys d’un carrer de la llibreria, de cop se’m va acudir que la visita de la Flora a Brooklyn volia dir que en Harry encara estava en contacte amb la seva exdona i amb la seva filla —una clara violació del contracte que havia signat amb en Dombrowski. Si era així, ¿com podia ser que el vell no se li hagués tirat a sobre reclamant la propietat de l’edifici de la Setena Avinguda? Pel que jo sabia sobre l’acord a què havien arribat, això hauria estat motiu suficient perquè el pare de la Bette s’hagués quedat amb Brightman’s Attic i n’hagués tret en Harry estirant-lo per l’orella. ¿M’havia perdut alguna cosa?, vaig preguntar a en Tom, ¿o la història tenia un altre plec que no havia pensat a explicar-me?

No, en Tom no s’havia deixat res. El contracte ja no era vàlid per la senzilla raó que en Dombrowski era mort.

—¿Va morir de mort natural o bé el va matar en Harry? —li vaig preguntar.

—Molt divertit —va fer en Tom.

—Ets tu qui ho ha tret, no pas jo. ¿Te’n recordes? Has dit que en Harry va jurar que mataria en Dombrowski així que sortís de la presó.

—La gent diu moltes coses, però això no vol dir que tinguin la intenció de fer-les. En Dombrowski la va dinyar fa tres anys. En tenia noranta-un, i va morir d’una feridura.

—Segons en Harry.

En Tom va riure pel comentari, però alhora vaig notar que es començava a enfadar pel meu to burleta i sarcàstic.

—Prou, Nathan. Sí, segons en Harry. Tot és segons en Harry. Ho saps tan bé com jo.

—No et sentis culpable, Tom. No penso trair-te.

—¿Trair-me? ¿Què t’empatolles?

—Ara et penedeixes d’haver-me xerrat els secrets d’en Harry. Ell et va explicar la seva història en confiança, i ara has trencat aquesta confiança explicant-me-la a mi. Però no pateixis, company. A vegades em comporto com un imbècil, però no sóc un bocamoll. ¿Entesos? No sé res d’en Harry Dunkel. Avui només donaré la mà a en Harry Brightman.

El vam trobar al despatx del primer pis, assegut darrere un gran escriptori de caoba i parlant per telèfon. Recordo que duia una americana de vellut de color morat, amb un mocador de seda molt acolorit que li sortia de la butxaca esquerra. El mocador semblava una flor tropical poc comuna, un esclat que de seguida atreia l’atenció en aquell entorn entre marronós i grisós de la sala plena de llibres. He oblidat altres detalls de la seva vestimenta, però, més que la roba, el que m’interessava era examinar la seva cara ampla i amb sotabarba, els ulls extremament rodons i una mica sortints, i la curiosa disposició de les dents de dalt, que s’obrien d’una manera que recordava una llanterna de Halloween, amb petits espais entremig. Vaig pensar que era un home estrany, amb el cap de carbassa, un presumit amb unes mans i uns dits sense ni un sol pèl, i que només la seva veu de baríton, clara i ressonant, atenuava una mica el seu aspecte de petimetre.

Mentre escoltava aquella veu que parlava per telèfon, en Harry va saludar en Tom amb la mà i tot seguit va aixecar el dit índex enlaire per dir-li que de seguida estaria per nosaltres. No vaig poder plegar el tema de la conversa, ja que en Brightman parlava menys que el seu interlocutor invisible, però vaig deduir que negociava la venda d’una primera edició del segle XIX amb un client o amb un altre llibreter. Tot i així, no va dir el títol de l’obra, i aviat vaig començar a pensar en altres coses. Per distreure’m, vaig fer un volt per la sala mirant els llibres que hi havia a les prestatgeries. Comptant-ho per sobre, en aquell espai tan ben organitzat hi devia haver set o vuit mil volums, amb obres que anaven de les força antigues (Dickens i Thackeray) fins a les relativament noves (Faulkner i Gaddis). La majoria de llibres antics eren relligats amb pell, mentre que tots els contemporanis tenien les cobertes folrades amb un plàstic transparent. Comparat amb el batibull i el caos de la planta baixa, el primer pis era un paradís d’ordre i de calma, i el valor total de la col·lecció devia pujar a uns quants milions de dòlars. Per ser un home que deu anys enrere no tenia ni un pa a la post, es podia dir que a l’exsenyor Dunkel li havia anat força bé, fins i tot molt bé.

La conversa per telèfon es va acabar i, quan en Tom em va presentar, en Harry Brightman es va aixecar de la cadira i em va donar la mà. Va ser molt amable, ensenyant aquelles dents de carbassa de Halloween amb una rialla cordial, tot un model del decòrum i les bones maneres.

—Ah! —va dir—, el famós oncle Nat. En Tom m’ha parlat molt de tu.

—Ara sóc en Nathan i prou —vaig dir—. Això de l’oncle ho hem deixat córrer fa una estona.

—¿«Nathan i prou» o «Nathan»? —va fer en Harry arrufant les celles i fent veure que no ho entenia—. Estic una mica confós.

—Nathan —vaig dir—. Nathan Glass.

En Harry es va posar un dit a la barbeta, fent el posat d’algú que està absort.

—Que interessant! Tom Wood i Nathan Glass. Wood i Glass. Si em canviés el cognom per Steel, podríem obrir un despatx d’arquitectes que es digués Wood, Glass i Steel.[9] Ha, ha! M’agrada. Wood, Glass i Steel. «Li construïm el que vulgui».

—O si jo em canviés el nom per Dick —vaig dir—, la gent ens podria dir Tom, Dick i Harry.[10]

—La paraula dick[11] no s’ha d’utilitzar mai en la bona societat —va dir en Harry, fent veure que s’escandalitzava perquè jo havia fet servir aquell terme—. Es diu «òrgan masculí». Si molt convé, el terme neutre penis és acceptable. Però dick, no, Nathan. És massa vulgar.

Em vaig girar cap a en Tom i li vaig dir:

—Deu ser divertit treballar per a un home així.

—No ens avorrim mai —va respondre en Tom—. És el bufó de la cort.

En Harry va somriure i tot seguit va mirar en Tom afectuosament.

—Sí, sí —va dir—. El negoci dels llibres és tan divertit que sovint ens fa mal la panxa de tant riure. I tu, Nathan, ¿a quin ram et dediques? Ah, no, ho retiro. En Tom ja m’ho ha dit. Ets corredor d’assegurances.

—Excorredor d’assegurances —vaig dir—. Estic prejubilat.

—Un altre ex —va dir en Harry, sospirant amb enyorança—. Quan un home arriba a la nostra edat, Nathan, no és gaire més que un seguit d’exs. N’est-ce pas? En el meu cas, te’n podria dir més de deu. Exmarit. Exmarxant d’art. Exmarine. Exaparadorista. Exvenedor de perfums. Exmilionari. Exhabitant de Buffalo. Exhabitant de Chicago. Expresidiari. Sí, sí, m’has sentit bé. Expresidiari. He tingut algun problema a la vida, com gairebé tothom. No em fa por reconeixe-ho. En Tom ho sap tot del meu passat, i el que en Tom sap, vull que tu també ho sàpigues. Per mi en Tom és com de la família, i com que ets parent d’en Tom, també ets família meva. Tu, l’exoncle Nat, ara conegut com a Nathan. He pagat el deute que tenia amb la societat, i tinc la consciència tranquil·la. Tal com diuen, X marks the spot, amic meu. Ara i sempre, la X marca el lloc.[12]

No m’esperava que en Harry ens sortís amb un reconeixement de culpa tan directe. En Tom m’havia avisat que el seu cap era un home ple de contradiccions i de sorpreses, però en el context d’aquella conversa tan ridícula i esvalotada vaig trobar desconcertant que de sobte li hagués semblat oportú confiar-se a un total desconegut. Vaig pensar que potser tenia a veure amb el fet que ja s’hagués confessat a en Tom. Havia tingut el coratge d’aixecar la llebre, per dir-ho d’alguna manera, i ara que ho havia fet una vegada potser ja no li era tan difícil fer-ho un segon cop. No ho podia saber del cert, però de moment era l’única hipòtesi que tenia sentit. M’hauria agradat pensar-hi una mica més, però les circumstàncies no ho van permetre. La conversa va tirar endavant, plena dels mateixos comentaris jocosos, de les mateixes sortides absurdes, de les mateixes pallassades i dels mateixos acudits mig histriònics, i en general vaig haver de reconèixer que aquell bandarra amb cap de carbassa em va causar una bona impressió. Potser era un mica esgotador, però no em va pas decebre. Quan vaig sortir de la llibreria, ja havia convidat en Tom i en Harry a sopar amb mi dissabte a la nit.

Quan vaig tornar al pis eren les quatre tocades. Encara pensava en la Rachel, però era massa aviat per trucar-li (no tornava de treballar fins a les sis), i mentre m’imaginava agafant el telèfon i marcant el seu número, em vaig adonar que ja estava bé que fos així. Les relacions entre ella i jo s’havien tornat tan tibants que podia molt ben ser que em tornés a penjar, i m’aterria la possibilitat d’haver de suportar un altre rebuig de la meva filla. En lloc de trucar-li, vaig decidir escriure-li una carta. Era una opció més segura, i si no posava el meu nom ni la meva adreça al sobre, era més probable que obrís la carta i la llegís que no pas que l’estripés i la llencés a la brossa.

Em pensava que seria fàcil, però em van caldre sis o set intents abans no vaig trobar el to adequat. Demanar perdó és un assumpte complicat, un delicat acte per equilibrar la porfídia de l’orgull i l’emotivitat dels remordiments, i llevat que et puguis obrir realment a l’altra persona, qualsevol disculpa sona buida i falsa. Mentre escrivia les versions successives de la carta (sentint-me cada cop més abatut, culpant-me per tot el que havia anat malament en la meva vida, fustigant la meva ànima pobra i corrupta com un penitent medieval), em vaig recordar d’un llibre que en Tom m’havia enviat feia vuit o nou anys pel meu aniversari, en l’època daurada abans que la June es morís i quan en Tom encara era el brillant i prometedor doctor Thumb. Era una biografia de Ludwig Wittgenstein, un filòsof que havia sentit anomenar però que mai no havia llegit —una circumstància força habitual, ja que les meves lectures es limitaven a la ficció, sense la més mínima incursió en altres camps. Em va semblar un llibre absorbent i ben escrit, però hi havia una història que destacava per damunt de totes les altres, i des de llavors se’m va quedar gravada. Segons l’autor, Ray Monk, després que Wittgenstein escrivís el Tractatus quan era un soldat a la Primera Guerra Mundial, va pensar que havia resolt tots els problemes de la filosofia i que no s’hi hauria de dedicar més. Llavors es va posar a fer de mestre d’escola en un remot poblet de muntanya austríac, però no estava fet per a aquesta feina. Estricte, malhumorat, fins i tot violent, no parava de renyar la canalla i els pegava quan no aprenien el que havien d’aprendre. No eren només surres rituals, sinó cops al cap i a la cara, fortes pallisses que van causar ferides greus a unes quantes criatures. Quan va córrer la veu sobre aquest comportament intolerable, Wittgenstein va haver de deixar la feina. Van passar els anys, com a mínim vint, si no m’erro, i llavors Wittgenstein vivia a Cambridge, on es tornava a dedicar a la filosofia i era un home famós i respectat. Per motius que no recordo, va patir una crisi espiritual i va tenir un atac de nervis. Quan es va començar a refer, va decidir que l’única manera de recuperar la salut era tornant al passat i demanant disculpes humilment a totes les persones amb qui havia estat injust o a qui havia ofès. Volia purgar el sentiment de culpa que s’enverinava dins seu, netejar la seva consciència i començar de nou. Aquest camí el va portar naturalment a aquell poblet de muntanya austríac. Tots els alumnes que havia tingut ja eren grans, homes i dones de vora trenta anys, però el record d’aquell mestre violent no s’havia esvaït amb els anys. Wittgenstein va anar trucant porta per porta i els va demanar que el perdonessin per la seva crueltat intolerable de feia dues dècades. Amb alguns, literalment es va agenollar i els ho va suplicar, implorant-los que l’absolguessin dels pecats que havia comès. Es podria pensar que una persona enfrontada a una mostra tan sincera de contrició es compadiria del pobre pelegrí i s’estovaria, però de tots els antics alumnes de Wittgenstein, ni un sol home ni una sola dona va voler perdonar-lo. El dolor que els havia causat havia arribat massa endins, i l’odi que sentien per ell superava qualsevol possibilitat de clemència.

Malgrat tot, jo estava força segur que la Rachel no m’odiava. Estava emprenyada, ressentida o decebuda, però no creia que la seva animositat fos prou forta per crear una ruptura irreparable entre tots dos. Tot i així, no m’hi podia arriscar i, quan vaig acabar d’escriure la versió definitiva de la carta, em trobava en un estat de penediment total i absolut. «Perdona l’estúpid del teu pare per parlar més del compte», vaig començar, «i dir coses de les quals ara es penedeix moltíssim. Per mi ets la persona més important del món. Ets el cor del meu cor, la sang de la meva sang, i em turmenta pensar que els meus comentaris idiotes puguin haver creat alguna mena d’animadversió entre nosaltres. Sense tu no sóc res. Sense tu no sóc ningú. Estimada i preciosa Rachel, dóna al ximple del teu pare una oportunitat per reparar el seu error».

Vaig continuar amb aquesta veta durant uns quants paràgrafs, i vaig acabar la carta amb la bona notícia que el seu cosí Tom havia aparegut a Brooklyn com per art de màgia i que tenia ganes de tornar-la a veure a ella i de conèixer en Terrence (el seu marit anglès, que era professor de biologia a Rutgers). Potser un dia podríem anar a sopar tots plegats. Esperava que aviat. En els pròxims dies o setmanes, quan li anés bé.

M’hi vaig estar més de tres hores, i en acabar estava exhaust, esgotat tant físicament com mentalment. Tot i així, com que tenir la carta voltant pel pis no serviria de res, vaig sortir a tirar-la de seguida a una de les bústies del davant de l’oficina de correus de la Setena Avinguda. S’havia fet l’hora de sopar, però no tenia gens de gana. Vaig caminar uns quants carrers més i vaig entrar a Shea’s, la bodega del barri, on vaig comprar una ampolla de whisky i dues de vi negre. No bec gaire, però en la vida d’un home hi ha moments en què l’alcohol alimenta més que el menjar. Aquest n’era un. Retrobar en Tom m’havia aixecat la moral, però ara que tornava a estar sol, de sobte em vaig adonar que m’havia convertit en una persona aïllada i patètica, en un bloc de carn humana desconnectat i sense nord. No sóc gens propens a tenir atacs d’autocompassió, però durant l’hora següent em vaig compadir a mi mateix amb tot l’abandó d’un adolescent taciturn. Després de dos whiskys i mitja ampolla de vi, el pessimisme es va començar a dissipar i em vaig asseure a l’escriptori per afegir un altre capítol a El llibre de l’estupidesa humana, una anècdota selecta sobre una tassa de vàter i una màquina de depilar elèctrica. Es remuntava a l’època en què la Rachel anava a l’institut i encara vivia a casa, un gèlid dijous d’Acció de Gràcies, cap a dos quarts de quatre de la tarda, amb una dotzena de convidats que havien d’arribar a les quatre. L’Edith i jo ens acabàvem de desdinerar per reformar el lavabo del pis de dalt, i tot el que hi havia era nou de trinca: les rajoles, els armaris, la farmaciola, la pica, la banyera i la dutxa, el vàter i tota la instal·lació. Jo era al dormitori, fent-me el nus de la corbata davant el mirall de l’armari; l’Edith era a baix a la cuina, acabant de coure el gall dindi i ocupant-se dels últims detalls, i la Rachel, que llavors tenia setze o disset anys i s’havia passat el matí i les primeres hores de la tarda escrivint una fitxa sobre un experiment de física, era al lavabo, afanyant-se per estar a punt abans que arribessin els convidats. S’acabava de dutxar a la dutxa nova i s’estava dreta davant el vàter nou, amb el peu dret posat a la vora de la tassa, depilant-se la cama amb una màquina Shick que anava amb piles. En un moment donat, la màquina li va marxar dels dits i va caure dins la tassa. Ella hi va ficar la mà per treure-la, però la màquina s’havia quedat encallada al forat i no la va poder recuperar. En aquell moment va obrir la porta i va cridar:

—Papa! —Llavors encara em deia papa—. Necessito ajuda!

I el papa hi va anar. El que em va fer més gràcia de la situació va ser que la màquina encara brunzia i vibrava dins l’aigua. Era un soroll estranyament insistent i irritant, un pervers acompanyament auditiu al que ja era de per si una situació estrambòtica, fins i tot potser sense precedents. Amb el soroll, a més d’estrambòtica era hilarant. En veure què havia passat em vaig posar a riure, i quan la Rachel va veure que no em reia d’ella, també va riure amb mi. Si hagués de triar un moment, un record per guardar de tots els moments que he passat amb ella aquests darrers vint-i-nou anys, em sembla que triaria aquest.

La Rachel tenia unes mans molt més petites que les meves. Si ella no havia pogut treure la màquina, no hi havia gaires esperances que jo ho pogués fer, però ho vaig intentar perquè no fos dit. Em vaig treure l’americana, em vaig arromangar, em vaig tirar la corbata a l’espatlla esquerra i vaig allargar el braç. Aquell aparell brunzent estava tan ben engalzat que no me’n vaig sortir.

Un desembussador potser ens hauria anat bé, però com que no en teníem vaig desfer un penjador metàl·lic i vaig burxar dins el vàter. Si bé el filferro era molt fi, encara era massa gruixut perquè servís de res.

Recordo que en aquell moment va sonar el timbre, i van arribar els primers parents de l’Edith. La Rachel encara anava amb barnús i estava agenollada mirant els meus intents inútils per desencallar la màquina amb el filferro, però el temps avançava inexorablement i li vaig dir que valia més que es vestís.

—Jo desmuntaré la tassa i la posaré de cap per avall —li vaig dir—. Potser des de l’altra banda puc treure el daixonses.

La Rachel va somriure, em va donar un copet a l’espatlla com si es pensés que m’havia tornat boig i es va aixecar. Quan sortia del lavabo li vaig dir:

—Digues a la mare que baixo de seguida. Si et pregunta què faig, digue-li que no n’ha de fer res. I si t’ho torna a preguntar, digue-li que sóc aquí dalt lluitant en missió de pau.

A l’armari de la roba blanca que hi havia al costat del dormitori hi teníem una caixa d’eines i, després de tancar l’aixeta de la cisterna, vaig agafar unes alicates i vaig descollar el vàter de terra. No sé quant devia pesar. Vaig aconseguir aixecar-lo, però pesava massa per posar-lo de cap per avall sense que em caigués, sobretot en un espai tan reduït. L’havia de treure del lavabo i, com que em feia por que si el deixava al passadís faria malbé el parquet, vaig decidir portar-lo al pis de baix i treure’l al jardí.

Era com si, a cada pas que feia, el vàter pesés uns quants quilos més. Quan vaig arribar al capdavall de l’escala, em semblava que portava un elefantó blanc en braços. Per sort, acabava d’arribar un germà de l’Edith i, en veure què feia, em va venir a donar un cop de mà.

—¿Què passa, Nathan? —em va preguntar.

—Porto un vàter —li vaig dir—. El volem posar al jardí.

En aquell moment ja havien arribat tots els convidats, i tothom es va quedar bocabadat presenciant l’estrany espectacle que oferien dos homes amb camisa blanca i corbata traginant un vàter musical per dins una casa d’un barri residencial un Dia d’Acció de Gràcies. L’olor de gall dindi se sentia pertot arreu. L’Edith servia begudes. Una cançó de Frank Sinatra («My Way», si no recordo malament) sonava de fons, i la Rachel, adorable i vergonyosa, s’ho mirava tot amb cara de voler-se fondre, conscient que ella era la culpable de pertorbar la festa que la seva mare havia preparat amb tanta cura.

Vam treure l’elefant a fora i el vam posar de cap per avall sobre la marronosa gespa tardorenca. No recordo quantes eines vaig treure del garatge, però no n’hi va haver cap que anés bé. Ni el mànec dels rascles, ni el tornavís, ni el punxó, ni el martell: res. I la màquina continuava brunzint, cantant aquella interminable ària d’una sola nota. Uns quants convidats van sortir al jardí, però els van vèncer la gana, el fred i l’avorriment i, un per un, van tornar a entrar a casa. Però jo no, el caparrut i impersuasible Nathan Glass no. Quan per fi vaig veure que no quedava cap esperança, vaig agafar una maça i vaig esmicolar el vàter. La màquina de depilar, indomable, va caure a terra. La vaig aturar, me la vaig posar a la butxaca i, quan vaig entrar a casa, la vaig donar a la meva filla, que es va posar vermella. Pel que sé, aquell coi d’aparell encara funciona.

Després de desar aquesta història dins la capsa amb l’etiqueta de «Trifulgues», em vaig acabar la mitja ampolla de vi que em quedava i em vaig posar al llit. Si he de dir la veritat (¿com puc escriure aquest llibre si no la dic?), abans d’adormir-me em vaig masturbar. Mirant d’imaginar-me com devia ser la Marina Gonzalez despullada, em vaig intentar convèncer que estava a punt d’entrar a l’habitació i ficar-se dins els llençols amb mi, impacient per embolcar la seva carn càlida i suau amb la meva.





LA SORPRESA DEL BANC D’ESPERMA


Casualment, la masturbació va ser un dels temes dels quals en Tom i jo vam parlar l’endemà tot dinant (aquest cop en un restaurant japonès, ja que era el dia que la Marina feia festa al Cosmic Diner). Tot va començar quan li vaig preguntar si havia pogut restablir el contacte amb la seva germana. Pel que jo sabia, l’última vegada que algú de la família havia vist l’Aurora havia estat abans que es morís la June, quan havia vingut a Nova Jersey per recuperar la petita Lucy. Això havia estat l’any 1992, feia vuit anys ben bons, i com que el dia abans en Tom no me n’havia parlat, vaig suposar que la meva neboda havia desaparegut de la faç de la terra i que no se n’havia sabut mai més res.

Però no. A finals del 1993, encara no un any després de l’enterrament de la meva germana, en Tom i un parell de companys del doctorat es van empescar un pla per guanyar uns quants diners ràpids. Als afores d’Ann Arbor hi havia una clínica d’inseminació artificial, i tots tres van decidir oferir els seus serveis com a donants del banc d’esperma. En Tom em va dir que ho van fer mig de broma, i cap dels tres no es va aturar a pensar en les conseqüències del que feien: omplir flascons de semen per fecundar dones a qui mai no veurien ni tindrien en braços, i que al seu torn donarien llum a criatures —criatures d’ells— els noms, les vides i els destins de les quals sempre els serien desconeguts.

A cadascun el van portar a una petita habitació privada i, per ajudar-los a ambientar-se, la clínica va tenir l’amabilitat d’equipar els donants amb una pila de revistes porno —foto rere foto de noies despullades en atractius posats eròtics. Atesa la naturalesa del mascle, poques són les vegades que aquestes imatges no provoquen una erecció palpitant. Sempre seriós amb la feina, en Tom es va asseure diligentment al llit i va començar a fullejar les revistes. Al cap d’un o dos minuts, ja tenia els pantalons i els calçotets als turmells, la mà dreta empunyant el penis i, mentre amb l’esquerra anava passant les pàgines de les revistes, només era qüestió de temps que fes el que feia al cas. De sobte, en una revista que després va identificar com a Midnight Blue, va veure la seva germana. No hi havia dubte que era l’Aurora —en Tom la va reconèixer al primer cop d’ull. Ni tan sols s’havia molestat a canviar-se el nom. El reportatge, de sis pàgines i vora vint fotografies, portava el títol de «Rory la magnífica», i la presentava en diverses fases de nuesa i provocació: engalanada amb una camisa de dormir transparent en una foto, amb lligacames i mitges negres en una altra, amb botes de xarol fins als genolls en una altra, però a partir de la pàgina quatre ja era només la Rory de dalt a baix, acariciant-se els pits petits, tocant-se els genitals, traient el cul, eixarrancant-se de tal manera que no deixava res per a la imaginació, i en totes les fotografies somreia, a vegades fins i tot reia, amb els ulls il·luminats en un exuberant torrent de felicitat i candidesa, sense ni rastre de reticència ni d’angoixa, com si s’ho estigués passant pipa.

—Una mica més i em mata —va dir en Tom—. En dos segons, se’m va pansir com una mala cosa. Em vaig apujar els pantalons, em vaig cordar el cinturó i vaig sortir d’allà tan de pressa com vaig poder. Em va deixar fet pols, Nathan. La meva germana posant en una revista de pit i cuixa. I descobrir-ho d’una manera tan terrible, quan menys m’ho esperava, mentre intentava fer-me una palla en aquell coi de clínica. Em van venir ganes de vomitar. No només perquè no suportés veure la Rory d’aquella manera, sinó perquè feia dos anys que no en sabia res i aquelles fotografies semblaven confirmar els meus pitjors malsons sobre què li havia passat. Només tenia vint-i-dos anys i ja havia caigut en la mena de feina més baixa i més degradant: vendre’s el cos per diners. Tot plegat era tan trist que vaig tenir ganes de plorar un mes seguit.

Quan s’ha viscut tant com he viscut jo, tendeixes a pensar que ja ho has sentit tot, que ja no hi ha res que et pugui sorprendre. Et tornes una mica displicent sobre el teu suposat coneixement del món, però de tant en tant passa alguna cosa que et fa sortir de la teva petulant bombolla de superiori-tat, que et recorda que no saps res de la vida. Pobra Aurora. La loteria genètica havia estat massa generosa amb ella i li havia donat tots els números guanyadors. A diferència d’en Tom, que havia heretat la complexió dels Wood, l’Aurora era una Glass fins al moll de l’os, i tots els de la família érem alts, prims i angulosos. S’havia convertit en un calc de la seva mare —una bellesa de cames llargues i cabells negres, tan àgil i airosa com la mateixa June. La Natasha de Guerra i pau en contraposició amb el seu germà Pierre, feixuc i maldestre. No cal dir que tothom vol ser guapo, però en una dona a vegades la bellesa pot ser una maledicció, sobretot si ets com l’Aurora: una noia que no ha acabat la secundària, sense marit i amb una criatura de tres anys per mantenir, amb una vena esbojarrada i rebel, disposada a riure’s del món i a acceptar tots els riscos que se’t presentin. Si necessites diners, i si l’aspecte és el millor que tens per oferir, ¿per què has de dubtar a treure’t la roba i mostrar-te a la càmera? Mentre sàpigues controlar la situació, acceptar una oferta com aquesta pot ser la diferència entre menjar i no menjar, entre viure bé i viure amb prou feines.

—Potser només ho va fer aquella vegada —vaig dir, utilitzant l’únic recurs que se’m va acudir per consolar en Tom—. Potser necessitava diners i va trobar un fotògraf que li va oferir la feina. En un dia guanyes un bon feix de bitllets.

En Tom va fer que no amb el cap i, per la seva expressió de tristesa, vaig veure que el meu comentari no era més que un inútil exercici de bona voluntat. En Tom no coneixia tots els fets, però estava segur que la història no havia començat ni acabat amb aquella sessió de fotos per a Midnight Blue. L’Aurora havia fet de ballarina a Queens (ni més ni menys que a The Garden of Earthly Delights, el club on en Tom havia deixat aquells homes de negocis borratxos la nit del seu trentè aniversari), havia actuat en més de deu pel·lícules porno i havia posat sis o set vegades per a revistes de noies despullades. La seva carrera en el negoci del sexe havia durat divuit mesos ben bons i, com que estava ben pagada, hauria continuat molt més temps si no hagués estat per una cosa que va passar nou o deu setmanes després que en Tom la veiés a Midnight Blue.

—Res de dolent, espero —li vaig dir.

—Més que dolent —va respondre en Tom, a punt de posar-se a plorar—. La van violar mentre rodava una pel·lícula. El director, el càmera i la meitat de l’equip.

—Déu meu senyor!

—La van deixar ben fumuda, Nathan. Al final sagnava tant que va haver d’anar a l’hospital.

—Tant de bo pogués matar els cabrons que l’hi van fer.

—I jo. O almenys fotre’ls a la presó, però l’Aurora no va voler denunciar-los. L’únic que volia era marxar, tocar el dos de Nova York. Va ser llavors quan vaig tenir-ne notícies. Em va escriure una carta adreçada al departament d’anglès de la universitat i, quan vaig veure en quina situació es trobava, li vaig trucar i li vaig dir que agafés la Lucy i vingués a viure amb mi a Michigan. És una bona noia, Nathan. Tu ja ho saps. Jo també. Tothom que l’ha tractat una mica ho sap. No té res de dolenta. Potser és una mica eixelebrada, una mica tossuda, però també massa innocent i confiada, la persona menys cínica del món. Suposo que ja està bé que no s’avergonyís de fer pornografia. Ho trobava divertit. Divertit! ¿T’ho pots creure? No s’adonava que aquest negoci és ple de porcs, dels cretins més fastigosos de l’univers.

Així, l’Aurora i la Lucy, que llavors tenia tres anys, van anar a viure al Midwest i es van instal·lar als dos pisos superiors d’una casa de lloguer amb en Tom. Abans de marxar de Nova York, l’Aurora guanyava força diners, però una bona part se n’anava amb el lloguer, la roba i una cangur a temps complet per a la Lucy, la qual cosa volia dir que els seus estalvis estaven gairebé esgotats. En Tom tenia la beca, però vivia amb el pressupost restringit de qualsevol doctorand, i havia de treballar unes quantes hores a la biblioteca de la universitat per arribar a final de mes. Van parlar de trucar al seu pare a Califòrnia per demanar-li diners, però al final van decidir no fer-ho. El mateix amb el seu padrastre de Nova Jersey, en Philip Zorn. Les entremaliadures que la Rory havia fet d’adolescent havien fet estralls a la família durant anys, i en Tom i ella no tenien ganes de recórrer a un home que havia arribat a menysprear la seva fillastra durant els grans enfrontaments d’aquells dies passats. En Tom no en va dir mai res a la seva germana, però sabia que en Zorn culpava secretament l’Aurora de la mort de la seva mare. Havia sotmès la June a un llarg setge de caos i desesperació, i l’única recompensa per tot aquell patiment havia estat el regal inesperat de poder pujar la seva néta. Però després també l’hi va prendre, i en Zorn pensava que havia estat l’angoixa d’haver de separar-se de la nena el que l’havia matat. Potser era una interpretació sentimental de la història, però, ¿qui pot assegurar que no tenia raó? Si he de dir la veritat, el dia de l’enterrament vaig tenir el mateix pensament.

En lloc de demanar almoina, la Rory va trobar feina de cambrera al restaurant francès més car de la ciutat. No tenia experiència, però va captivar el propietari amb la seva rialla, les seves cames llargues i la seva cara bufona, i com que era una noia espavilada, va aprendre la rutina en pocs dies. Comparant-ho amb la vida d’alt voltatge que feia a Nova York, potser era un gran pas enrere, però l’últim que volia l’Aurora era emoció. Escarmentada i masegada, encara afligida per la vilesa de què havia estat víctima, no desitjava altra cosa que una treva avorrida i tranquil·la, una oportunitat per recuperar les forces. En Tom va parlar de malsons, d’atacs sobtats de plorera, de silencis llargs i taciturns. A pesar de tot, però, també recordava els mesos que van passar junts com una època feliç, una època de gran solidaritat i afecte mutu, i tornant a tenir la seva germana al costat, va sentir el plaer constant de poder assumir el paper de germà gran altra vegada. Ell era el seu amic i el seu protector, el seu guia i el seu suport, la seva roca.

Quan l’Aurora va recuperar el coratge i l’empenta que tenia normalment, va començar a dir que volia treure’s un títol equivalent al batxillerat i sol·licitar l’ingrés a la universitat. En Tom la va animar a tirar el pla endavant, prometent-li que l’ajudaria si mai trobava res massa difícil. Mai no és massa tard, no va parar de dir-li, mai no és massa tard per tornar a començar, però en certa manera sí que ho era. Van passar les setmanes i, en veure que la Rory continuava ajornant la decisió, en Tom es va adonar que en realitat no en tenia ganes. Els dies que no treballava al restaurant, va començar a anar a les sessions de micro obert d’un club del barri, on cantava cançons de blues amb tres músics que havia conegut una nit servint-los el sopar, i al cap de poc el quartet va decidir ajuntar-se i formar un grup. Es van posar el nom de Brave New World i, en veure’ls actuar, en Tom es va adonar que el breu impuls de la Rory per continuar els estudis s’havia aturat en sec. La seva germana cantava bé. Sempre havia tingut bona veu, però, ara que era més gran i que els seus pulmons havien suportat el quitrà i el fum de cinquanta mil cigarretes, s’hi havia afegit una qualitat nova i captivadora, alguna cosa profunda, aspra i sensual, una ingenuïtat punyent i dolorosa que et feia seure ben dret a la cadira i escoltar. En Tom estava alhora content i espantat per ella. Al cap d’un mes, l’Aurora ja s’havia embolicat amb el baixista, i en Tom es va adonar que només era qüestió de temps que ella i la Lucy se n’anessin amb ell i els altres dos a alguna ciutat més gran: Chicago o Nova York, Los Angeles o San Francisco, qualsevol lloc dels Estats Units que no fos Ann Arbor, Michigan. Enganyada o no, l’Aurora es veia com una estrella, i mai no se sentiria feliç ni realitzada si no tenia totes les mirades fixades en ella. En Tom ja ho sabia, i només va fer un intent feble i merament formal per convence-la que no marxés. Pel·lícules porno ahir; cançons de blues avui; qui sap què demà. Va resar perquè el baixista, que també es deia Tom, no fos tan estúpid com semblava.

Quan va arribar el moment inevitable, Brave New World i la seva petita mascota van pujar en una furgoneta Plymouth de segona mà que ja portava més de cent vint mil quilòmetres i van marxar cap a Berkeley, Califòrnia. Van passar set mesos perquè en Tom tornés a saber res de la seva germana: una trucada a mitjanit i la seva veu a l’altra banda cantant-li «Per molts anys», tan dolça i innocent com sempre.

I després res. L’Aurora va desaparèixer tan completament i tan misteriosament com abans que aparegués a Michigan, i en Tom no sabia per què. ¿No eren amics? ¿Ell no era algú amb qui podia comptar independentment dels problemes en què estigués ficada? Es va sentir ofès, després enrabiat i finalment abatut, i quan els llargs mesos de silenci es van succeir durant més d’un any, el seu abatiment es va convertir en un desànim cada cop més profund, en el convenciment que a l’Aurora li havia passat alguna cosa terrible. La tardor del 1997, en Tom va deixar la tesi doctoral. La nit abans de marxar d’Ann Arbor, va arreplegar tots els apunts, tots els esquemes i totes les llistes, els incomptables esborranys de la seva desfeta en tretze capítols i, un per un, va cremar tots els fulls en un bidó d’oli al jardí. Així que la gran foguera melvilliana es va apagar, un dels companys amb qui compartia la casa el va portar a l’estació d’autobusos i, al cap d’una hora, ja era camí de Nova York. Tres setmanes després d’arribar-hi, va començar a fer de taxista, i llavors, només sis setmanes després, l’Aurora li va trucar inesperadament. Segons en Tom, no estava ni exaltada ni afligida, no es trobava en una situació desesperada ni li va demanar diners, només el volia veure.

Van quedar per dinar l’endemà i, durant els primers vint o trenta minuts, no va poder parar de mirar-la. Tenia vint-i-sis anys i encara era maca, més maca que cap dona al món, però el seu aspecte havia canviat completament. Encara semblava l’Aurora, però la que seia davant seu era una Aurora diferent, i en Tom no sabia dir si s’estimava més la nova versió o la vella. Abans duia una cabellera llarga i esplèndida, anava maquillada, portava grans joies i anells a tots els dits, i tenia el do de vestir-se amb una roba imaginativa i poc ortodoxa: botes de pell de color verd i sabatilles xineses, jaquetes de motorista i faldilles de seda, guants de randa i bufandes estrafolàries, en un estil mig punk i mig sofisticat que semblava expressar el seu esperit jove i trencador. En comparació, ara tenia un aspecte molt més formal. Portava els cabells curts; l’únic maquillatge que duia era un lleuger toc de pintallavis, i la roba que portava era extremament convencional: una faldilla prisada de color blau, un jersei de caixmir de color blanc i unes sabates de taló de color marró i sense cap mena de gràcia. No duia arracades, només un anell al quart dit de la mà dreta i res al coll. En Tom va dubtar a preguntar-l’hi, però es va demanar si encara portava aquella gran àliga tatuada a l’espatlla esquerra o si, en un esforç per purificar-se, per eliminar tots els rastres de la seva vida anterior, havia passat pel dolorós procés de fer-se treure aquell ocell ornat i multicolor.

Era evident que s’alegrava de veure’l, però alhora en Tom es va adonar que no tenia ganes de parlar de res que no fos el present. No li va demanar disculpes per haver estat tant temps desapareguda i, en parlar de les seves anades i vingudes després que marxés d’Ann Arbor, va resumir els fets amb quatre frases mal comptades. El grup Brave New World s’havia separat al cap d’encara no un any; havia cantat amb un parell de grups més al nord de Califòrnia; havia anat amb alguns homes, i amb més homes, i havia començat a prendre massa drogues. Al final, va deixar la Lucy amb dues amigues —una parella de lesbianes de vora cinquanta anys que vivien a Oakland— i va ingressar en una clínica de rehabilitació, on va aconseguir quedar neta al cap de sis mesos. Va explicar tota la història en menys de dos minuts i, com que la va sentir tan de pressa, en Tom es va quedar massa desconcertat per demanar-n’hi més detalls. Tot seguit l’Aurora va començar a parlar d’un home que es deia David Minor, el seu cap de grup a la clínica, que ja se n’havia sortit quan ella va deixar el centre de desintoxicació i es va apuntar al programa. Va dir que era l’únic responsable d’haver-la salvat, i que sense ell mai no se n’hauria sortit. Encara més, que era l’únic home que havia conegut que no la prenia per estúpida, que no tenia el sexe al cap les vint-i-quatre hores del dia i que no la volia només pel seu cos. Llevat d’en Tom, és clar, però les noies no es podien pas casar amb els seus germans, ¿oi? Com que era il·legal, es casaria amb en David. Ja s’havien traslladat a Filadèlfia i vivien amb la mare d’ell mentre buscaven feina. La Lucy anava a una bona escola, i en David tenia previst adoptar-la un cop es casessin. Per això havia anat a Nova York: per demanar el consentiment d’en Tom i preguntar-li si estaria disposat a acompanyar-la fins a l’altar. Sí, va dir en Tom, és clar que sí, seria un honor. Però, ¿i el seu pare?, va preguntar, ¿no li corresponia a ell portar la seva filla a l’altar? Potser sí, va dir l’Aurora, però no es preocupava per cap dels dos, ¿no? Només pensava en la seva nova vida i en els seus nous fills i, a més a més, era massa garrepa per pagar-se el bitllet de Los Angeles a Filadèlfia. No, va dir l’Aurora, havia de ser en Tom. En Tom i ningú més.

Ell li va demanar que li expliqués alguna cosa més sobre en David Minor, però ella només el va descriure vagament, la qual cosa feia entendre que no sabia prou coses del seu futur marit. En David l’estimava, la respectava, la tractava bé, etcètera, però en aquelles frases no hi havia res prou sòlid perquè en Tom es fes una idea de qui era aquell home. I de sobte, abaixant la veu fins a un xiuxiueig, l’Aurora va afegir:

—És molt religiós.

—¿Religiós? ¿Quina mena de religió? —va preguntar en Tom, mirant de no semblar alarmat.

—Cristianisme. Jesús i tota la pesca.

—¿Què vols dir? ¿Pertany a una confessió concreta o bé és un convers fonamentalista?

—Diria que convers.

—¿I tu, Rory? ¿Creus en tot això?

—Ho intento, però em sembla que no me n’acabo de sortir. En David diu que he de tenir paciència, que un dia se m’obriran els ulls i veuré la llum.

—Però si ets mig jueva. Segons la llei jueva, ets jueva cent per cent.

—Ja ho sé. Per la mare.

—¿I?

—En David diu que no passa res. Jesús també era jueu, i era fill de Déu.

—Em sembla que en David diu moltes coses. ¿És ell qui t’ha fet tallar els cabells i canviar la manera de vestir?

—No m’obliga mai a fer res. Ho he fet perquè he volgut.

—Amb l’estímul d’en David.

—La modèstia és el que escau a una dona. En David diu que ajuda la meva autoestima.

—En David diu.

—Sisplau, Tommy, sigues comprensiu. Ja sé que no et sembla bé, però per fi he trobat l’oportunitat de ser una mica feliç i no penso deixar-la escapar. Si en David vol que em vesteixi així, ¿què passa? Abans anava com una meuca. Així vaig millor. Em sento més segura, més arreglada. Després de totes les cagades que he fet, tinc sort d’estar viva.

En Tom es va contenir i va canviar de to, i aquella tarda es van acomiadar amb abraçades ben fortes i petons molt sincers, prometent-se que no tornarien a perdre el contacte. En Tom estava convençut que aquell cop l’Aurora ho deia seriosament, però a mesura que la data del casament s’acostava, ell continuava sense rebre cap invitació, ni una carta, ni una trucada, ni un missatge de cap mena. Quan va trucar al número amb el prefix de Filadèlfia que l’Aurora li havia escrit en un tovalló de paper, una veu mecànica li va anunciar que aquell número estava fora de servei. Llavors va intentar localitzar-la mitjançant el servei d’informació local, però cap dels tres David Minor amb qui va parlar no coneixia una dona que es digués Aurora Wood. Com de costum, en Tom es va culpar a ell mateix. Els seus comentaris negatius sobre la religió d’en Minor devien haver ofès la Rory, i si ella havia parlat al seu promès del seu germà ateu que vivia a Nova York, potser ell li havia prohibit convidar-lo al casament. Pel poc que en Tom sabia d’en Minor, semblava capaç d’això i més: devia ser un d’aquells fanàtics autoritaris que imposaven la llei als altres, un moralista torracollons.

—¿N’has sabut res més? —li vaig preguntar.

—No —va dir en Tom—. Fa gairebé tres anys d’aquell dinar i no tinc ni idea d’on pot ser.

—¿I el número de telèfon que et va donar? ¿Diries que era autèntic?

—La Rory té força defectes, però no diu mentides.

—Així, si és que es van traslladar, l’hauries pogut trobar a través de la mare d’ell.

—Ho vaig provar, però no en vaig treure res.

—Que estrany.

—No tant. ¿I si la mare no es deia Minor? Ben mirat, els marits es moren. La gent es divorcia. Potser es va tornar a casar i va adoptar el nom del nou marit.

—Em sap greu per tu, Tom.

—Doncs que no te’n sàpiga. No val la pena. Si la Rory em volgués veure em trucaria. Ja hi estic bastant resignat. La trobo a faltar, és clar, però, ¿què coi hi puc fer?

—¿I el teu pare? ¿Quan va ser l’última vegada que el vas veure?

—Fa cosa de dos anys. Va venir a Nova York per un article que estava escrivint i em va convidar a sopar.

—¿I?

—Bé, ja el coneixes. Costa mantenir-hi una conversa.

—¿I els Zorn? ¿Encara hi estàs en contacte?

—D’aquella manera. En Philip cada any em convida a Nova Jersey pel Dia d’Acció de Gràcies. Quan estava casat amb la mare no em va caure mai gaire bé, però he anat canviant d’idea. La mort de la mare el va deixar destrossat i, quan em vaig adonar de com se l’estimava, no vaig poder guardar-li cap mena de rancor. Ara tenim una amistat tèbia i respectuosa. I amb la Pamela també. Sempre m’havia semblat una esnob sense suc ni bruc, una d’aquelles persones que es preocupen massa per la universitat on has estudiat i pels diners que guanyes, però em sembla que ha anat millorant. Ara té trenta-cinc o trenta-sis anys i viu a Vermont amb el seu marit, que és advocat, i dos fills. Si el Dia d’Acció de Gràcies vols venir amb mi a Nova Jersey, segur que s’alegren de veure’t.

—Ja m’ho pensaré, Tom. De moment, tu i la Rachel sou l’única família que puc aguantar. Un exparent més i m’ennuego.

—¿Com està la Rachel? Ni t’he preguntat per ella.

—Ah, ara sí que m’has tocat el punt feble, noi. Em sembla que està bé. Té una bona feina, un marit com cal i un pis ben maco. Però fa un parell de mesos vam tenir una enganxada i la cosa encara no s’ha solucionat. Ras i curt, pot molt ben ser que no vulgui parlar mai més amb mi.

—Em sap greu per tu, Nathan.

—Que no te’n sàpiga. No val la pena. Val més que deixis que me’n sàpiga a mi per tu.





LA REINA DE BROOKLYN


Quan en Tom i jo ens vam tornar a trobar l’endemà al migdia per dinar, tots dos érem conscients que estàvem en procés d’instaurar un petit ritual. No ho expressàvem amb gaires paraules, però llevat dels dies en què ens sortien altres plans o altres obligacions, sempre procuràvem quedar per dinar junts. Tant era que jo tingués el doble d’anys que ell i que hagués estat el seu oncle Nat. Tal com va dir Oscar Wilde, passats els vint-i-cinc tothom té la mateixa edat, i la veritat era que en aquell moment les nostres circumstàncies eren gairebé idèntiques. Tots dos vivíem sols, no estàvem amb cap dona i no teníem gaires amics (en el meu cas, cap ni un). ¿Hi ha millor manera de trencar la monotonia imposada per la solitud que menjant amb el teu confrare, el teu semblable, el teu enyorat Tomassino, i fer-la petar mentre endrapeu?

Aquell dia la Marina treballava, i portava uns texans arrapats i una brusa de color carbassa que la feien estar guapíssima. Era una combinació delectable, per tal com m’oferia alguna cosa per admirar quan venia cap a la taula (la visió frontal dels seus pits turgents i generosos) i també quan se n’allunyava (la visió posterior del seu darrere arrodonit i una mica sortint). Després de la recent fantasia de la nostra cita nocturna, jo estava una mica més reservat amb ella que de costum, però encara hi havia l’assumpte de l’exagerada propina que li havia deixat l’últim cop que hi havia anat, i ens va agafar la comanda desfent-se en rialles, conscient (em sembla) que havia conquerit el meu cor per sempre. No recordo res del que ens vam dir, però segur que vaig acabar fent algun somriure estúpid, ja que quan ella se’n va tornar a la cuina, en Tom va comentar que em trobava estrany i em va preguntar si em passava res. Li vaig assegurar que estava en plena forma i, tot seguit, li vaig confessar el meu amor desenfrenat i no correspost.

—Per aquesta noia mouria cel i terra —vaig dir—, però no serviria de res. Està casada i, a sobre, és cent per cent catòlica. Però almenys em permet somiar.

Em vaig preparar per veure com en Tom esclafia a riure, però no ho va fer. Amb una expressió absolutament solemne, va allargar el braç i em va donar un copet a la mà.

—Ja sé com et sents, Nathan —va dir—. És terrible.

Ara era el seu torn de confessar-se. Ara era jo qui sentia com el meu nebot m’explicava que ell també estava enamorat d’una dona inabastable.

Li deia M.B.P. Aquelles inicials corresponien a la Mare Bonica i Perfecta, i no tan sols no havia parlat mai amb ella, sinó que no sabia ni com es deia. Vivia en una casa de pedra vermella, en una illa de cases que quedava a mig camí entre el pis d’en Tom i la llibreria d’en Harry, i cada matí quan anava a esmorzar, la veia asseguda al capdamunt de les escales d’entrada del seu edifici amb dues criatures petites, esperant que arribés l’autocar groc que els portava a l’escola. Era increïblement guapa, va dir en Tom, amb uns cabells llargs i negres i uns ulls verds i lluminosos, però el que més el commovia d’ella era la manera com tractava i tocava els seus fills. No havia vist mai un amor maternal expressat amb tanta eloqüència ni amb tanta senzillesa, amb més tendresa ni amb més alegria. Gairebé cada matí, l’M.B.P. seia entre els dos nens, amb un braç passat per la cintura de cadascun perquè es recolzessin en ella, acariciant-los i fent-los petons, o bé gronxant-los sobre els genolls mentre els encerclava en una abraçada doble, en un cercle encantat de cançons i rialles.

—Passo tan a poc a poc com puc —va continuar en Tom—. Un espectacle així s’ha d’assaborir, i per això sovint faig veure que m’ha caigut alguna cosa, o m’aturo per encendre una cigarreta… Qualsevol cosa per allargar el plaer uns quants segons. És maquíssima, Nathan, i veure-la amb aquelles criatures gairebé em fa venir ganes de tornar a creure en la humanitat. Ja sé que és absurd, però potser penso en ella vint vegades al dia.

No li vaig dir res, però allò em va fer mala espina. En Tom només tenia trenta anys i estava a la flor de la virilitat, però, tot i així, quan es tractava de dones i de buscar l’amor, havia tirat la tovallola. L’última xicota que havia tingut havia estat una companya del doctorat que es deia Linda No-sé-què, però ho havien deixat sis mesos abans que ell marxés d’Ann Arbor, i des de llavors havia estat tan de pega que a poc a poc s’havia retirat de la circulació. Dos dies abans m’havia confessat que feia més d’un any que no sortia amb cap noia, la qual cosa volia dir que la seva adoració silenciosa per l’M.B.P. era la màxima expressió de la seva vida amorosa en aquells moments. Ho vaig trobar patètic. En Tom s’havia d’animar i començar a esforçar-se altre cop. Si més no, havia de poder fer algun polvet, i parar de malgastar les nits somiant en una beatífica marassa. Jo em trobava en la mateixa situació, evidentment, però almenys sabia com es deia la noia dels meus somnis i, quan entrava al Cosmic Diner i m’asseia a la taula de sempre, podia parlar-hi. Per a un carrossa com jo, ja estava bé. Jo ja havia ballat el que em tocava i m’havia divertit prou, i el que em passés no tenia gaire importància. Si se’m presentava l’oportunitat d’anotar-me un altre punt, no diria pas que no, però no era ni de lluny un problema de vida o mort. Per en Tom, en canvi, tot depenia de si tenia prou coratge per tornar a entrar en el joc. Si no, es marfondria en la foscor del seu infern de dos metres per quatre i, amb els anys, s’aniria convertint en un amargat, acabaria sent algú que no estava destinat a ser.

—M’agradaria veure aquesta dona amb els meus propis ulls —li vaig dir—. Pel que expliques, sembla una aparició d’un altre món.

—Quan vulguis, Nathan. Només cal que passis un matí pel meu pis, a tres quarts de vuit, i farem el carrer junts. T’asseguro que no et decebrà.

I així va ser com l’endemà al matí ens vam trobar i vam recórrer el carrer favorit d’en Tom a Brooklyn. Quan es va posar a parlar del «poder hipnòtic» de la Mare Bonica i Perfecta, vaig suposar que exagerava, però va resultar que anava equivocat. Aquella dona era realment perfecta, una encarnació realment sublim del que és bell i angelical, i veure-la asseguda a les escales de davant de casa seva amb els braços envoltant aquelles dues criatures era suficient per estovar el cor de qualsevol bàrbar. En Tom i jo érem a l’altra banda del carrer, discretament situats darrere la soca d’una acàcia, i el que em va commoure més de l’enamorada del meu nebot va ser l’absoluta llibertat dels seus gestos, una desimboltura tan natural que li permetia viure plenament en el present, en un ara que s’expandia constantment. Li vaig fer uns trenta anys, però el seu capteniment era tan senzill i tan poc pretensiós com el d’una noieta, i vaig trobar reconfortant que una dona tan bonica es mostrés en públic vestida amb una granota blanca i una camisa de franel·la de quadres. Em va semblar que era un senyal de confiança, d’una indiferència respecte a l’opinió dels altres que només tenen les ànimes més segures i més fermes. No estava disposat a renunciar al meu encaterinament secret per la Marina Gonzalez, però em vaig adonar que, segons tots els criteris objectius de la bellesa femenina, no arribava ni a la sola de la sabata a l’M.B.P.

—Segur que és artista —vaig dir a en Tom.

—¿Per què ho dius? —va fer ell.

—Per la granota. Als pintors sempre els agrada portar-ne. Llàstima que en Harry tanqués la galeria. Li hauríem pogut organitzar una exposició.

—Potser torna a estar embarassada. L’he vist amb el seu marit un parell de vegades. Un paio alt i ros, ample d’espatlles i amb una mica de barba. El tracta amb el mateix amor que als fills.

—Potser és per les dues coses.

—¿Per les dues coses?

—Perquè és artista i perquè està embarassada. Una artista embarassada amb una granota de doble ús. D’altra banda, fixa’t que està ben prima. Li miro la zona de la panxa, però no hi veig cap bony.

—Per això porta la granota. És prou folgada per dissimular-lo.

Mentre en Tom i jo continuàvem especulant sobre el significat de la granota, l’autocar escolar va arribar davant de la casa i l’M.B.P. i els seus dos fills ens van quedar momentàniament amagats. Em vaig adonar que no podia perdre ni un instant. Al cap de pocs segons, l’autocar tornaria a arrencar i l’M.B.P. giraria cua i entraria a casa seva. No tenia la intenció de tornar-la a espiar (hi ha coses que no es fan) i, si aquesta era l’única oportunitat que tenia, havia d’actuar immediatament. Pel bé de la salut mental del meu nebot vergonyós i bojament enamorat, em vaig sentir obligat a destruir l’encanteri sota el qual vivia, a desmitificar l’objecte del seu desig i convertir-lo en el que realment era: una mestressa de casa de Brooklyn feliçment casada, amb dos fills i potser un tercer de camí. No pas una deessa sagrada i inaccessible, sinó una dona de carn i ossos que menjava, defecava i copulava com tothom.

Ateses les circumstàncies, només hi havia una opció. Havia de travessar el carrer i parlar amb ella. No només quatre paraules, sinó una conversa com cal que durés prou perquè pogués fer un gest a en Tom i obligar-lo a venir. Com a mínim, volia que li donés la mà, que la toqués, perquè per fi li entrés al cap que aquella dona era un ésser tangible i no pas un esperit incorpori que vivia en els núvols de la seva imaginació. Així que vaig travessar el carrer precipitadament, impulsivament, sense tenir la més petita idea de què li diria. Quan vaig ser a l’altra banda, l’autocar tot just arrencava, i la vaig veure davant meu, dreta a la vorera, enviant un últim petó als seus fills, que, asseguts a l’autocar, ja formaven part d’una tropa d’una quarantena de marrecs cridaners. Fent la cara de venedor més agradable i més tranquil·litzadora que vaig poder, me li vaig acostar i li vaig dir:

—Perdoni, ¿que li puc fer una pregunta?

—¿Una pregunta? —va fer ella, diria que una mica sorpresa, o potser només estranyada de veure un home allà on feia només un moment hi havia hagut un autocar.

—Acabo de traslladar-me al barri —vaig continuar— i busco una botiga de material artístic que estigui bé. Quan l’he vist aquí amb la granota, he pensat que potser vostè era artista. Per això se m’ha acudit preguntar-l’hi.

L’M.B.P. va somriure. No sabria dir si era perquè no em creia o perquè li feia gràcia que li fes una pregunta tan poc convincent, però quan la vaig mirar a la cara i vaig veure les arrugues que se li formaven al voltant dels ulls i de la boca, em vaig adonar que era un pèl més gran del que m’havia semblat a primera vista. Devia tenir trenta-quatre o trenta-cinc anys, la qual cosa no canviava res ni desmereixia gens la seva bellesa radiant. De moment només m’havia dit dues paraules —«¿Una pregunta?»—, però en aquelles cinc síl·labes hi havia sentit la cantarella d’algú nascut a Brooklyn, aquell accent inconfusible i tan ridiculitzat en altres llocs del país però que per mi és el més acollidor i el més humà de tots els accents nord-americans. Basant-se en la força d’aquell accent, el meu cap es va posar a funcionar i, quan ella em va tornar a parlar, jo ja havia esbossat la història de la seva vida. Nascuda aquí, em vaig dir, i també educada aquí, potser a la mateixa casa davant la qual estava plantada. Pares de classe treballadora, ja que l’aburgesament de Brooklyn no va començar fins a mitjan anys setanta, la qual cosa volia dir que quan va néixer (segona meitat dels seixanta) el barri encara era una zona ruïnosa i deixada, habitada per immigrants i famílies obreres que les passaven magres (el Brooklyn de la meva infància), i la casa de pedra vermella, de quatre plantes, que s’alçava darrere seu, i que ara devia valdre pel cap baix vuit-cents o nou-cents mil dòlars, l’havien comprat per una misèria. Va a l’escola del barri, es queda a la ciutat per anar a la universitat, estima uns quants homes i trenca molts cors, es casa i, quan els seus pares es moren, hereta la casa on havia viscut de petita. Si no exactament així, alguna cosa molt semblant. L’M.B.P. estava massa còmoda en aquell entorn per no ser d’allà, massa a gust en la seva pell per haver vingut de fora. Aquell era el seu lloc, i regnava sobre el carrer com si hagués estat el seu regne des del primer minut de la seva vida.

—¿Sempre jutja la gent pel que porten? —em va preguntar.

—No era un judici —li vaig respondre—, sinó una intuïció. Potser una intuïció estúpida, però si no és pintora ni escultora ni artista de cap mena, serà la primera vegada que m’equivoco amb algú. És la meva especialitat. Miro la gent i m’imagino el que són.

Va fer un altre somriure que es va acabar convertint en una rialla. «¿Qui és aquest sonat?», devia pensar, «i ¿per què em parla d’aquesta manera?». Vaig decidir que havia arribat el moment de presentar-me.

—Per cert, em dic Nathan —li vaig dir—. Nathan Glass.

—Hola, Nathan. Jo sóc la Nancy Mazzucchelli. I no sóc artista.

—¿Eh?

—Faig joies.

—Fa trampa. És clar que és artista.

—La majoria diria que és un ofici.

—Suposo que depèn de la qualitat de la seva obra. ¿Ven les coses que fa?

—És clar. Tinc un negoci propi.

—¿I la botiga és al barri?

—No tinc botiga. Però hi ha uns quants establiments de la Setena Avinguda que tenen coses meves. I també en venc a casa mateix.

—Ah, ja. ¿Fa temps que viu aquí?

—Tota la vida. Vaig néixer i créixer aquí mateix.

—Així és de Park Slope de cap a peus.

—Sí. Fins al moll de l’os.

Ja ho tenia: una confessió completa. En Sherlock Holmes ho havia tornat a aconseguir i, mentre em meravellava pels meus devastadors poders de deducció, vaig pensar que tant de bo hi hagués dos jos per poder-me donar un copet a l’espatlla. Ja sé que sona arrogant, però, ¿cada quant s’aconsegueix un triomf mental d’aquesta magnitud? Després de sentir-li dir només dues paraules, l’havia ben clavat. Si en Watson hi hagués estat, hauria mogut el cap a banda i banda i hauria remugat alguna cosa.

Mentrestant, en Tom encara era a l’altra banda del carrer, i vaig pensar que ja era hora que l’introduís en la conversa. Quan em vaig girar i li vaig fer un gest perquè vingués, vaig explicar a l’M.B.P. que era el meu nebot i que s’encarregava de la secció de llibres rars i manuscrits de Brightman’s Attic.

—Conec en Harry —va dir la Nancy—. Un estiu, abans de casar-me, fins i tot vaig treballar per a ell. És un paio ben curiós.

—Sí, és un paio molt curiós. Ja no se’n troben com ell.

Sabia que en Tom estava empipat amb mi per arrossegar-lo a una situació en què no volia entrar, però tot i així va venir i es va afegir a la conversa posant-se vermell i amb el cap acotat com un gos a punt de ser apallissat. De cop em vaig penedir del que li estava fent, però ja era massa tard per aturar-ho, massa tard per demanar-li disculpes, de manera que vaig tirar endavant i el vaig presentar a la Reina de Brooklyn, mentre jurava sobre la tomba de la meva germana que no tornaria a ficar mai més el nas allà on no em demanaven.

—Tom —vaig dir—, aquesta és la Nancy Mazzucchelli. Parlàvem de les botigues de material d’art que hi ha al barri, però ens hem desviat i hem acabat parlant de joieria. Tant si t’ho creus com si no, ha viscut tota la vida en aquesta casa.

Sense gosar aixecar els ulls de terra, en Tom va allargar el braç dret i va donar la mà a la Nancy.

—Molt de gust —va dir.

—En Nathan m’ha dit que treballes per a en Harry Brightman —va dir ella, sense ni adonar-se del fet memorable que acabava de passar. Per fi en Tom l’havia tocat, per fi l’havia sentit parlar i, tant si servia per trencar l’encanteri com si no, havien entrat en contacte, la qual cosa volia dir que en endavant en Tom l’hauria de tractar d’una altra manera. Ja no era l’M.B.P., sinó la Nancy Mazzucchelli, i per molt maca que fos, no deixava de ser una dona normal i corrent que es guanyava la vida fent joies.

—Sí —va dir en Tom—. Ara deu fer mig any que hi treballo. M’agrada.

—La Nancy també va treballar a la llibreria —vaig dir—. Abans de casar-se.

En lloc de contestar el meu comentari, en Tom va mirar el rellotge i va dir que havia d’anar tirant. Encara sense entendre res, l’objecte de la seva adoració li va fer adéu amb la mà, amb tota la calma del món.

—Encantada de coneixe’t, Tom —va dir—. Ja ens veurem, espero.

—Jo també ho espero —va respondre ell, i llavors, sorprenentment, es va girar cap a mi i em va donar la mà—. Quedem per dinar, ¿oi?

—És clar —vaig fer, alleujat de veure que no estava tan enfadat com em pensava—. Al lloc i a l’hora de sempre.

I se’n va anar, arrossegant els peus carrer enllà, fent-se cada cop més petit en la distància.

Quan ja no ens podia sentir, la Nancy va dir:

—És molt tímid, ¿oi?

—Sí, molt. Però és un tros de pa. Una de les millors persones que hi ha sota la capa del sol.

L’M.B.P. va somriure.

—¿Encara vol el nom d’una botiga d’art?

—Sí, i tant. Però també m’agradaria donar un cop d’ull a les seves joies. S’acosta l’aniversari de la meva filla i encara no li he comprat res. Potser em pot ajudar a triar alguna cosa.

—Potser sí. ¿Per què no entrem i ens ho mirem?





SOBRE L’ESTUPIDESA DELS HOMES


Vaig acabar comprant un collaret que em va costar vora cent seixanta dòlars (trenta dòlars menys que el que marcava perquè vaig pagar en metàl·lic). Era una peça fina i discreta, amb trossets de topazi, de granat i de cristall tallat enfilats en una cadena d’or prima, i estava segur que quedaria molt bé posada al coll esvelt de la Rachel. Havia mentit sobre el seu aniversari —per al qual encara faltaven tres mesos—, però vaig pensar que no seria mala idea enviar-li alguna cosa després de la carta que li havia escrit el dimarts. Quan tota la resta no funciona, les has de bombardejar amb mostres del teu amor.

El taller de la Nancy era a la planta baixa, en una habitació del darrere, i les finestres donaven al jardí, que més que un jardí era un pati diminut, amb un gronxador en un racó, un tobogan de plàstic en un altre i una colla de joguines i de pilotes de goma entremig. Mentre jo mirava els diversos anells, collarets i arracades que tenia per vendre, vam xerrar distesament sobre una infinitat de temes. Era una persona amb qui era fàcil de parlar —molt oberta, molt generosa, afectuosa i simpàtica—, però, malauradament, va resultar no ser tan llesta, ja que aviat em va dir que creia ferventment en l’astrologia, en el poder dels cristalls i en tota mena de collonades New Age. Ai, senyor! Ningú no és perfecte, com deien en aquella pel·lícula; ni tan sols la Mare Bonica i Perfecta. «Llàstima per en Tom», vaig pensar. Si mai aconseguia mantenir-hi una conversa seriosa, es quedaria profundament decebut. Però, ben mirat, potser valia més així.

Havia encertat uns quants fets bàsics de la seva vida, però encara estava encuriosit per saber si les altres teories holmesianes que havia formulat eren vàlides o no. Així, doncs, vaig continuar interrogant-la —sense fer-me pesat, però sense deixar passar l’oportunitat quan es presentava, intentant que no es notés gaire. Els resultats van ser variats. Havia encertat la qüestió de l’escola (Escola Pública 321, Midwood High, dos anys a la Universitat de Brooklyn abans de deixar-ho córrer per provar sort com a actriu, cosa que no havia donat resultats), però m’havia equivocat sobre el fet que hagués heretat la casa en morir els seus pares. El seu pare sí que era mort, però la seva mare era ben viva. Ocupava l’habitació més gran del pis de dalt, cada diumenge anava amb bicicleta per Prospect Park i, als cinquanta-vuit anys, encara treballava de secretària en un bufet d’advocats de Manhattan. ¿Què se n’havia fet, del meu geni infal·lible? ¿De què havia servit, l’ull clínic d’en Glass?

La Nancy feia set anys que era casada i es referia al seu marit com a Jim o Jimmy. Quan li vaig preguntar si Mazzucchelli era el cognom d’ell o el seu de soltera, ella va riure i em va dir que el seu marit era irlandès cent per cent. Bé, li vaig contestar, almenys Itàlia i Irlanda comencen per i. Això li va provocar una altra rialla, i després, encara rient, em va explicar que el nom de la seva mare i el cognom del seu marit eren idèntics.

—Oh —vaig fer—. ¿I quin és?

—Joyce.

—¿Joyce? —Vaig fer una pausa, una mica confós—. ¿M’està dient que està casada amb un home que es diu James Joyce?

—Ahà! Igual que l’escriptor.

—És increïble.

—El curiós del cas és que els pares d’en Jim no tenen ni idea de literatura. Ni tan sols havien sentit a parlar de James Joyce. Li van posar Jim pel seu avi patern, que es deia James Murphy.

—Bé, espero que el seu Jim no sigui escriptor. No deu ser gaire divertit intentar publicar amb aquest nom escrit al front.

—No, no, el meu Jim no escriu. És efectista de sala.

—¿Què?

—Efectista de sala.

—No sé què és.

—Fa efectes de so per a les pel·lícules. Forma part de la postproducció. Els micròfons no sempre capten tot el que se sent al plató. O a vegades el director pot voler que se senti el soroll d’algú que camina per un camí de grava, ¿sap? O el soroll de passar una pàgina, o d’obrir una capsa de galetes… Doncs en Jimmy fa això. És una bona feina. Molt precisa i molt interessant. A vegades els costa molt encertar-la.

Quan en Tom i jo ens vam trobar per dinar a la una, el vaig posar degudament al dia de tota la informació que havia pogut recollir parlant amb la Nancy. Ell estava especialment animat, i em va donar les gràcies diverses vegades per haver pres la iniciativa aquell matí i haver-lo obligat a mantenir aquella trobada cara a cara amb l’M.B.P.

—No sabia com reaccionaries —li vaig dir—. Quan he arribat a l’altra banda del carrer, estava ben convençut que t’enfadaries.

—M’has agafat per sorpresa, però ja està. Has fet una bona cosa, Nathan, una cosa excel·lent.

—Això espero.

—No l’havia vist mai de tan a prop. És preciosa, ¿no trobes?

—Sí, molt maca. La dona més maca del barri.

—I simpàtica. Sobretot això. Notes com irradia simpatia per tots els porus. No és com aquelles belleses tibades i distants. Li agrada la gent.

—Real com la vida mateixa, que diuen.

—Sí, exacte. Real com la vida mateixa. Ja no m’intimida. La pròxima vegada que la vegi la podré saludar, parlar-hi. A poc a poc, fins i tot ens podrem fer amics.

—No voldria desil·lusionar-te, però després de parlar-hi em sembla que no teniu gaires coses en comú. No et negaré que és preciosa, però em sembla que no es passa de llesta, Tom. Té una intel·ligència ben normal. Va deixar la universitat. No li interessen els llibres ni la política. Si li preguntessis qui és el secretari d’Estat, no t’ho sabria dir.

—¿I què? Segur que jo sóc el qui ha llegit més llibres d’aquest restaurant, i ¿de què m’ha servit? Els intel·lectuals són uns pallisses, Nathan. Són la gent més avorrida del món.

—Ja pot ser. Però el primer que voldrà saber de tu és de quin signe del zodíac ets. I llavors hauràs de parlar vint minuts dels horòscops.

—Tant me fa.

—Pobre Tom. N’estàs ben penjat, ¿oi?

—No puc fer-hi res.

—Així, ¿quin és el pròxim pas? ¿Us caseu o només teniu una aventura?

—Si no m’equivoco, em sembla que ja està casada.

—Un detall sense importància. Si el vols eliminar, només cal que m’ho demanis. Tinc contactes, xaval. Però, per tu, segurament me n’encarregaria jo mateix. Ja m’imagino els titulars: excorredor d’assegurances assassina james joyce.

—Ha, ha.

—Ara, hi ha una cosa que li he de reconèixer: fa unes joies maquíssimes.

—¿El tens aquí, el collaret?

Em vaig posar la mà a la butxaca de dins de l’americana i en vaig treure una capsa llarga i estreta on hi havia la joia que havia comprat al matí. Just quan la destapava, la Marina va arribar a la taula amb els entrepans. Per no excloure-la del descobriment, vaig girar la capsa cap a ella perquè també el veiés. El collaret estava posat de llarg sobre un llit de cotó fluix i, quan es va ajupir per examinar-lo, de seguida va anunciar el seu veredicte.

—Oh, qué linda! —va exclamar—. Quina cosa més bonica!

En Tom va secundar l’opinió de la Marina assentint en silenci, segurament massa commogut per parlar perquè pensava en la seva estimada Nancy, les mans celestials de la qual havien fabricat aquell petit objecte brillant que tenia al davant.

Vaig treure el collaret de la capsa i el vaig allargar a la Marina.

—¿Per què no te’l poses? —li vaig dir—. Així veurem com queda.

Aquesta era la meva primera intenció —que se’l posés perquè el veiéssim—, però quan va agafar el collaret i se’l va posar sobre la pell de color marró clar (en aquell petit tros de carn descoberta que quedava just per sota del primer botó descordat de la brusa blau turquesa), de cop vaig canviar d’idea. Em van venir ganes de regalar-l’hi. Sempre podia comprar-ne un altre per a la Rachel, però a la Marina aquell li quedava tan bé que ja semblava que fos seu. Alhora, si jo donava la impressió que intentava lligar (cosa que feia, evidentment, però sense esperances), ella podria pensar que la posava en una situació incòmoda i rebutjar-lo.

—No, no —vaig dir—. No l’aguantis només. Posa-te’l, que així veurem com queda. —Mentre ella se les havia amb la tanca, jo em vaig afanyar a pensar en alguna cosa que vencés la seva resistència—. M’han dit que avui és el teu aniversari —vaig fer—. ¿És veritat, Marina, o m’han pres el pèl?

—Avui no —va respondre—. La setmana que ve.

—Aquesta setmana, la setmana que ve, ¿què hi fa? És aviat, i això vol dir que ja vius dins l’aura de l’aniversari. Se’t veu a la cara.

La Marina va acabar de posar-se el collaret i va somriure.

—¿L’aura de l’aniversari? ¿Què és, això?

—Avui he comprat aquest collaret sense tenir cap motiu concret. El volia regalar a algú, però no sabia a qui. Ara que veig que et queda tan bé, vull que sigui teu. Això és l’aura de l’aniversari. És una força molt potent que empeny la gent a fer coses estranyes. Quan l’he comprat no ho sabia, però el comprava per a tu.

Al principi va semblar contenta, i vaig pensar que no hi hauria cap problema. Per la manera com em va mirar amb els seus intensos ulls marrons, no hi havia dubte que se’l volia quedar, que estava emocionada i afalagada pel gest, però llavors, un cop el primer sentiment de plaer va passar, s’ho va començar a pensar i vaig veure que el dubte i la confusió envaïen aquells mateixos ulls marrons.

—Vostè és fantàstic, senyor Glass —va dir—, i l’hi agraeixo molt. Però no puc acceptar regals seus. No està bé. És un client.

—No pateixis per això. Si vull regalar una cosa a la meva cambrera favorita, ¿qui m’ho pot impedir? Ja sóc gran, i les persones grans són lliures de fer el que vulguin.

—No coneix en Roberto —va dir—. És molt gelós. No li agradarà que accepti res d’un altre home.

—Jo no sóc un home —vaig dir—. Només sóc un amic que et vol fer contenta.

En aquell moment, en Tom per fi hi va intervenir.

—Segur que no ho fa amb mala intenció —va dir—. Ja coneixes en Nathan, Marina. Està una mica grillat… No para de fer coses impulsives i irracionals.

—Sí, és una mica boig —va dir ella—. Però també és molt simpàtic. El que passa és que no vull problemes. Ja sabeu com va. Una cosa porta a l’altra, i llavors ja està armada.

—¿Ja està armada? —va fer en Tom.

—Sí, ja està armada —va repetir ella—. I no em demaneu que us expliqui què vull dir.

—D’acord —vaig fer, adonant-me de sobte que el seu matrimoni era molt menys tranquil del que em pensava—. Em sembla que tinc la solució. La Marina es queda el collaret però no se l’emporta a casa. El deixa sempre aquí al restaurant. Se’l posa per treballar i a la nit el guarda a la caixa. Així, en Tom i jo podem venir cada dia i admirar el collaret, i en Roberto no en sabrà mai res.

Era una proposta tan absurda i tan rebuscada, una argúcia tan tortuosa i tan desenraonada, que en Tom i la Marina van esclafir a riure.

—Uau —va exclamar la Marina—. Està fet un bon pillet, Nathan.

—No et pensis —vaig dir.

—I, ¿què passa si m’oblido que porto el collaret? —va preguntar—. ¿Què passa si una nit torno a casa i encara el duc?

—No ho faries mai —li vaig dir—. Ets massa llesta.

I així vaig obligar la jove i càndida Marina Luisa Sanchez Gonzalez a acceptar aquell regal d’aniversari, a canvi del qual vaig rebre un petó a la galta, un petó llarg i tendre que recordaré fins que me’n vagi a l’altre barri. Aquests són els avantatges reservats als estúpids. Perquè no sóc altra cosa que un estúpid acabat. Em vaig guanyar aquell petó i un radiant somriure d’agraïment, però també coses amb què no comptava, com ara problemes. Quan arribi el moment del relat en què vaig conèixer el senyor Busca-raons, ja donaré una explicació detallada del que va passar. De moment, però, només és divendres a la tarda, i hi ha altres assumptes més urgents dels quals m’he d’ocupar. El cap de setmana està a punt de començar i, quan encara no faci trenta hores que en Tom i jo hàgim sortit del Cosmic Diner, tornarem a estar asseguts en un altre restaurant amb en Harry Brightman, sopant, bevent vi i batallant amb els misteris de l’univers.





UNA NIT DE MENJAR I BEURE


Dissabte al vespre. 27 de maig del 2000. Un restaurant francès a Smith Street, Brooklyn. Tres homes seuen en una taula rodona al racó del fons a l’esquerra de la sala: en Harry Brightman (abans conegut com a Dunkel), en Tom Wood i en Nathan Glass. Acaben de demanar (tres primers diferents, tres segons diferents i dues ampolles de vi, una de blanc i una de negre), i han continuat bevent els aperitius que els han portat poc després que entressin al restaurant. El got d’en Tom és ple de bourbon (Wild Turkey), en Harry beu vodka amb martini i, mentre s’empassa un altre glop del seu single malt sol (un Macallan de dotze anys), en Nathan es pregunta si li ve de gust una altra beguda abans que els serveixin el sopar. Fins aquí la localització. Un cop comenci la conversa, les indicacions respecte a l’escenari seran mínimes. L’autor creu que només les paraules que diuen els tres personatges esmentats més amunt són importants per a la narració. Per aquest motiu, no hi haurà cap descripció de la roba que porten, cap comentari sobre el que mengen, cap pausa quan un s’aixequi per anar al lavabo, cap interrupció per part del cambrer, ni cap paraula sobre la copa de vi negre que en Nathan es tira per sobre els pantalons.


TOM:—. No parlo de salvar el món. A hores d’ara, ja només em vull salvar a mi mateix. I algunes persones que m’estimo. Com ara tu, Nathan. I tu també, Harry.

HARRY:—. ¿Com és que estàs tan moix? Estàs a punt de gaudir del millor sopar que has fet en molts anys, ets el més jove de la taula i, que jo sàpiga, encara no has contret cap malaltia greu. Mira en Nathan. Ha tingut càncer de pulmó sense haver fumat mai. I jo he tingut dos atacs de cor. ¿Veus que ens queixem? Som els homes més feliços del món.

TOM:—. No, no ho sou. Sou tan desgraciats com jo.

NATHAN:—. En Harry té raó, Tom. No va pas tan malament.

TOM:—. Sí que hi va. Potser pitjor i tot.

HARRY:—. Si us plau, concreta què és el que va malament. Ja no sé ni de què parlem.

TOM:—. Del món. D’aquest gran forat negre que en diem món.

HARRY:—. Ah, el món. Sí, és clar. No cal dir-ho. El món és un fàstic. Ho sap tothom. Però fem el que podem per evitar-ho, ¿no?

TOM:—. No, no ho fem. Hi estem ficats fins al coll, tant si ens agrada com si no. N’estem envoltats i, cada cop que aixeco el cap i m’ho miro bé, em repugna. Em repugna i m’entristeix. Semblava que la Segona Guerra Mundial ho hauria arreglat, si més no durant un parell de segles. Però encara ens estem destrossant els uns als altres, ¿no? Encara ens odiem tant com sempre.

NATHAN:—. Així, del que parlem és de política.

TOM:—. Sí, entre altres coses. I d’economia. I de la cobdícia. I del lloc terrible en què s’ha convertit aquest país. Dels fanàtics de la Dreta Cristiana. Dels milionaris punt com de vint anyets. Del Canal del Golf. Del Canal del Carall. Del Canal del Vòmit. Del capitalisme triomfant, sense que ja res no s’hi oposi. I de tots nosaltres, tan cofois, tan complaguts, mentre la meitat del món es mor de gana i no aixequem ni un dit per ajudar-los. Jo ja no puc més, senyors. Em retiro.

HARRY:—. ¿Et retires? I, ¿on penses anar? ¿A Júpiter? ¿A Plutó? ¿A algun asteroide de la galàxia veïna? Pobre Tom Entotsolat, com el Petit Príncep aïllat a la seva roca enmig de l’espai.

TOM:—. Digue’m on vols que vagi, Harry. Estic obert a qualsevol suggeriment.

NATHAN:—. Un lloc per viure-hi com vulguis. Estem parlant d’això, ¿oi? Els «Edens imaginaris» revisitats. Però, per fer-ho, has d’estar disposat a rebutjar la societat. Això és el que em vas dir. Fa molt temps, però em sembla que també vas fer servir la paraula coratge. ¿Tens prou coratge, Tom? ¿Algú de nosaltres té prou coratge per fer-ho?

TOM:—. Encara et recordes d’aquell treball, ¿eh?

NATHAN:—. Em va marcar molt.

TOM:—. Llavors només era un pobre universitari. No sabia gran cosa, però segurament era més llest que ara.

HARRY:—. ¿De què parleu, ara?

NATHAN:—. Del refugi interior, Harry. Del lloc on vas quan la vida al món real ja no és possible.

HARRY:—. Oh! Jo en tenia un, de lloc així. Em pensava que tothom en tenia.

TOM:—. No necessàriament. Es necessita una bona imaginació, i, ¿quanta gent hi ha que la tingui?

HARRY (tancant els ulls; prement-se les temples amb els índexs): Ara me’n vaig recordant. L’Hotel Existència. Jo només tenia deu anys, però encara recordo el moment exacte en què se’m va acudir la idea, el moment exacte en què vaig trobar el nom. Era un diumenge a la tarda, durant la guerra. La ràdio estava engegada i jo estava assegut a la saleta de casa, a Buffalo, amb un exemplar de la revista Life, mirant fotos dels soldats americans a França. Mai no havia estat en un hotel, però n’havia vist prou des de fora, anant al centre amb la meva mare, per saber que eren llocs especials, fortaleses que et protegien de la misèria i de la maldat de la vida diària. M’encantaven els homes amb els uniformes blaus que hi havia plantats davant el Remington Arms. M’encantava el llustre de les peces metàl·liques de les portes giratòries de l’Excelsior. M’encantava la immensa aranya que penjava al vestíbul del Ritz. L’únic objectiu d’un hotel era fer-te estar còmode i feliç, i un cop signaves el llibre de registre i pujaves a la teva habitació, només calia que demanessis una cosa i ja la tenies. Un hotel representava la promesa d’un món millor, un lloc que no era només un lloc sinó una oportunitat, una possibilitat de viure dins els teus somnis.

NATHAN:—. Això explica la part de l’hotel. Però, ¿d’on vas treure la paraula existència?

HARRY:—. La vaig sentir a la ràdio aquell diumenge a la tarda. Només escoltava el programa a mitges, però algú parlava de «l’existència humana» i em va agradar com sonava. «Les lleis de l’existència», deia la veu, i «els perills als quals ens hem d’enfrontar al llarg de la nostra existència». L’existència era més que la vida. Era la suma de la vida de tots i, encara que visquessis a Buffalo, Nova York, i no haguessis estat mai a més de quinze quilòmetres de casa, també formaves part del trencaclosques. Tant era que la teva vida fos molt petita. El que et passava a tu era tan important com el que els passava als altres.

TOM:—. Encara no t’entenc. Et vas inventar un lloc que es deia Hotel Existència, però, ¿on era? ¿Per a què servia?

HARRY:—. ¿Per a què? Per a res. Era un retir, un lloc que podia visitar dins el meu cap. Estem parlant d’això, ¿no? De fugir.

NATHAN:—. ¿I on fugia en Harry als deu anys?

HARRY:—. Ah. És una pregunta complicada. De fet, hi va haver dos Hotels Existència. El primer, que era el que em vaig inventar aquell diumenge a la tarda durant la guerra, i després un segon, que no va arrencar fins que no vaig anar a l’institut. El primer, em sap greu dir-ho, no era més que una cursileria i una criaturada. Però encara era petit, i la guerra era omnipresent, se’n parlava a totes hores. Jo era massa jove per lluitar, però, com la majoria de vailets grassos i estordits, somiava ser soldat. Ecs. Ah, ecs i més ecs. Els mortals som tan carallots… Així, em vaig imaginar aquest lloc que es deia Hotel Existència i de seguida el vaig convertir en un refugi per a nens perduts. Nens europeus, és clar. Els seus pares s’havien mort al front, les seves mares estaven atrapades sota les ruïnes d’esglésies i edificis caiguts, i ells rondaven entre els enderrocs de ciutats bombardejades en ple hivern, buscant menjar als boscos, nens sols, nens de dos en dos, nens en grups de quatre, de sis o de deu, amb els peus embolicats amb parracs que els feien de sabates, tots amb la cara demacrada i esquitxada de fang. Vivien en un món sense adults i, com que jo era una ànima tan intrèpida i altruista, em vaig ungir com el seu salvador. Aquesta era la meva missió, el meu objectiu a la vida i, mentre va durar la guerra, cada dia em vaig llançar amb paracaigudes en un racó destruït d’Europa per rescatar els nens i nenes perduts i famolencs. Baixava per muntanyes enceses, nedava per llacs plens de mines, m’obria pas amb la metralleta fins a cellers freds i humits, i cada cop que trobava un altre orfe, l’agafava per la mà i me l’enduia a l’Hotel Existència. Tant era el país on fos. Bèlgica o França, Polònia o Itàlia, Holanda o Dinamarca… L’hotel no era mai lluny, i sempre aconseguia portar-hi el nen abans que caigués la nit. Un cop l’ajudava a passar les formalitats de registrar-se a recepció, girava cua i me n’anava. Jo no m’ocupava de portar l’hotel; només anava a buscar els nens i els hi duia. De fet, els herois no descansen, ¿oi? No poden dormir en llits tous amb edredons i tres coixins, i no tenen temps per seure a la cuina de l’hotel a menjar-se un plat d’estofat de xai amb totes aquelles patates i pastanagues suculentes i fumejants. S’han de tornar a endinsar en la nit i fer la seva feina. I la meva era salvar els nens. Fins que no es disparés l’última bala, fins que no es llancés l’última bomba, havia de continuar buscant-los.

TOM:—. I, ¿què va passar quan es va acabar la guerra?

HARRY:—. Vaig abandonar els meus somnis de coratge baronívol i de noble sacrifici. L’Hotel Existència va tancar i, quan va tornar a obrir al cap d’uns quants anys, ja no era en algun prat d’Hongria ni semblava un castell barroc tret dels bulevards de Baden-Baden. El nou Hotel Existència era una cosa molt més petita i atrotinada, i si el volies trobar havies d’anar a una d’aquelles grans ciutats en què la vida real no començava fins que ja era fosc. Potser Nova York, o l’Havana, o algun carreró fosc de París. Entrar a l’Hotel Existència era pensar en paraules com relacionar-se, clarobscur i destí. Eren homes i dones mirant-te discretament al vestíbul. Era perfum i vestits de seda i pell càlida, i tothom sempre hi voltava amb un got de whisky en una mà i una cigarreta encesa a l’altra. Ho havia vist tot a les pel·lícules, i sabia com havia de ser. Els habituals al piano bar de la planta baixa, bevent martinis secs. El casino al primer pis, amb la taula de la ruleta i el dau rebotant sobre el feltre verd fent un soroll esmorteït, i l’encarregat del bacarà xiuxiuejant en un apegalós accent estranger. La sala de ball al soterrani, amb els luxosos reservats de pell i la cantant sota el llum dels focus amb el seu llampant vestit platejat. Aquests eren els accessoris que ajudaven a començar, però ningú no venia només per les begudes, ni pel joc, ni per les cançons, encara que aquella nit la cantant fos la Rita Hayworth, acabada d’arribar de Buenos Aires només per a una actuació de la mà del seu marit i mànager, en George Macready. T’havies de deixar endur pel corrent, ficar-te unes quantes copes al cos abans que poguessis centrar-te en la feina. No era ben bé feina, sinó un joc, el joc infinitament agradable de decidir amb qui te n’aniries a dalt aquella nit. El primer moviment era sempre amb la mirada, mai amb res que no fos la mirada. La feies anar d’aquell a aquell altre durant una estona, prenent-te la beguda i fumant una cigarreta tranquil·lament, avaluant les possibilitats, buscant una mirada que potser t’anés dirigida, fins i tot potser intentant cridar l’atenció d’algú amb un lleu somriure o amb un moviment de l’espatlla. Tant homes com dones, m’era igual. En aquella època encara era verge, però ja conexia prou coses de mi mateix per saber que tant me feia. Una vegada, en Cary Grant es va asseure al meu costat al piano bar i em va començar a acariciar la cama. Una altra vegada, la difunta Jean Harlow va tornar de la tomba i em va fer l’amor apassionadament a l’habitació quatre-cents vint-i-set. Però també hi havia la meva professora de francès, Mademoiselle Des Fôrets, una esvelta quebequesa amb unes cames precioses, uns llavis pintats de vermell i uns ulls marrons i límpids. Per no parlar d’en Hank Miller, el quarterback de l’equip de la universitat i faldiller de quart. Si en Hank hagués sabut què li feia en els meus somnis, m’hauria matat a cops de puny, però la qüestió és que no ho va saber mai. Jo només era a segon, i mai no hauria tingut el coratge d’adreçar-me a una figura tan augusta com la d’en Hank Miller durant el dia, però a la nit el podia trobar al bar de l’Hotel Existència i, després d’unes quantes begudes i d’una conversa agradable sobre qualsevol cosa, me’l podia endur a dalt, a l’habitació tres-cents u, i iniciar-lo en els secrets del món.

TOM:—. Material masturbatori adolescent.

HARRY:—. Si vols dir-ne així… Però jo m’estimo més veure-ho com el producte d’una vida interior rica.

TOM:—. Això no ens porta enlloc.

HARRY:—. I, ¿on vols que anem, estimat Tom? Estem aquí asseguts esperant el segon plat, bevent una esplèndida ampolla de Sancerre i entretenint-nos amb històries sense sentit. No hi ha cap mal, en això. En la majoria de llocs del món, això es consideraria el súmmum del comportament civilitzat.

NATHAN:—. És que està deprimit, Harry. Necessita parlar.

HARRY:—. Prou que ho sé. Tinc ulls a la cara, ¿no? Si a en Tom no li agrada el meu Hotel Existència, potser ens pot explicar alguna cosa del seu. Tothom en té un. I, de la mateixa manera que no hi ha dues persones iguals, l’Hotel Existència de cadascú és diferent dels de la resta.

TOM:—. Em sap greu. No em vull fer pesat. Aquesta nit ens ho havíem de passar bé, i us l’estic espatllant.

NATHAN:—. Oblida’t d’això i respon a la pregunta d’en Harry.

TOM (un llarg silenci; finalment, en veu baixa, com si parlés amb ell mateix): Vull viure d’una altra manera, això és tot. Si no puc canviar el món, almenys puc intentar canviar-me a mi. Però no vull fer-ho sol. Ja ho estic prou, de sol, i tant si és culpa meva com si no, en Nathan té raó. Estic deprimit. Des que l’altre dia vam parlar de l’Aurora, que no he parat de pensar-hi. La trobo a faltar. Trobo a faltar la meva mare. Trobo a faltar a tothom que he perdut. A vegades em poso tan trist que no em sé avenir que no caigui mort del pes que m’esclafa. Preguntes com és el meu Hotel Existència, ¿oi, Harry? Doncs no ho sé, però potser té alguna cosa a veure amb viure amb altra gent, amb fugir d’aquest cau de ciutat i compartir la vida amb gent a qui estimo i respecto.

HARRY:—. Una comuna.

TOM:—. No, una comuna no… una comunitat. És diferent.

HARRY:—. I, ¿on seria aquesta petita utopia teva?

TOM:—. Suposo que al camp. En un lloc amb molt espai i amb prou edificis per acollir tothom que hi volgués viure.

NATHAN:—. ¿De quanta gent estàs parlant?

TOM:—. No ho sé. Encara no he decidit res. Però vosaltres dos hi estaríeu convidats.

HARRY:—. M’afalaga estar tan amunt de la teva llista. Però si me’n vaig a viure al camp, ¿què passa amb el meu negoci?

TOM:—. Te’l podries endur. El noranta per cent dels diners els fas per correu. Tant és l’oficina de correus que facis servir, ¿no? I sí, Harry, és clar que voldria que en formessis part. I potser la Flora també.

HARRY:—. La meva pobra Flora, si no hi toca… Si la convidessis a ella, també hauries de convidar la Bette. Ja saps que està malalta. Condemnada a una cadira de rodes per culpa del Parkinson, pobra dona. No sé com reaccionaria, però potser li faria gràcia. I després hi ha en Rufus.

NATHAN:—. ¿Qui és en Rufus?

HARRY:—. El noi que despatxa a la llibreria. Aquell jamaicà alt i de pell clara, el del boà de color rosa. Fa uns quants anys, el vaig trobar plorant com un desesperat davant un edifici del West Village i el vaig portar a casa. Més o menys l’he adoptat. Treballa a la llibreria per mantenir-se, però també és un dels millors drag queens de la ciutat. Els caps de setmana actua amb el nom de Tina Hott. És un actor fabulós, Nathan. Algun dia l’hauries d’anar a veure.

NATHAN:—. I, ¿per què hauria de voler deixar la ciutat?

HARRY:—. Per començar, perquè m’estima. I perquè és seropositiu i està cagat de por. Un canvi d’aires potser li aniria bé.

NATHAN:—. Molt bé. Però, ¿d’on traurem els diners per comprar una finca? Jo hi podria posar alguna cosa, però no n’hi hauria ni per començar.

TOM:—. Si la Bette volgués venir, potser estaria disposada a obrir les arques i ajudar-nos.

HARRY:—. Ni parlar-ne. Un servidor té el seu orgull, i m’estimaria més dinyar-la deu vegades que haver de demanar un altre penic a aquesta dona.

TOM:—. Bé, si et venguessis l’edifici que tens a Brooklyn ja estaria arreglat.

HARRY:—. Seria una misèria. Si m’he de passar els últims anys en un cul de món, vull viure com un rei. A mi no em vinguis amb això de fer el pagerol, Tom. O visc com un senyor o no se’n parla més.

TOM:—. Doncs en traiem una mica d’aquí i una mica d’allà. Pensarem en altra gent que s’hi vulgui implicar i, si ajuntem els recursos, potser ho podem tirar endavant.

HARRY:—. Tranquils, nois. L’oncle Harry s’encarregarà de tot. Almenys això espera. Si tot surt com està previst, d’aquí a poc podem esperar una gran injecció de diners. Prou per inclinar la balança i convertir el nostre somni en realitat. Estem parlant d’això, ¿no? D’un somni, del gran somni d’escapar-nos de les penes i de les preocupacions d’aquest món tan miserable i crear-ne un de propi. És una possibilitat remota, sí, però, ¿qui diu que no pugui ser?

TOM:—. I, ¿d’on vindrà, aquesta «injecció de diners»?

HARRY:—. Diguem-ne que tinc un negoci a mitges, però deixem-ho per a més endavant. Si tot arriba a bon port, ja podeu donar per segur que el nou Hotel Existència serà una realitat. Si no… bé, almenys m’hauré enfonsat lluitant per una bona causa. No es pot fer més que això, ¿oi? Tinc seixanta-sis anys i, després de tots els alts i baixos de… de la meva dubtosa carrera, aquesta és potser l’última oportunitat que em queda per retirar-me havent fet molts diners. I quan dic molts, vull dir molts. Més dels que us pugueu imaginar.





PAUSA PER FUMAR


En aquell moment, no em vaig prendre seriosament res del que vam dir en aquella conversa. En Tom estava baix de moral —això era tot— i en Harry només intentava animar-lo, inflar-li una mica les veles i ajudar-lo a desencallar. He d’admetre que em va agradar que en Harry seguís la veta a en Tom parlant de la seva fantasia, tan poc pràctica, però la idea que en Harry marxés de Brooklyn per anar a un lloc rural i allunyat de tot em va semblar un autèntic disbarat. Estava fet per a la ciutat. Li tiraven les aglomeracions i els negocis, els bons restaurants i la roba cara, i tot i que només era mig gai, el seu millor amic era un transvestit negre que anava a treballar amb unes arracades d’estràs i un boà de plomes de color rosa. Si posaves algú com en Harry Brightman en un poble de l’Amèrica profunda, els pagesos de la vora el farien fora amb forques i ganivets.

D’altra banda, jo estava força segur que l’operació comercial d’en Harry anava de debò. Aquell exconvicte tenia algun tracte a mig fer, i a mi em picava la curiositat per saber de què es tractava. Encara que no en volgués parlar davant d’en Tom, tenia l’esperança que amb mi faria una excepció. La meva oportunitat va arribar just després que demanéssim les postres, quan en Tom es va excusar i se’n va anar al bar per fumar una cigarreta (l’última tàctica en l’intent de perdre algun quilo).

—Molts diners —vaig dir a en Harry—. Sembla interessant.

—És l’oportunitat de la meva vida —va dir ell.

—¿Hi ha cap motiu concret pel qual no en vulguis parlar?

—Em fa por decebre en Tom, això és tot. Encara hi ha alguns detalls que s’han d’acabar de perfilar i, fins que no es tanqui el tracte, val més no fer-se gaires il·lusions.

—Jo tinc uns quants diners arreplegats. De fet, molts. Si necessites un altre inversor, potser podria ajudar-te.

—És molt generós per part teva, Nathan. Per sort, no busco cap soci. Però això no vol dir que no vulgui escoltar els teus consells. Estic bastant segur que els paios amb qui tracto són de fiar… però no del tot. I costa viure amb el dubte, sobretot quan t’hi jugues tant.

—¿I si quedem per sopar un altre dia? Només tu i jo. M’ho pots explicar tot i jo et diré què em sembla.

—¿Com ho tens la setmana que ve?

—Digues el dia i hi seré.





SOBRE L’ESTUPIDESA DELS HOMES (2)


L’endemà a les onze vaig entrar en una joieria del barri per comprar un altre collaret per a la Rachel. No volia molestar l’M.B.P. trucant al timbre de casa seva un diumenge al matí, però vaig demanar expressament a la dependenta que m’ensenyés tot el que tinguessin fet per la Nancy Mazzucchelli. La dependenta va somriure, em va dir que feia anys que era amiga de la Nancy i de seguida va obrir una vitrina d’on va treure vuit o deu peces de la Nancy, que va anar posant d’una en una damunt el taulell. La sort va voler que l’últim collaret fos gairebé idèntic al que ara passava les nits a la caixa enregistradora del Cosmic Diner.

Tenia la intenció de tornar directament al pis. De camí cap a la joieria m’havia recordat d’un parell d’anècdotes, i tenia ganes de seure a l’escriptori i afegir-les al Llibre de l’estupidesa humana, que no parava de créixer. No m’havia preocupat de comptar les entrades que havia escrit fins llavors, però ja devien ser prop de cent i, per la manera com se m’anaven presentant, assaltant-me a totes hores del dia i de la nit (a vegades fins i tot en somnis), em pensava que hi havia prou material per continuar amb el projecte durant uns quants anys. Quan encara no feia vint segons que havia sortit de la joieria, però, vaig anar a topar amb la Nancy Mazzucchelli, l’M.B.P. en persona. Feia dos mesos que vivia al barri, havia fet llargues passejades cada matí i cada tarda, havia entrat en moltíssims restaurants i botigues, havia segut a la terrassa del Circle Café mirant com centenars de persones passejaven per l’avinguda, però fins aquell diumenge al matí no l’havia vist mai en públic. No vull fer entendre que m’hagués passat per alt. Miro a tothom i, si hagués vist abans aquella dona (que era ni més ni menys que la reina de Park Slope), me n’hauria recordat. Ara, després de l’encontre improvisat de divendres davant de casa seva, la història va canviar de cop. Com una paraula que incorpores al teu vocabulari quan ja ets gran —i que llavors comences a sentir a tot arreu on vas—, la Nancy Mazzucchelli de sobte era a tot arreu on anava. Va començar amb aquella trobada el diumenge i, en endavant, van ser pocs els dies que no la trobava al banc, a correus o en algun carrer del barri. Amb el temps, em va presentar els seus fills (la Devon i en Sam); la seva mare, la Joyce, i el seu marit efectista de sala, en Jim, el James Joyce que no era James Joyce. L’M.B.P. va passar ràpidament de ser una perfecta desconeguda a ser una figura habitual de la meva vida. Encara que en les pàgines següents d’aquest llibre només surti de tant en tant, sempre hi és present. Busqueu-la entre línies.

Aquell primer diumenge no vam dir res de gaire importància. Hola Nathan, hola Nancy, com va això, anar fent, ¿què fa en Tom?, fa bo, ¿eh?, m’alegro de veure’t, i així. Una conversa de poble enmig de la gran ciutat. Si hi ha cap detall digne de ser destacat és el fet que no portava la granota. Feia un dia excepcionalment càlid, i la Nancy anava amb uns texans i una samarreta blanca. Com que portava la samarreta per dins, vaig veure que no feia panxa. Evidentment, això no descartava que estigués embarassada, però encara que estigués de pocs mesos, divendres no portava la granota per amagar cap bony. Vaig pensar que havia de dir-ho a en Tom el pròxim cop que el veiés.

Dilluns a primera hora vaig enviar el collaret a la Rachel, juntament amb una nota breu («Pensant en tu / T’estima, el teu pare»), però a les nou del vespre ja començava a estar amoïnat. Li havia enviat la carta dimarts al vespre. Suposant que hagués sortit dimecres al matí, li hauria d’haver arribat dissabte, o dilluns a tot estirar. A la meva filla no li havia agradat mai escriure cartes (bàsicament es comunicava per correu electrònic, que jo no tenia), i per tant esperava que es posés en contacte amb mi per telèfon. Dissabte i diumenge havien passat sense notícies, la qual cosa volia dir que dilluns havia de ser el dia que em trucaria. A partir de les sis, quan tornés de treballar i llegís la meva carta. Per molt enfadada que estigués, trobava inconcebible que la Rachel no respongués al meu escrit. Em vaig quedar al pis esperant que sonés el telèfon, però a les nou no havia passat res. Encara que hagués ajornat la trucada fins després de sopar, a les nou ja hauria d’haver acabat. Una mica desesperat i una mica preocupat, i molt incòmode per la desesperació i la preocupació que sentia, em vaig armar de valor i vaig marcar el seu número. No hi havia ningú. El contestador automàtic va saltar després de quatre tons, però vaig penjar en sentir el senyal.

Dimarts igual.

Dimecres igual.

Sense saber què més podia fer, vaig decidir trucar a l’Edith i preguntar-li què passava. Ella i la Rachel sempre estaven en contacte i, si bé estava una mica inquiet per haver de parlar amb la meva ex, no hi havia cap motiu per suposar que no em donaria una resposta clara. La X marca el lloc, tal com havia dit en Harry amb tanta eloqüència. En aquells moments, l’únic contacte que tenia amb la meva abnegada esposa era mirar la seva signatura al darrere dels xecs que li passava en concepte de pensió alimentària. L’Edith havia demanat el divorci el novembre del 1998 i, al cap d’un mes, molt abans que es conegués la sentència, em van diagnosticar el càncer. Ella, tot s’ha de dir, va deixar que m’estigués a casa tant temps com calgués, la qual cosa explicava per què havíem tardat tant a posar-la al mercat. Després de vendre-la, ella havia fet servir una part dels seus diners per comprar un pis a Bronxville, que la Rachel, amb la seva facilitat per al llenguatge adornat, em va dir que estava «molt bé». També havia començat a assistir a classes per a adults a Columbia, havia anat almenys un cop a Europa i, si els rumors eren certs, estava amb un advocat vell amic nostre, en Jay Sussman. La seva dona havia mort feia un parell d’anys, i com que en Jay sempre havia estat penjat per l’Edith (els marits saben detectar aquestes coses), és lògic que mogués fitxa quan jo vaig sortir d’escena. El vidu alegre i l’alegre divorciada. Bé, millor per a ells. En Jay rondava la setantena, però, ¿qui era jo per posar pegues a un o dos sopars espectacle i a alguna rebolcada a les fosques? Si he de ser sincer, no m’hauria importat poder fer el mateix.

—Ei, Edith —li vaig dir quan es va posar al telèfon—. Sóc el fantasma del Nadal passat.

—¿Nathan?

Semblava sorpresa de sentir-me, i també una mica enfadada.

—Em sap greu molestar-te, però necessito una informació i tu ets l’única persona que me la pot donar.

—No deu ser un dels teus acudits dolents, ¿oi?

—Tant de bo.

Va sospirar sorollosament a l’auricular.

—Ara tinc feina. Vés al gra, ¿entesos?

—Feina amb algun convidat, suposo.

—Suposa el que vulguis. No t’he de donar explicacions de res, ¿oi? —Va deixar anar una rialla estranya i penetrant, una rialla que era tan amarga, tan triomfant, tan plena d’impulsos contradictoris i provocadors, que no vaig saber com prendre-me-la. La rialla d’una exdona alliberada, potser. L’última rialla.

—No, és clar que no. Ets lliure de fer el que vulguis. L’únic que et demano és una informació.

—¿Sobre què?

—Sobre la Rachel. Des de dilluns que li truco, però em sembla que no hi són. Només em vull assegurar que ella i en Terrence estan bé.

—Ets tan imbècil, Nathan. ¿No saps res?

—Em sembla que no.

—Se’n van anar a Anglaterra el vint de maig i no tornaran fins al quinze de juny. A Rutgers ja han acabat el semestre. La Rachel estava convidada a fer una ponència en un congrés de Londres, i ara són a Cornwall, passant uns dies amb els pares d’en Terrence.

—No m’ho havia dit.

—¿Per què t’ho havia de dir?

—Perquè és la meva filla, ves per què.

—Si t’haguessis comportat com un pare, potser t’ho hauria dit. El que li vas fer va ser horrible, Nathan, prendre-la amb ella d’aquella manera. ¿Quin dret hi tens? Estava tan dolguda…

—Li vaig trucar per disculpar-me, però em va penjar. Ara li he escrit una carta molt llarga. Estic intentant arreglar el mal que he fet, Edith. Me l’estimo molt, ja ho saps.

—Llavors agenolla’t i demana-li clemència. Però no esperis cap ajuda per part meva. No penso fer més de mediadora.

—No et demano ajuda. Però si et truca des d’Anglaterra, li podries dir que a casa l’espera una carta del seu pare. I també un collaret.

—Vas fi, noi. No li penso dir res. Res de res. ¿M’has sentit?

I després parlen de la tolerància i l’entesa entre les parelles divorciades. Quan la conversa es va acabar, una part de mi tenia ganes d’agafar el primer tren cap a Bronxville i escanyar l’Edith amb les meves pròpies mans, i l’altra part tenia ganes d’escopir. Però s’ha de reconèixer que es va sortir amb la seva. La ira que va mostrar havia estat tan violenta, amb unes denúncies i un menyspreu tan corrosius, que de fet em va ajudar a prendre una decisió. No li trucaria mai més. Mai més de la vida. Sota cap concepte. El divorci ens havia separat als ulls de la llei, dissolent el matrimoni que ens havia mantingut junts tants anys, però tot i així encara teníem una cosa en comú, i com que mentre visquéssim continuaríem sent els pares de la Rachel, jo havia suposat que aquella connexió ens impediria caure en un estat d’animadversió permanent. Però ja no. Aquella trucada era el final i, a partir de llavors, per mi Edith no seria més que un nom, cinc lletretes que definien una persona que havia deixat d’existir.

L’endemà, dijous, vaig dinar sol. Aquell migdia en Tom era a Manhattan amb en Harry, negociant amb la vídua d’un novel·lista mort feia poc la venda dels llibres de la biblioteca del seu marit. Segons en Tom, semblava que aquell novel·lista havia conegut tots els escriptors importants dels darrers cinquanta anys, i les seves prestatgeries estaven farcides de llibres signats i dedicats pels seus amics il·lustres. En Tom em va explicar que, en el ram, aquells llibres s’anomenaven «exemplars d’associació» i, com que eren molt buscats pels col·leccionistes, sempre reportaven molts diners. També em va dir que aquella mena de visites eren el que més li agradava de treballar per a en Harry. No tan sols li permetien sortir dels confins del seu despatx al primer pis d’aquell edifici de Brooklyn, sinó que a més li oferien l’oportunitat de veure el seu cap en acció.

—És tot un espectacle —va dir—. No para de parlar. No para de regatejar. Afalaga, menysprea, entabana… Sempre està driblant i amagant. No crec en la reencarnació, però si hi cregués, juraria que en una altra vida va ser un venedor de catifes marroquí.

El dimecres era el dia que la Marina no treballava. Sense en Tom per acompanyar-me, tenia moltes ganes de veure-la dijous, però quan vaig entrar al Cosmic Diner a la una en punt no l’hi vaig veure. Vaig parlar amb en Dimitrios, l’amo del restaurant, que em va explicar que aquell matí la Marina havia trucat dient que estava malalta i que potser estaria uns quants dies sense anar a treballar. Em vaig sentir profundament i absurdament afligit. Després de l’esbroncada que m’havia fet la meva exdona la nit abans, tenia ganes de reafirmar la meva fe en el sexe femení, i ¿qui millor per ajudar-me que la dolça Marina Gonzalez? Abans d’entrar al restaurant, ja me l’havia imaginat portant el collaret (tal com l’havia vist dilluns i dimarts), i sabia que el sol fet de veure-la m’aniria la mar de bé. Amb el cor encongit, doncs, em vaig asseure en un compartiment buit i vaig demanar a en Dimitrios, que substituïa el meu amor absent. Com sempre, portava un llibre a la butxaca de l’americana (La consciència de Zeno, que m’havia comprat seguint la recomanació d’en Tom) i, atès que no tenia ningú amb qui parlar, vaig obrir la novel·la de Svevo i em vaig posar a llegir.

Al cap de dos paràgrafs, l’home conegut com a senyor Busca-raons em va venir a trobar. Aquesta és la trobada a la qual he fet referència fa quinze o vint pàgines i, ara que ha arribat el moment de parlar-ne, m’estremeixo només de pensar en el que va passar. Aquesta persona, aquesta cosa que m’estimo més anomenar Busca-raons, aquest ésser paorós que va sorgir de les profunditats del no-res, es va encarnar en un repartidor d’UPS d’uns trenta anys, amb un cos musculós i tonificat i una mirada rabiosa. No, ràbia no fa justícia al que vaig veure en aquella cara. Em sembla que fúria s’hi acostaria més, o potser còlera, o fins i tot bogeria homicida. Fos el que fos, quan va irrompre al restaurant i, amb veu forta i bel·licosa, va preguntar a en Dimitrios si hi havia en Nathan, en Nathan Glass, vaig saber que el senyor Busca-raons era conegut amb el nom de Roberto Gonzalez. També vaig saber que el collaret ja no era a la caixa enregistradora. La pobra Marina s’havia oblidat de treure-se’l en tornar a casa dimarts a la nit. Només era una lleu relliscada, però no vaig poder evitar recordar com havia utilitzat l’expressió ja està armada per intentar rebutjar el meu regal, i quan vaig relacionar aquella expressió amb l’anunci d’en Dimitrios que estaria «uns quants dies sense anar a treballar», em vaig preguntar si aquell fill de puta li havia fet gaire mal.

El marit de la Marina es va instal·lar al banc de davant meu i es va inclinar sobre la taula.

—¿Ets en Nathan? —em va preguntar—. ¿En Nathan Glass dels collons?

—Exacte —li vaig dir—. Però de segon no em dic Dels Collons. Em dic Joseph.

—Molt bé, milhomes. ¿Per què ho vas fer?

—¿El què?

Es va posar la mà a la butxaca i va rebatre el collaret contra la taula.

—Això.

—Era un regal d’aniversari.

—Per a la meva dona.

—Sí. Per a la teva dona. ¿Quin mal hi ha? La Marina em serveix el dinar cada dia. És una noia fantàstica, i li volia mostrar el meu agraïment. Quan pago li dono propina, ¿no? Doncs pren-te el collaret com una bona propina.

—No està bé, tio. No pots anar pel món follant amb dones casades.

—No vaig pel món follant amb ningú. Només li vaig fer un regal. Podria ser el seu pare.

—Però tens una titola, ¿no? Encara tens un parell d’ous, ¿no?

—L’última vegada que me’ls vaig mirar encara hi eren.

—T’aviso, company. Deixa estar la Marina. És la meva meuca, i si te li tornes a acostar et mato.

—No li diguis meuca. És una dona. I no saps la sort que tens de tenir-la.

—Li dic el que vull, cap de cony. I això —va dir agafant el collaret i brandant-me’l davant dels ulls—, aquesta merda te la pots menjar demà per esmorzar.

El va engrapar amb les dues mans i, amb una estrebada, en va trencar la cadena. Alguns grans es van despassar i van rebotar sobre la taula de fòrmica; altres van fer cap al seu palmell, i en aixecar-se per marxar, me’ls va llançar a la cara. Si no hagués portat ulleres, potser algun m’hauria entrat als ulls.

—A la pròxima et mato! —va cridar, amenaçant-me amb el dit com un titella desmanegat—. Deixa-la en pau, cabró, o ets home mort.

En aquell moment, tots els presents al restaurant ja ens miraven. No passava cada dia que anessis a dinar i t’oferissin un espectacle tan captivador, però ara que el senyor Busca-raons m’havia posat els punts sobre les is, l’acció semblava arribar a la fi. O almenys això és el que em pensava. En Gonzalez ja m’havia deixat i es dirigia cap a la porta, però el camí entre els compartiments i les taules era estret i, abans que pogués sortir, l’imponent i panxarrut Dimitrios li va barrar el pas. I aquí va començar el segon acte. Acorralat, amb el cervell encara encès, l’alterat Gonzalez va començar a cridar tan fort com va poder.

—Ja estàs fent fora aquest desgraciat! —va dir (referint-se a mi)—. Si no el fas fora, la Marina no treballa més aquí! Plega!

—Doncs que plegui —va dir el propietari del Cosmic Diner—. Aquest restaurant és meu, i ningú m’ha de venir a dir el que he de fer. Sense els clients no tinc res. Així que fot el camp d’aquí i digues a la Marina que no cal que torni. No la vull veure més. I tu… si tornes a posar els peus aquí truco a la poli.

Després d’això hi va haver alguna empenta, però tot i que en Gonzalez era fort i musculós, en Dimitrios era massa corpulent i, després d’una altra onada d’amenaces i acusacions, el marit de la Marina es va fer fonedís. Aquell tros d’imbècil havia deixat la seva dona sense feina. Però, el fet més greu —molt més greu— era que segurament jo no la tornaria a veure.

Un cop la calma va tornar al restaurant, en Dimitrios va venir a seure a la meva taula. Es va disculpar per l’altercat i em va dir que pagava la casa, però quan el vaig intentar convèncer que no fes fora la Marina, no em va escoltar. Havia conspirat amb mi en l’assumpte del collaret i la caixa enregistradora, però va dir que el negoci era el negoci i, tot i que la Marina li queia «superbé», no volia córrer cap risc amb el boig del seu marit. Llavors va afegir una cosa que em va cremar a dins com la marca d’un ferro roent:

—No t’hi amoïnis —va dir—. No és culpa teva.

Però sí que ho era. Jo tenia la culpa de tot l’enrenou, i em menyspreava a mi mateix pel mal que havia fet a la innocent Marina. El seu primer impuls havia estat no acceptar el collaret. Coneixia bé el seu marit, però en lloc d’escoltar el que em deia, jo l’havia obligat a quedar-se’l, i aquella decisió tan i tan estúpida només havia portat problemes. Que Déu em castigui, em vaig dir. Que m’enviï a l’infern i m’hi faci cremar durant mil anys.

Aquell va ser l’últim cop que vaig dinar al Cosmic Diner. Cada dia hi passo per davant passejant per la Setena Avinguda, però encara no he trobat el coratge per tornar-hi a entrar.





TRIPIJOCS


Aquell vespre (dijous) em vaig trobar amb en Harry per sopar a Mike & Tony’s Steak House, a la cantonada entre la Cinquena Avinguda i Carroll Street. Era el mateix restaurant on feia un parell de mesos havia fet aquelles torbadores revelacions a en Tom, i em sembla que el va triar perquè s’hi sentia còmode. La primera meitat de l’establiment era un bar de barri on es fomentava activament el consum de cigars i cigarretes, i on es podien seguir esdeveniments esportius en un gran televisor encastat a la paret de prop de l’entrada. Però si travessaves aquesta sala i obries les portes amb doble vidre que hi havia al fons, et trobaves en un entorn completament diferent. El restaurant de Mike & Tony’s era un espai petit i emmoquetat, amb una prestatgeria plena de llibres en una paret, unes quantes fotografies en blanc i negre penjades en una altra, i no més de vuit o deu taules. En altres paraules, un menjador tranquil i privat que, a sobre, tenia una bona acústica gràcies a la qual podies seguir una conversa fins i tot en veu baixa. Per en Harry, aquell lloc devia ser tan acollidor i tan íntim com un confessionari. Sigui com sigui, aquí és on li agradava confessar-se, primer a en Tom i ara a mi.

Pel que en Harry sabia, el meu coneixement de la seva vida abans de Brooklyn es limitava a uns quants fets bàsics: nascut a Buffalo, exmarit de la Bette, pare de la Flora, una temporada a la presó. Ignorava que en Tom ja m’havia proporcionat una gran quantitat de detalls, però jo no estava disposat a dir-l’hi. Per tant, mentre en Harry em guiava per la coneguda història de l’embrolla de l’Alec Smith i la subsegüent baralla amb en Gordon Dryer, vaig fer com si no en sabés res. Al principi no entenia per què es molestava a explicar-me aquelles coses. Em preguntava quina relació tenien amb el negoci que tenia ara entre mans fins que, absolutament confós, l’hi vaig preguntar directament.

—Tingues una mica de paciència —em va respondre en Harry—. Quan arribi el moment, tot quedarà clar.

Durant la primera meitat del sopar no vaig dir gaire cosa. L’enrenou d’aquell migdia al Cosmic Diner m’havia deixat molt trasbalsat i, mentre en Harry m’explicava la seva història, els meus pensaments se n’anaven cap a la Marina i l’idiota del seu marit, i cap a tot el seguit de circumstàncies que m’havien portat a comprar aquell maleït tros de quincalla a l’M.B.P. Però aquella nit el cap d’en Tom estava en forma i, amb l’ajuda del whisky escocès d’abans de sopar i del vi amb què vaig acompanyar la plata d’ostres de Blue Point, em vaig anar desempallegant d’aquella basarda i em vaig començar a centrar en el tema que tocava. La versió d’en Harry sobre els seus delictes a Chicago coincidia perfectament amb l’explicació d’en Tom, però amb una notable i curiosa diferència. Amb en Tom, en Harry s’havia ensorrat i s’havia posat a plorar. S’havia quedat aclaparat pels remordiments, reprotxant-se haver destruït el seu matrimoni, el seu nom, els seus mitjans de vida. Amb mi, en canvi, semblava que no es penedís de res, com si fins i tot es vantés de l’impressionant cop mestre que havia aconseguit mantenir durant dos anys, i va rememorar la seva aventura com a falsificador d’art com un dels períodes més gloriosos de la seva vida. ¿Com es pot explicar aquest canvi de to tan radical? ¿Havia fet comèdia amb en Tom per guanyar-se la seva compassió i la seva comprensió? O, com que havia tingut lloc just després de la desastrosa visita de la Flora a Brooklyn, ¿aquella primera confessió havia estat un veritable crit de desesperació? Qui sap. Dins de cadascú de nosaltres hi ha unes quantes persones, i la majoria anem passant d’un jo a un altre sense ni tan sols saber qui som. Un dia som a dalt i el següent a baix; taciturns i callats al matí, enriolats i bromistes al vespre. Quan havia parlat amb en Tom, en Harry estava abatut, però ara que tenia un negoci a mitges, volava ben amunt.

Ens van portar els bistecs, vam passar a l’ampolla de vi negre i llavors, per fi, vam arribar al cap del carrer. En Harry no havia parat d’insinuar que m’estava preparant una sorpresa, però encara que m’hagués donat cent oportunitats per encertar-la, no hauria endevinat mai de la vida la sorprenent notícia que va deixar anar com si res.

—En Gordon ha tornat —va dir.

—En Gordon —vaig repetir, massa atordit per dir res més—. ¿Vols dir en Gordon Dryer?

—En Gordon Dryer. El meu antic company de pecats i rebolcades.

—I, ¿com s’ho ha fet, per trobar-te?

—Sembla que ho trobis malament, Nathan. No és res de dolent. Estic molt content.

—Després del que li vas fer, em pensava que t’hauria volgut matar.

—Això és el que vaig pensar al principi, però ja està tot oblidat. El rancor, el ressentiment. El pobre se’m va tirar als braços i em va demanar que el perdonés. ¿T’ho pots creure? Volia que jo el perdonés.

—Però si tu ets qui el va enviar a la presó.

—Sí, però la idea va ser seva. Si ell no ho hagués engegat, ni ell ni jo no hauríem hagut de complir cap pena. Això és el que es retreu. Aquests anys ha meditat molt, i em va dir que havia arribat a un punt en què no podia continuar vivint si jo no el perdonava. En Gordon ja no és una criatura. Ja té quaranta-set anys, i ha crescut molt des que érem a Chicago.

—¿Quants anys va passar a la presó?

—Tres i mig. Després se’n va anar a San Francisco i va començar a pintar altre cop. Sense gaire èxit, tot s’ha de dir. Es va mantenir fent classes particulars de dibuix, amb alguna feina esporàdica aquí i allà, i després es va enamorar d’un home que viu a Nova York. Per això ara és aquí. A principis del mes passat va deixar San Francisco i va venir a viure amb ell.

—Un paio amb diners, suposo.

—No en sé gaires detalls. Però em sembla que guanya prou per a tots dos.

—Té sort, aquest Gordon.

—No sé què dir-te. Quan penses en tot el que ha passat, veus que no n’ha tingut tanta. I, a més, m’estima a mi. Aprecia molt el seu amic, però m’estima a mi. I jo l’estimo a ell.

—No em vull ficar en la teva vida privada, però, ¿i en Rufus?

—En Rufus és la nineta dels meus ulls, però la nostra relació és totalment platònica. En tots els anys que fa que el conec, no hem passat ni una nit junts.

—Però en Gordon és diferent.

—Molt diferent. Ja no és jove, però encara és molt ben plantat. No tinc paraules per descriure’t la manera com em tracta. No ens veiem gaire, però ja saps com són les relacions secretes. S’han de dir tantes mentides i s’han de fer tants plans… Però sempre que ens veiem, encara hi ha l’espurna de sempre. Em pensava que ja ho havia fet tot, que anava de caiguda, però en Gordon m’ha rejovenit. La pell nua, Nathan. És l’única cosa per la qual val la pena viure.

—Una de les coses, no t’ho discuteixo.

—Si en saps alguna de millor, digue-me-la.

—Em pensava que havíem vingut a parlar de negocis.

—Precisament és el que estem fent. En Gordon en forma part. Ho fem junts.

—¿Altre cop?

—És un pla increïble. Tan brillant que, cada cop que hi penso, se’m posa la pell de gallina.

—¿Què em fa pensar que em vols dir que estàs ficat en un altre frau? ¿El negoci és legal o il·legal?

—Il·legal, evidentment. ¿On és la diversió si no hi ha risc?

—No tens remei, Harry. Després de tot el que t’ha passat, em pensava que voldries anar pel camí recte tota la vida.

—Ho he intentat. Ho he intentat durant nou anys, però no ha servit de res. Dins meu hi ha un dimoniet i, si de tant en tant no el deixo sortir a fer alguna trapelleria, el món se’m fa massa ensopit. No suporto estar malhumorat ni avorrir-me. Sóc un entusiasta i, com més perillosa és la meva vida, més content estic. Alguns juguen a cartes. Altres pugen muntanyes o salten des d’un avió. A mi m’agrada enredar la gent. M’agrada veure fins on puc arribar. Ja de petit, un dels meus somnis era publicar una enciclopèdia en què tota la informació fos falsa. Esdeveniments històrics amb les dates equivocades, els rius mal posats, biografies de gent que no hagués existit. ¿Quina mena de persona es pot imaginar fer una cosa així? Algú que sigui boig, suposo, però renoi, com reia amb aquesta idea. Quan era a la marina, van estar a punt de sotmetre’m a un consell de guerra per haver catalogat malament uns mapes nàutics. Ho vaig fer expressament. No sé per què, però me’n van venir ganes i no me’n vaig poder estar. Vaig convèncer l’oficial que era un error sense cap mala fe, però no ho era. Jo sóc així, Nathan. Sóc generós, sóc amable, sóc lleial, però també sóc un trapella acabat. Fa un parell de mesos, en Tom em va parlar d’una teoria que algú s’havia inventat sobre la literatura clàssica i que deia que era tota falsa. Èsquil, Homer, Sòfocles, Plató, tota la colla. Inventats per uns quants poetes italians durant el Renaixement. ¿No és la cosa més meravellosa que mai hagis sentit? Els pilars de la civilització occidental, i que tots siguin una farsa. Ha! Com m’hauria agradat prendre part en aquesta broma.

—I ara, ¿de què es tracta? ¿De més quadres falsos?

—No, d’un manuscrit fals. Ara em dedico als llibres, ¿te’n recordes?

—Ha estat idea d’en Gordon, segur.

—Bé, sí. És molt llest, ¿saps?, i coneix les meves febleses.

—¿Segur que m’ho vols explicar? ¿Com saps que sóc de fiar?

—Perquè ets un home honrat i discret.

—¿Com ho saps?

—Perquè ets l’oncle d’en Tom. I ell també és un home honrat i discret.

—Així, ¿per què no ho expliques a en Tom?

—Perquè en Tom és massa pur. És massa bo, i no està fet per als negocis. Tu n’has vist de tots colors, Nathan, i confio en la teva experiència perquè em donis algun consell intel·ligent.

—El que t’aconsello és que ho deixis córrer.

—No puc. L’operació està massa avançada perquè em faci enrere. I, a més, no ho vull.

—Molt bé. Però quan això et peti als nassos, recorda’t que et vaig avisar.

—La lletra escarlata. Et sona el títol, ¿oi?

—El vaig llegir a la classe d’anglès el primer any d’institut. Amb la senyoreta O’Flaherty, al quart trimestre.

—Era obligatori, ¿oi? Un clàssic americà. Un dels llibres més famosos que mai s’hagin escrit.

—¿M’estàs dient que tu i en Gordon falsificareu un manuscrit de La lletra escarlata? ¿I l’original de Hawthorne?

—Aquí hi ha la gràcia. El manuscrit de Hawthorne va desaparèixer. Llevat de la pàgina del títol, que ara mateix és en una sala de la Biblioteca Morgan. Però ningú sap què va passar amb la resta del llibre. Alguns pensen que es va cremar, ja sigui en l’incendi fortuït d’un magatzem o perquè el mateix Hawthorne el va destruir. Uns altres diuen que els impressors van llençar els fulls a la brossa, o que els van fer servir per encendre la pipa. Aquesta és la meva versió favorita. Una patuleia de treballadors d’una impremta de Boston encenent les seves broques amb La lletra escarlata. Però, sigui quina sigui la veritat, l’assumpte és prou incert per pensar que el manuscrit no es va perdre. Que es va traspaperar, com si diguéssim. ¿I si l’editor de Hawthorne, James T. Fields, se’l va endur a casa i el va posar en alguna caixa amb una pila de papers? Al cap d’un temps, pugen la caixa a les golfes. Anys després, la caixa és heretada per un dels fills d’en Fields, o es queda on és i, quan venen la casa, la caixa passa a ser propietat dels nous amos. ¿Veus què vull dir? Hi ha prou dubtes i misteris per donar peu a un descobriment miraculós. No fa gaires anys va passar amb la correspondència i els manuscrits de Melville, que es van trobar en una casa al nord de l’estat de Nova York. Si els papers de Melville es poden trobar, ¿per què no es poden trobar els de Hawthorne?

—¿Qui falsifica el manuscrit? En Gordon no se’n sortiria, ¿oi?

—No. Ell serà qui el trobarà, però la feina la fa un home que es diu Ian Metropolis. En Gordon en va sentir a parlar a un altre presidiari i, pel que sembla, és el millor que hi ha, un geni absolut. Ha falsificat Lincoln, Poe, Washington Irving, Henry James, Gertrude Stein i qui sap què més, però amb la pila d’anys que fa que s’hi dedica, no l’han enxampat mai. No hi ha cap informe ni cap sospita sobre ell. És una ombra que viu en la foscor. És una feina difícil i complicada, Nathan. Primer, s’ha de trobar el paper adequat, un paper de mitjan segle XIX que superi les anàlisis de raigs X i de raigs ultraviolats. Després s’han d’estudiar tots els manuscrits de Hawthorne existents i aprendre a imitar la seva lletra, que, per cert, era força desmanegada, a vegades gairebé il·legible. Però dominar la tècnica més física només és una petita part. No pots seure amb un exemplar imprès de La lletra escarlata i copiar-lo a mà. Has de conèixer tots els tics personals de Hawthorne, els errors que cometia, el seu peculiar ús dels guions, la seva incapacitat per escriure determinades paraules correctament. Ceiling era sempre cieling; steadfast era sempre stedfast; subtle era sempre subtile. Sempre que Hawthorne escrivia Oh, els caixistes li canviaven per O. I un llarg etcètera. Es necessita molta preparació i molta feina. Però val la pena, amic meu. Un manuscrit complet pot valer entre tres i quatre milions de dòlars. En Gordon m’ha ofert el vint-i-cinc per cent pels meus serveis, la qual cosa vol dir que estem parlant de vora un milió. No està gens malament, ¿eh?

—I, ¿què has de fer, per aquest vint-i-cinc per cent?

—Vendre el manuscrit. Sóc un humil però respectat proveïdor de llibres rars, autògrafs i curiositats literàries. Això dóna credibilitat al projecte.

—¿Ja has trobat un venedor?

—Aquesta és la part que m’amoïna. Vaig proposar que el venguéssim directament a una de les biblioteques de la ciutat (a la col·lecció Berg, a la Morgan, a la Universitat de Columbia) o que el traguéssim a subhasta a Sotheby’s. Però a en Gordon li fa més gràcia que sigui un col·leccionista privat. Diu que és més segur que el negoci no sigui públic, i suposo que té raó. Tot i així, em pregunto si realment confia en la feina d’en Metropolis.

—I, ¿què hi diu, en Metropolis?

—No ho sé. No l’he vist mai.

—¿T’has ficat en una estafa de quatre milions de dòlars amb un home que no has vist mai?

—No permet que ningú li vegi la cara. Ni tan sols en Gordon. Tots els contactes que han tingut han estat per telèfon.

—Això em fa mala espina, Harry.

—Sí, ja ho sé. Pel meu gust també és una mica massa misteriós. Però, tot i així, ara sembla que les coses avancen. Hem trobat un comprador i fa un parell de setmanes li vam donar una pàgina de mostra. Tant si t’ho creus com si no, l’ha portat a uns quants experts i tots li han confirmat que és autèntica. Acabo de rebre’n un xec de deu mil dòlars. Com a paga i senyal, perquè no oferim el manuscrit a ningú més. Hem de tancar la venda a partir de divendres, que torna d’Europa.

—¿Qui és?

—Un inversor que es diu Myron Trumbell. L’he investigat. Un aristòcrata de Park Avenue a qui sens dubte li sobren els calés.

—I, ¿on el va trobar, en Gordon?

—És amic del seu amic, de l’home amb qui viu ara.

—A qui tampoc coneixes.

—No. Ni ganes. En Gordon i jo som amants secrets. ¿Per què he de voler conèixer el meu rival?

—Em sembla que t’estàs ficant en una trampa, company. T’estan fent la feina.

—¿Que m’estan fent la feina? Però, ¿què t’empatolles?

—¿Quantes pàgines del manuscrit has vist?

—Només una. La que vaig donar a en Trumbell fa quinze dies.

—¿I si és l’única, Harry? ¿I si l’Ian Metropolis no existeix? ¿I si resulta que el nou amic d’en Gordon no és un altre que el mateix Myron Trumbell?

—Impossible. ¿Per què haurien de fer tot això?

—Per venjar-se. Una mala passada s’ha de tornar. Ull per ull… És una d’aquestes meravelloses qualitats per les quals els éssers humans tenim tanta fama. Em sembla que aquest Gordon no és el que et penses.

—És massa trist, Nathan. No m’ho vull creure.

—¿Ja has ingressat el xec d’en Trumbell?

—El vaig portar al banc fa tres dies. De fet, ja me n’he gastat la meitat en roba.

—Torna els diners.

—No vull.

—Si no en tens prou al compte corrent, et puc deixar la diferència.

—Gràcies, Nathan, però no necessito la teva caritat.

—Et tenen agafat pels ous, Harry, i tu ni te n’adones.

—Pensa el que vulguis, però no penso retirar-me. Penso tirar endavant tant si plou, com si neva, com si pedrega. Si el que dius d’en Gordon és veritat, la meva vida ja s’ha acabat. Així que el que faci és igual. I si no és veritat (que sé que no ho és), et convidaré a un altre sopar perquè puguis brindar pel meu èxit.





UN TRUC A LA PORTA


Els dissabtes i els diumenges, en Tom dormia fins tard. La botiga d’en Harry era oberta els caps de setmana, però en Tom no havia d’anar a treballar i, com que aquells dies tampoc no hi havia escola, aixecar-se aviat no tenia sentit. No hauria trobat l’M.B.P. a les escales de davant de casa seva esperant que l’autocar recollís els seus fills i, sense aquell al·licient que el tragués de l’escalfor del seu llit, no es molestava a posar el despertador. Amb les persianes abaixades i el cos embolcallat en la foscor del seu pis minúscul, dormia fins que els ulls se li obrien sols, o, com passava sovint, fins que un soroll provinent d’algun lloc de l’edifici el despertava amb un sobresalt. El diumenge dia 4 de juny (tres dies després de la meva desastrosa topada amb en Roberto Gonzalez i de la desconcertant conversa amb en Harry Brightman), va ser un soroll el que va arrencar el meu nebot de les profunditats del son; en aquest cas, el soroll d’una mà petita trucant lleument i cautelosament a la seva porta. Passaven uns quants minuts de les nou i, quan, després d’identificar el soroll, en Tom es va aixecar del llit i va travessar l’habitació per obrir la porta, la seva vida va fer un tomb del tot inesperat. En poques paraules, per a ell tot va canviar, i no és fins ara, després de tota aquesta laboriosa preparació, després de tant aplanar el terreny, que la meva crònica de les aventures d’en Tom comença a alçar el vol.

Era la Lucy. Una Lucy de nou anys i mig, silenciosa, amb els cabells curts i foscos i els ulls rodons de color avellana de la seva mare; una nena gran vestida amb uns texans vermells esparracats, unes vambes blanques atrotinades i una samarreta dels Kansas City Royals. Ni bossa, ni jaqueta, ni jersei penjats al braç; només el que duia posat. En Tom feia sis anys que no la veia, però la va reconèixer a l’instant. En certa manera, era totalment diferent, i alhora exactament tal com havia estat, malgrat les dents de gran, malgrat la cara més llarga i prima, malgrat els molts centímetres que havia crescut. Plantada a la porta, somreia al seu oncle mig clapat i despentinat, observant-lo amb aquells ulls embadocats i impassibles que ell recordava tan bé dels vells temps a Michigan. ¿On era la seva mare? ¿On era el marit de la seva mare? ¿Per què anava sola? ¿Com havia arribat fins allà? En Tom es va aturar després de cada pregunta, però de la boca de la Lucy no en va sortir ni una sola paraula. Durant uns moments, en Tom es va preguntar si s’havia tornat sorda, però llavors li va preguntar si es recordava d’ell i la Lucy va fer que sí amb el cap. En Tom va obrir els braços i ella s’hi va llançar de bon grat, prement el front contra el pit d’ell i estrenyent-lo amb totes les seves forces.

—Deus tenir molta gana —va dir en Tom finalment, i va obrir la porta de bat a bat perquè entrés a aquell sinistre taüt que ell anomenava el seu pis.

Li va preparar un bol de Cheerios i li va omplir un got de suc de taronja, i quan va acabar de fer-se una cafetera per a ell, tant el got com el bol ja eren buits. Li va preguntar si volia res més i, quan va fer que sí amb un somriure, li va preparar un parell de torrades que va sucar en un toll de xarop d’erable de sucre i es va cruspir en un minut i mig. Al principi, en Tom va atribuir el silenci de la Lucy al cansament, a l’angoixa, a la gana, a qualsevol de les diverses causes possibles, però el cert era que la Lucy no feia cara de cansada, semblava estar d’allò més còmoda en aquell entorn i, ara que ja s’havia alimentat, la gana també es podia esborrar de la llista. Tot i així, continuava sense dir res en resposta a les seves preguntes. Uns quants moviments amb el cap per dir que sí o que no, però cap paraula, cap soroll, cap esforç per fer servir la llengua.

—¿Que t’has oblidat de parlar, Lucy? —li va preguntar en Tom.

Un gest per dir que no.

—¿I aquesta samarreta? ¿Vol dir que has vingut des de Kansas City?

Cap resposta.

—¿Què vols que faci amb tu? No et puc enviar amb la teva mare si no em dius on viu.

Cap resposta.

—¿Vols que et doni un llapis i un bloc? Ja que no vols parlar, almenys em podries escriure les respostes.

Un gest per dir que no.

—¿Has deixat de parlar per sempre?

Un altre gest per dir que no.

—Bé. Me n’alegro. I, ¿quan pots tornar a parlar?

La Lucy va pensar un moment i tot seguit va aixecar dos dits en direcció cap a en Tom.

—Dos. Però, ¿dos què? ¿Dues hores? ¿Dos dies? ¿Dos mesos? Digue-m’ho, Lucy.

Cap resposta.

—La teva mare, ¿està bé?

Un cop de cap dient que sí.

—¿Encara està casada amb en David Minor?

Un altre cop de cap afirmant.

—¿Per què has fugit, doncs? ¿Que no et tracten bé?

Cap resposta.

—¿Com has vingut a Nova York? ¿Amb autocar?

Un cop de cap afirmatiu.

—¿Encara tens el bitllet?

Cap resposta.

—Deixa’m veure què portes a les butxaques. Potser hi trobem alguna pista.

De bon grat, la Lucy es va posar les mans a les quatre butxaques dels texans i en va buidar el contingut, però no hi havia res important. Cent cinquanta-set dòlars, tres xiclets, sis monedes de vint-i-cinc centaus, dues de deu, quatre penics i un tros de paper amb el nom d’en Tom, l’adreça i el número de telèfon, però ni rastre d’un bitllet d’autocar ni cap pista que li digués on havia començat el viatge.

—Molt bé, Lucy —va dir en Tom—. Ara que ets aquí, ¿què vols fer? ¿On penses viure?

La Lucy va assenyalar el seu oncle amb el dit.

A en Tom se li va escapar una rialla curta i incrèdula.

—Mira bé on ets —va dir—. Aquí amb prou feines hi ha espai per a un. ¿On et penses que dormiràs, noieta?

Una arronsada d’espatlles, seguida d’un somriure ample i preciós —com dient: «Ja se’ns acudirà alguna cosa».

Però no se’ls podia acudir res, almenys a en Tom. No sabia res de canalla i, encara que hagués viscut en una mansió de dotze habitacions amb una colla de criats, no hauria tingut el més mínim interès a fer de pare de la seva neboda. Una criatura normal ja hauria estat un repte prou difícil, però una criatura que no volia parlar i es resistia tossudament a donar cap informació sobre ella mateixa era simplement un impossible. Tot i així, ¿què faria? De moment la tenia allà i, llevat que pogués obligar-la a dir-li on era la seva mare, no tenia manera de desempallegar-se’n. Això no volia dir que no s’estimés la Lucy ni que el seu benestar li fos indiferent, només que la nena havia anat a trobar la persona equivocada. De tota la gent amb qui la Lucy tenia alguna relació, ell era el menys indicat per fer-se’n càrrec.

Jo tampoc tenia ganes de cuidar-la, però almenys al meu pis hi havia una habitació lliure i, quan en Tom em va trucar aquell mateix matí i em va explicar el tràngol que passava (amb veu de pànic, gairebé cridant al telèfon), li vaig dir que estava disposat a acollir-la fins que trobéssim una solució al problema. Van arribar a casa meva, al Carrer U, poc després de les onze. Quan en Tom la va presentar al seu besoncle Nat, la Lucy va somriure i va semblar contenta de rebre el petó de benvinguda que li vaig fer a la coroneta, però aviat vaig descobrir que no estava pas més disposada a parlar amb mi que amb ell. Havia esperat poder-li treure unes quantes paraules, però l’únic que en vaig obtenir van ser els mateixos moviments amb el cap per dir que sí o que no que en Tom havia hagut de suportar fins llavors. Una personeta estranya i pertorbadora. Jo no era cap expert en psicologia infantil, però semblava evident que la Lucy no tenia cap problema físic ni mental. Cap retard, cap senyal d’autisme, cap impediment orgànic que la limités a l’hora d’interactuar amb els altres. Et mirava als ulls, entenia tot el que li deies i somreia tan sovint i tan amistosament com qualsevol altra criatura. ¿Què li passava, doncs? ¿Havia patit algun trauma terrible que li havia paralitzat la capacitat de parlar? O, per motius que encara ens eren impenetrables, ¿havia decidit fer un vot de silenci, obligant-se a mantenir un mutisme intencionat per tal de provar la seva voluntat i el seu coratge, un joc de nens del qual es cansaria? No tenia blaus a la cara ni als braços, però vaig decidir que en algun moment del dia la faria banyar per donar un cop d’ull a la resta del cos. Només per assegurar-me que ningú li havia pegat o l’havia maltractat.

La vaig asseure a la sala d’estar, davant el televisor, i vaig posar un canal on feien dibuixos les vint-i-quatre hores. Els ulls se li van il·luminar d’alegria quan va veure que aquelles figures animades es movien per la pantalla, fins al punt que vaig pensar que no tenia el costum de mirar la televisió, la qual cosa em va portar a la memòria en David Minor i la severitat de les seves creences religioses. El marit de l’Aurora, ¿havia prohibit la televisió a casa seva? ¿Les seves conviccions eren tan fortes que volia protegir la seva filla adoptada del frenètic carnaval de la cultura popular nord-americana, aquella gresca impia d’oripells i porqueria que rajava sens fi per tots els tubs catòdics del país? Potser sí. No sabríem res d’en Minor fins que la Lucy no ens digués on vivia i, de moment, no deia ni una paraula. En Tom s’havia imaginat que vivien a Kansas City per la samarreta, però ella no havia volgut confirmar-ho ni negar-ho, la qual cosa indicava que no volia que ho sabéssim, per la senzilla raó que tenia por que la féssim tornar d’on venia. Al capdavall s’havia escapat de casa, i les criatures felices no s’escapen. Això era segur, tant si a casa tenien televisor com si no.

Amb la Lucy asseguda al terra de la sala d’estar, menjant pistatxos i mirant un episodi de l’Inspector Gadget, en Tom i jo ens en vam anar a la cuina, on no podria sentir la nostra conversa. Vam parlar més de mitja hora, però no en vam treure res llevat d’una confusió i una preocupació cada cop més grans. Tants misteris i tants imponderables per considerar, tan pocs indicis sobre els quals construir una hipòtesi plausible. ¿D’on havia tret els diners per al viatge? ¿Com sabia l’adreça d’en Tom? ¿La seva mare l’havia ajudat a fugir, o bé s’havia escapat tota sola? I si l’Aurora hi havia tingut alguna cosa a veure, ¿per què no s’havia posat en contacte amb en Tom?, o ¿per què almenys no havia donat una nota a la Lucy? Potser hi havia hagut una nota i la Lucy l’havia perdut. Fos com fos, ¿què ens deia la fugida de la nena, sobre el matrimoni de l’Aurora? ¿Era el desastre que tots dos ens temíem?, ¿o bé la germana d’en Tom havia acabat veient la llum i abraçant la visió del món del seu marit? Amb tot, si l’harmonia regnava a la llar, ¿què hi feia, la seva filla, a Brooklyn? Vam anar fent voltes i més voltes, movent-nos en cercles, parlant i parlant però sense poder donar resposta ni a una sola pregunta.

—El temps ho dirà —vaig dir finalment, per no allargar el patiment—. Però el primer és el primer. Hem de trobar-li un lloc per viure. Tu no la pots tenir, i jo tampoc. ¿Què fem, doncs?

—No penso col·locar-la en una família d’acollida, si és que et refereixes a això —va dir en Tom.

—No, és clar que no. Però hi ha d’haver algú que coneguem i que estigui disposat a tenir-la. De moment, vull dir. Fins que no trobem l’Aurora.

—Però és demanar molt, Nathan. Podem tardar mesos. Potser tota la vida.

—¿I la teva germanastra?

—¿La Pamela?

—Em vas dir que estava ben situada. Una casa gran a Vermont, dues criatures, el marit que és advocat. Si li diguessis que és només per l’estiu, potser s’hi avindria.

—Odia la Rory. Tots els Zorn l’odien. ¿Com vols que es molesti per la seva filla?

—Per compassió. Per generositat. Vas dir que amb els anys havia millorat, ¿no? Doncs si li prometo que em faré càrrec de totes les despeses de la Lucy, potser ho veu com una operació familiar. Tots junts per al bé comú.

—Ets un paio convincent, ¿eh?

—Només intento treure’ns d’aquest mal pas, Tom. Res més.

—D’acord, em posaré en contacte amb la Pamela. M’enviarà a passeig, però intentant-ho no hi perdo res.

—Així m’agrada, noi. No escatimis res. Posa-hi una bona capa de xarop i melassa.

Tot i així, no va voler trucar des del meu pis. No tan sols perquè hi hagués la Lucy, va dir, sinó perquè se sentiria cohibit sabent que jo també hi era. Tom el delicat, el primmirat, l’ànima més sensible del món. Cap problema, li vaig dir, però no calia que tornés al seu pis. La Lucy i jo sortiríem, el deixaríem sol perquè parlés amb la Pamela, amb l’avantatge afegit de poder carregar la conferència a la meva factura de telèfon.

—Ja has vist com va vestida —li vaig dir—. Amb aquells texans gastats i aquelles vambes fetes malbé. No pot anar així, ¿oi? Tu truca a Vermont, que jo me l’enduc a comprar roba.

Això el va acabar de convèncer. Després d’un dinar preparat a corre-cuita —sopa de tomàquet, ous remenats i entrepans de salami—, la Lucy i jo vam anar de compres. Callada o no, va semblar que s’ho passava tan bé amb l’expedició com s’ho hauria passat qualsevol altra nena en circumstàncies semblants: llibertat total per triar el que volgués. Al principi ens vam centrar en les peces bàsiques (mitjons, roba interior, uns pantalons llargs, uns pantalons curts, un pijama, un jersei amb caputxa, un cangur de niló, un tallaungles, un raspall de dents, un raspall per als cabells, etcètera), però després van venir les vambes de color blau fosforescent (que valien cent cinquanta dòlars), la rèplica de la gorra de llana dels Brooklyn Dodgers i, cosa que em va sorprendre, un duo brillant format per unes sandàlies de xarol autèntic i el vestit de cotó vermell i blanc que vam comprar al final —un clàssic de tota la vida, amb el coll rodó i el cinturó per lligar-lo a l’esquena. Quan vam arribar a casa amb tot el botí eren més de les tres, i en Tom ja no hi era. Hi havia una nota damunt la taula de la cuina.


Estimat Nathan,

La Pamela ha dit que sí. No em preguntis com m’ho he fet, però he hagut de batallar més d’una hora perquè es rendís. Ha estat una de les converses més dures i esgotadores que he tingut mai. De moment només és «de prova», però el millor és que vol que li portem la Lucy demà mateix. És per alguna cosa de l’agenda d’en Ted i no sé quina festa al club de camp. Compto que hi anirem amb el teu cotxe, ¿oi? Si tu no en tens ganes, ja conduiré jo. Me’n vaig a la llibreria per veure si en Harry em dóna uns quants dies de festa. T’hi espero. A presto.

Tom



No havia previst que les coses poguessin anar tan de pressa. Estava alleujat, és clar, content que el problema s’hagués resolt de manera tan ràpida i eficient, però en part també estava decebut, potser fins i tot una mica buit. La Lucy em començava a caure bé i, durant la nostra sortida pel barri, m’havia començat a fer il·lusió que es quedés; uns quants dies, m’imaginava, o fins i tot unes quantes setmanes. No era que hagués canviat d’opinió respecte a la situació (no podia pas viure al meu pis per sempre), però un període curt hauria estat més que suportable. Havia perdut tantes oportunitats amb la Rachel quan era petita, i ara, de sobte, em trobava amb una nena que necessitava que algú la cuidés, que algú li comprés roba i li donés menjar, que necessitava un adult que tingués prou temps per estar per ella i que intentés treure-la d’aquell desconcertant silenci. No em feia res adoptar aquest paper, però, pel que semblava, l’espectacle se n’anava de Brooklyn a Nova Anglaterra i em substituiria un altre actor. Vaig intentar consolar-me amb la idea que la Lucy estaria millor al camp amb la Pamela i els seus fills, però, ¿què en sabia jo, de la Pamela? Feia anys que no la veia, i les poques vegades que l’havia vist en el passat m’havien deixat fred.

La Lucy es va voler posar el vestit nou i les sandàlies per anar a la llibreria, i jo vaig acceptar amb la condició que abans es banyés. Li vaig dir que era un expert a banyar criatures i, per demostrar-l’hi, vaig agafar un àlbum de la prestatgeria i li vaig ensenyar unes quantes fotos de la Rachel —en una de les quals, miraculosament, es veia la meva filla als sis o set anys asseguda en una banyera plena d’escuma.

—És la teva cosina —li vaig dir—. ¿Sabies que només es porta tres mesos amb la teva mare? Eren molt bones amigues.

La Lucy va sacsejar el cap i va fer un dels millors somriures del dia. Em vaig adonar que començava a confiar en l’oncle Nat, i al cap d’un moment vam travessar el passadís en direcció cap al bany. Mentre jo omplia la banyera, la Lucy es va treure la roba dòcilment i es va ficar a l’aigua. Llevat d’una crosta petita i gairebé curada al genoll esquerre, no tenia ni una rascada. Una esquena llisa i neta; unes cames llises i netes, i cap inflor ni irritació al voltant dels genitals. Només va ser un ràpid examen visual, però fos quina fos la causa del seu silenci, no vaig veure res que indiqués que l’haguessin forçat o maltractat. Per celebrar aquest descobriment, li vaig cantar la versió sencera de «Polly Wolly Doodle» mentre li rentava i li esbandia els cabells.

Al cap d’un quart que la tragués de la banyera, va sonar el telèfon. Era en Tom, que trucava des de la llibreria per saber què ens havia passat. Ja havia acabat de parlar amb en Harry (que li havia concedit uns quants dies de festa) i tenia ganes de marxar.

—Em sap greu —li vaig dir—. Ens hem estat més temps del que em pensava comprant, i després m’ha semblat que a la Lucy li convenia banyar-se. Ja has vist prou la Lucy pelacanyes, Tom. Ara diries que està a punt d’anar a una festa d’aniversari al castell de Windsor.

Va seguir un breu debat sobre què fèiem per sopar. Com que en Tom volia sortir de bon matí, era partidari d’organitzar alguna cosa cap a les sis. A més a més, va afegir, la Lucy tenia tanta gana que segur que a aquella hora ja estaria afamada.

Em vaig girar cap a la Lucy i li vaig preguntar què li semblava una pizza. Quan em va contestar llepant-se els llavis i donant-se copets a la panxa, vaig proposar a en Tom que ens trobéssim a la trattoria Rocco’s, on feien les millors pizzes del barri.

—A les sis —vaig dir—. Mentrestant, la Lucy i jo anirem al videoclub a buscar una pel·lícula per a després de sopar.

La pel·lícula va ser Temps moderns, que em va semblar una tria estranyament encertada. No tan sols la Lucy no havia vist mai en Chaplin ni n’havia sentit a parlar (una altra prova del fracàs de l’educació als Estats Units), sinó que a més era la pel·lícula en què el rodamón parla per primer cop. Potser només diu bajanades, però emet sons amb la boca, i em vaig preguntar si aquell moment no despertaria alguna cosa en la Lucy, si no li donaria l’ocasió per reflexionar sobre el significat del seu obstinat silenci. Vaig pensar que, en el millor dels casos, potser la faria reaccionar i abandonar-lo per sempre.

Fins al sopar a la trattoria, s’havia portat com un àngel. Havia fet de bona gana tot el que li havia demanat, i no havia arrufat el nas ni un sol cop. Però, en un rar moment d’irreflexió, en Tom va anunciar abruptament el nostre imminent viatge a Vermont quan feia pocs minuts que sèiem a taula. Sense cap preparació, sense cap propaganda lloant les meravelles de Burlington, sense cap argument explicant per què estaria millor amb la Pamela que amb els seus oncles de Brooklyn. Va ser llavors que la vaig veure arrufar el nas per primer cop, després plorar i finalment fer mala cara durant gairebé tot el sopar. Devia tenir molta gana, però quan li van posar la pizza al davant no la va tocar, i va ser la meva xerrera constant la que ens va salvar del que es podia haver convertit en una veritable guerra de nervis. Vaig començar amb els preliminars que en Tom s’havia oblidat: els cants i els panegírics, el claqué publicitari, el llarg encomi sobre la llegendària amabilitat de la Pamela. Quan aquests discursos no van obtenir el resultat esperat, vaig canviar de tàctica i li vaig prometre que en Tom i jo ens hi quedaríem fins que ella hi estigués ben instal·lada, i després, anant encara més lluny, vaig prendre el risc suprem d’assegurar-li que la decisió era només a les seves mans. Si no li agradava el lloc, recolliríem les seves coses i tornaríem a Nova York. Però ho havia d’intentar de veritat, vaig afegir-hi, com a mínim durant tres o quatre dies. ¿D’acord? Va fer que sí amb el cap. I llavors, per primer cop en mitja hora, va somriure. Vaig cridar el cambrer i li vaig demanar si podia reescalfar-li la pizza a la cuina. Al cap de deu minuts, la va tornar a portar a la taula i la Lucy se la va cruspir.

L’experiment Chaplin va donar resultats desiguals. La Lucy va riure, emetent els primers sorolls que li sentíem en tot el dia (fins i tot les llàgrimes del sopar li havien rodolat galtes avall en silenci), però uns quants minuts abans que arribéssim a l’escena del restaurant, al moment de la pel·lícula en què en Charlot entona aquella memorable cançó incomprensible, se li van tancar els ulls i es va quedar ben adormida. ¿Com se li podia retreure? Havia arribat a Nova York aquell matí, després de fer qui sap quants quilòmetres, la qual cosa volia dir que bona part de la nit anterior, si no tota, se l’havia passat en un autocar. La vaig portar a l’habitació de convidats mentre en Tom obria el sofà llit, que ja havíem deixat a punt, i tirava avall els llençols i la manta. No hi ha ningú que dormi més profundament que una criatura, sobretot una criatura exhausta. Mentre la deixava sobre el matalàs i la tapava, no va obrir els ulls ni un sol cop.

L’endemà va començar amb un esdeveniment estrany i desconcertant. A les set en punt la vaig anar a despertar amb un got de suc de taronja, un plat d’ous remenats i dues torrades amb mantega. Vaig deixar el menjar a terra i, suaument, li vaig tocar el braç:

—Desperta’t, Lucy —li vaig dir—. És l’hora d’esmorzar.

Ella va obrir els ulls al cap de tres o quatre segons, i tot seguit, després d’un moment d’absoluta confusió («¿On sóc? ¿Qui és aquest home que em mira?»), es va recordar de qui era i em va somriure.

—¿Has dormit bé? —li vaig preguntar.

—Molt bé, oncle Nat —em va respondre, pronunciant aquelles paraules amb el que semblava un accent del sud—. Com un roc al fons d’un pou.

Pam! Ja estava. La Lucy havia parlat. Sense que ningú l’animés ni la pressionés, sense aturar-se a pensar en el que estava a punt de fer, havia obert la boca i havia parlat tranquil·lament. ¿El regne del silenci s’havia acabat oficialment o simplement se n’havia oblidat en l’estupor del despertar?

—Me n’alegro —li vaig dir, mirant de no parlar sobre el que acabava de passar per no espatllar-ho.

—¿Avui encara anem a aquest coi de Vermont? —va preguntar.

Cada nova paraula, cada nova frase feia augmentar la meva moderada esperança.

—D’aquí a una hora —vaig dir—. Mira, Lucy, suc, torrades i ous.

Quan em vaig acotar per agafar el menjar de terra, ella va fer un altre d’aquells grans somriures.

—L’esmorzar al llit —va anunciar ella—. Com la reina Nefertiti.

Em pensava que ja estàvem salvats, però, ¿què sabia jo?, ¿què sabia jo de res? Jo tenia el got de suc a la mà dreta i, just quan ella va anar per agafar-lo, el cel li va caure a sobre. Poques vegades he vist que un rostre canviï d’expressió tan de pressa com va canviar el seu en aquell moment. En un tancar i obrir d’ulls, aquell somriure radiant es va convertir en un gest d’un horror punyent i devastador. Es va posar les mans a la boca i, al cap de pocs segons, els ulls se li van omplir de llàgrimes.

—No pateixis, bonica —li vaig dir—. No has fet res mal fet.

Però sí que ho havia fet. Al seu entendre, sí que ho havia fet i, per l’expressió de la seva carona turmentada, era com si hagués comès un pecat imperdonable. En un accés sobtat de fúria contra ella mateixa, es va començar a picar a un costat del cap amb el palmell de la mà esquerra, en una salvatge pantomima que devia voler expressar fins a quin punt es considerava estúpida. Ho va fer tres vegades, quatre, cinc, però just quan anava a agafar-li el braç per aturar-la, va allargar la mà esquerra i va aixecar un dit, que va brandar enèrgicament cap a mi. Estava enrabiada. Amb els ulls plens de fàstic i d’autoodi, es va començar a picar la mà esquerra amb la dreta, com si renyés la mà per haver tingut la barra d’aixecar aquell dit. Llavors va parar de picar-se i va tornar a allargar la mà esquerra. Aquest cop tenia dos dits aixecats. Com abans, els va brandar amb un ressentiment evident. Primer un dit, i després dos. ¿Què em volia dir? No ho podia saber del cert, però sospitava que tenia alguna cosa a veure amb el temps, amb el nombre de dies que faltaven abans que pogués tornar a parlar. En llevar-se li quedava un dia, però ara que se li havien escapat unes quantes paraules, s’havia de tornar a castigar afegint un altre dia al seu silenci. Així, doncs, un s’havia convertit en dos.

—¿És això? —li vaig preguntar—. ¿M’estàs dient que tornaràs a parlar d’aquí a dos dies?

Cap resposta. Li vaig tornar a preguntar, però la Lucy no estava disposada a revelar el seu secret. Cap moviment amb el cap per dir que sí ni que no. Res de res. Em vaig asseure al seu costat i li vaig amoixar els cabells.

—Té, Lucy —li vaig dir donant-li el suc de taronja—. És l’hora d’esmorzar.





CAP EL NORD


El cotxe era una relíquia de la meva vida anterior. A Nova York no el necessitava, però com que m’havia fet mandra vendre’l, s’estava en un pàrquing a Union Street, entre la Sisena i la Setena Avinguda, sense que el toqués ni el mirés des que vivia a Brooklyn. Era un Oldsmobile Cutlass del 1994, de color verd llima, una carraca espantosament lletja. Però feia el que havia de fer i, després de més de dos llargs mesos d’inactivitat, el motor es va engegar al primer cop de clau.

En Tom conduïa; jo feia de copilot; la Lucy seia al darrere. Malgrat les promeses que li havia fet la nit anterior, continuava sense voler saber res de la Pamela i de Vermont, i la molestava que l’hi portéssim contra la seva voluntat. Des del punt de vista lògic, tenia raó. Si la decisió definitiva era a les seves mans, ¿quin sentit tenia fer vora cinc-cents quilòmetres si l’únic que en trauríem seria haver de tornar-los a fer per tornar-la a Nova York? Jo li havia dit que havia de donar una oportunitat de debò a l’experiment amb la Pamela. Ella havia fet com si hi estigués d’acord, però jo sabia que ja havia pres una decisió i que res no la canviaria. Així, anava asseguda al darrere amb un posat sorrut i abstret, una víctima emmurriada i innocent de les nostres cruels maquinacions. Es va adormir quan ja érem als afores de Bridgeport, a la I-95, però fins llavors no havia fet gaire cosa més que mirar per la finestra, segurament pensant maldats dels seus oncles perversos. Tal com demostrarien els esdeveniments posteriors, en això anava equivocat. La Lucy tenia molts més recursos dels que em pensava i, en lloc de seure al cotxe traient foc pels queixals, rumiava i barrinava, utilitzant la seva considerable intel·ligència per tramar un complot que capgirés la situació i li permetés recuperar el control del seu destí. Si he de dir la veritat, era un pla brillant, el pla d’un autèntic bandarra, i només pots treure’t el barret davant un enginy dut a un nivell tan elevat. Però ja en parlarem més endavant.

Mentre la Lucy cavil·lava i dormia al darrere, al davant en Tom i jo vam parlar. Ell no s’havia posat al volant de cap cotxe des que havia deixat la feina de taxista al gener, i el sol fet de tornar a conduir va semblar que li produís un efecte tonificant. Feia dues setmanes que ens vèiem gairebé cada dia, i mai no m’havia semblat tan animat ni tan content com aquell matí de primers de juny. Després de deixar enrere el trànsit dens de la ciutat, vam agafar la primera de les diverses autopistes que ens portarien cap al nord, i va ser allà, en aquells espais oberts, que es va començar a relaxar, a desempallegar-se del pes dels seus patiments i a deixar d’odiar el món momentàniament. Un Tom relaxat era un Tom xerraire. Aquesta era la norma general per a l’exdoctor Thumb i, des de dos quarts de nou fins passades les dotze, em va ruixar amb un torrent de paraules; una veritable riada d’històries, acudits i discursos sobre temes que tant venien a tomb com no.

La cosa va començar amb un comentari sobre El llibre de l’estupidesa humana, la meva insignificant i carrinclona obra en curs. En Tom volia saber com anava i, quan li vaig dir que avançava sense que en veiés el final, que era com si cada història que escrivís deixés pas a una altra història, i a una altra, i a una altra, em va donar un cop a l’espatlla amb la mà dreta i va anunciar aquest sorprenent veredicte:

—Ets un escriptor, Nathan. T’estàs convertint en un escriptor de debò.

—No és veritat —li vaig replicar—. Només sóc un corredor d’assegurances jubilat que no té res millor a fer. M’ajuda a passar l’estona i prou.

—T’equivoques, Nathan. Després d’anys errant pel desert, per fi has trobat la teva vocació. Ara que ja no has de treballar pels diners, fas la feina que hauries hagut de fer sempre.

—És ridícul. Ningú es converteix en escriptor als seixanta anys.

L’exdoctorand i exacadèmic de literatura es va escurar la gola i em va demanar autorització per mostrar el seu desacord. En l’ofici d’escriure no hi havia cap regla, va dir. Si et fixaves en la vida de poetes i novel·listes, el que et trobaves era un caos total, un revoltim infinit d’excepcions. I tot plegat perquè escriure era una malaltia, va continuar en Tom, el que es podria considerar una infecció o una grip de l’esperit, i per tant la podia agafar qualsevol i a qualsevol edat. Joves i vells, forts i febles, borratxos i sobris, bojos i assenyats. Repassant la llista dels gegants i semigegants, descobries escriptors que van abraçar totes les inclinacions sexuals, totes les tendències polítiques i tots els atributs humans; des de l’idealisme més noble fins a la corrupció més insidiosa. Hi havia delinqüents i juristes, espies i metges, soldats i conques, viatgers i reclusos. Si no se’n podia excloure ningú, ¿què impedia a un excorredor d’assegurances de gairebé seixanta anys sumar-se a les seves files? ¿Quina llei proclamava que en Nathan Glass no havia contret la malaltia?

Em vaig arronsar d’espatlles.

—Joyce va escriure tres novel·les —va continuar en Tom—. Balzac en va escriure noranta. ¿Ens importa gaire, ara?

—A mi no —vaig dir.

—Kafka va escriure el primer relat en una nit. Stendhal va escriure La cartoixa de Parma en quaranta-nou dies. Melville va escriure Moby Dick en setze mesos. Flaubert va dedicar cinc anys a Madame Bovary. Musil va treballar divuit anys en L’home sense qualitats i va morir abans d’acabar-la. ¿Ara ens hi fixem, en això?

La pregunta no semblava demanar cap resposta.

—Milton era cec. Cervantes era manc. Christopher Marlowe va morir apunyalat en una baralla de bar abans d’arribar als trenta. Pel que sembla, el ganivet li va travessar l’ull. ¿Què n’hem de pensar, de tot això?

—No ho sé, Tom. Digue-m’ho.

—Res. Absolutament res.

—Hi estic més aviat d’acord.

—Thomas Wentworth Higginson va «corregir» els poemes d’Emily Dickinson. Un ignorant vanitós, que considerava que Fulles d’herba era una obra immoral, va gosar tocar l’obra de la divina Emily. I el pobre Poe, que va morir boig i borratxo en una claveguera de Baltimore, va tenir la mala sort d’escollir Rufus Griswold com a marmessor literari. Poc s’imaginava que Griswold el menyspreava, que el seu suposat amic i col·laborador es passaria anys intentant destruir la seva reputació.

—Pobre Poe.

—No va tenir sort, l’Eddie. Ni en vida ni després de mort. El van enterrar en un cementiri de Baltimore l’any 1849, però no li van posar una làpida fins al cap de vint-i-sis anys. Un parent en va encarregar una just després que es morís, però la feina va acabar en un d’aquells infortunis sinistres que et fan plantejar qui fa anar el món. Això sí que és estupidesa humana, Nathan. El taller del marbrista estava situat just a sota d’un tram de via elevat. Quan la làpida estava gairebé acabada, hi va haver un descarrilament. El tren va caure sobre el taller i va esclafar la làpida, i com que el parent no tenia prou diners per encarregar-ne una altra, Poe es va passar mig quart de segle jaient en una tomba anònima.

—¿Com ho saps, tot això, Tom?

—Ho sap tothom.

—Jo no.

—És que no has fet mai classes de doctorat. Mentre tu treballaves per la seguretat de la democràcia al món, jo era en una cabina de la biblioteca omplint-me el cap d’informació inútil.

—Al final, ¿qui va pagar la làpida?

—Un grup de mestres de Baltimore van crear un comitè per recollir els diners. Van tardar deu anys, si t’ho pots creure. Quan el monument va estar, van exhumar les restes de Poe, les van traslladar d’un cantó a l’altre de la ciutat i les van enterrar en un altre cementiri. El matí de la inauguració es va celebrar una cerimònia especial en un lloc anomenat Western Female High School. És un nom horrible, ¿no trobes? Western Female High School. Tots els poetes importants dels Estats Units hi estaven convidats, però Whittier, Longfellow i Oliver Wendell Holmes van donar alguna excusa per no anar-hi. Només Walt Whitman es va molestar a fer el viatge. Com que la seva obra val més que la de tots els altres junta, ho veig com un acte de sublim justícia poètica. Curiosament, Stéphane Mallarmé també hi va ser present. No pas en persona, però el seu famós sonet «Le tombeau d’Edgar Allan Poe» va ser escrit per a l’ocasió i, si bé no el va acabar a temps per a la cerimònia, almenys hi era present d’esperit. Això m’encanta, Nathan. Whitman i Mallarmé, els pares de la poesia moderna, junts al Western Female High School per honrar el seu avantpassat comú, el dubtós i desacreditat Edgar Allan Poe, el primer escriptor de debò que els Estats Units van donar al món.

Sí, aquell dia en Tom estava en plena forma. Una mica esverat, suposo, però no hi ha dubte que la seva xerrameca erràtica i erudita anava bé per combatre el tedi del viatge. Avançava una estona en una direcció determinada, arribava a un trencall i de cop i volta canviava de direcció, sense aturar-se mai a pensar si l’esquerra era millor que la dreta o viceversa. Per dir-ho d’alguna manera, tots els camins duien a Roma, i com que Roma era ni més ni menys que tota la literatura (de la qual semblava saber-ho tot), tant eren les decisions que prengués. De Poe va saltar de cop a Kafka. La relació era l’edat en què van morir tots dos: Poe als quaranta anys i nou mesos, i Kafka als quaranta anys i onze mesos. Era el típic fet obscur del qual només es recordava o es preocupava en Tom, però després de passar-me mitja vida estudiant taules actuarials i pensant en les taxes de mortalitat humanes en diverses professions, fins i tot el vaig trobar interessant.

—Massa joves —vaig dir—. Si haguessin viscut avui dia, segurament que les medecines i els antibiòtics els haurien salvat. Mira’m a mi. Si hagués tingut el càncer fa trenta o quaranta anys, ara no seria en aquest cotxe.

—Sí —va fer en Tom—. Als quaranta s’és massa jove. Però pensa en quants escriptors ni tan sols hi han arribat.

—Christopher Marlowe.

—Mort als vint-i-nou. Keats als vint-i-cinc. Georg Büchner als vint-i-tres. Imagina’t. El dramaturg alemany més important del segle XIX, mort als vint-i-tres. Lord Byron als trenta-sis. Emily Brontë als trenta. Charlotte Brontë als trenta-nou. Shelley un mes abans de fer els trenta. Sir Philip Sidney als trenta-u. Nathanael West als trenta-set. Wilfred Owen als vint-i-cinc. Georg Trakl als vint-i-set. Leopardi, García Lorca i Apollinaire, tots als trenta-vuit. Pascal als trenta-nou. Flannery O’Connor als trenta-nou. Rimbaud als trenta-set. Els dos Crane, Stephen i Hart, als vint-i-vuit i als trenta-dos. I Heinrich von Kleist, l’escriptor favorit de Kafka, mort als trenta-quatre en un suïcidi doble amb la seva amant.

—I Kafka és el teu escriptor favorit.

—Diria que sí. Si més no, del segle XX.

—¿Per què no vas escriure la tesi sobre ell?

—Perquè vaig ser ruc. I perquè en principi havia de ser americanista.

—Va escriure Amèrica, ¿no?

—Ha ha. Ben vist. ¿Com és que no se’m va acudir?

—Recordo com descrivia l’Estàtua de la Llibertat. En lloc d’una torxa, portava una espasa enlaire. És una imatge increïble. Et fa riure, però alhora també et fa escagarrinar. És com si ho hagués tret d’un malson.

—Així, has llegit Kafka.

—Tot no. Les novel·les i potser deu o dotze relats. Ja fa molt temps, quan tenia la teva edat. Però el que passa amb Kafka és que et queda. Un cop has fullejat la seva obra, no l’oblides.

—¿Has llegit els diaris i les cartes? ¿N’has llegit cap biografia?

—Ja em coneixes, Tom. No sóc gaire constant.

—Doncs és una llàstima. Com més saps de la seva vida, més interessant és la seva obra. Kafka no era només un gran escriptor, ¿saps?, sinó també un home excepcional. ¿Has sentit mai la història de la nina?

—Diria que no.

—Ah! Doncs para bé l’orella. Te l’explico com la primera prova per demostrar la meva teoria.

—No sé si t’entenc.

—És molt senzill. L’objectiu és demostrar que Kafka era una persona extraordinària. ¿Per què començo per aquesta història en concret? No ho sé. Però des que la Lucy va aparèixer ahir al matí, no me l’he pogut treure del cap. Hi deu haver alguna relació. Encara no ho he acabat d’aclarir, però em sembla que conté algun missatge, alguna mena d’avís sobre com hem d’actuar.

—Massa preàmbuls, Tom. Vés al gra i explica’m la història.

—Ja torno a parlar massa, ¿oi? Tot aquest sol, tots aquests cotxes, i poder anar a més de cent per hora. El cervell m’explota, Nathan. Estic a punt, preparat per al que sigui.

—Molt bé. Però ara explica’m la història.

—Entesos. La història. La història de la nina… És l’últim any de la vida de Kafka, i s’ha enamorat de la Dora Diamant, una noia de dinou o vint anys que s’ha escapat de la seva família hassídica a Polònia i que ara viu a Berlín. Kafka li dobla l’edat, però és ella qui li infon el coratge per marxar de Praga (cosa que ell fa anys que vol fer) i es converteix en la primera i l’última dona que viu amb ell. Ell arriba a Berlín la tardor del 1923 i mor la primavera següent, però aquests últims mesos són segurament els més feliços de la seva vida. Malgrat que la salut li empitjora dia a dia. Malgrat les condicions socials de Berlín: escassetat d’aliments, revoltes polítiques, la pitjor inflació en la història alemanya. Malgrat la certesa que ja no li queda gaire temps en aquest món.

»Cada tarda, Kafka surt a fer una passejada pel parc. La Dora l’hi acompanya gairebé sempre. Un dia troben una nena que plora desconsoladament. Kafka li pregunta què li passa, i ella li respon que ha perdut la nina. Ell de seguida es comença a inventar una història per explicar-li què ha passat. “La teva nina se n’ha anat de viatge”, li diu. “¿Com ho sap?”, li pregunta la nena. “Perquè m’ha escrit una carta”, li respon Kafka. La nena no s’ho acaba de creure. “¿Que la porta?”, li pregunta. “No, em sap greu”, diu ell, “me l’he deixat a casa, però demà la portaré”. És tan convincent que la nena ja no sap què pensar. ¿Pot ser que aquest home misteriós digui la veritat?

»Kafka se’n torna de dret a casa per escriure la carta. Seu a l’escriptori i, mentre mira com ell escriu, la Dora s’adona que està tan seriós i tan tens com quan compon la seva obra. No vol enganyar la nena. És una tasca literària i està disposat a fer-la com cal. Si es pot inventar una mentida bonica i persuasiva, compensarà la pèrdua de la nena per una realitat diferent que, tot i ser falsa, serà real i creïble segons les lleis de la ficció.

»L’endemà, Kafka torna al parc amb la carta. La nena l’hi espera i, com que encara no sap llegir, ell l’hi llegeix en veu alta. A la nina li sap molt greu, però s’ha cansat de viure sempre amb la mateixa gent. Ha de sortir i veure món, fer nous amics. No és que no s’estimi la nena, però necessita un canvi d’aires i per això s’han de separar durant una temporada. La nina promet escriure-li cada dia i mantenir-la al corrent de les seves aventures.

»Aquí és on la història em comença a trencar el cor. Ja és prou sorprenent que Kafka es molestés a escriure aquesta primera carta, però després es compromet a escriure’n una cada dia… sense cap altre motiu que consolar aquella nena, a qui no coneix de res, una criatura a qui una tarda es va trobar per casualitat en un parc. ¿Quina mena d’home fa una cosa així? Ho va fer durant tres setmanes, Nathan. Tres setmanes. Un dels escriptors més brillants que mai hagi viscut sacrificant el seu temps (un temps cada cop més preciós i limitat) per escriure les cartes imaginàries d’una nina perduda. La Dora explica que escrivia cada frase parant moltíssima atenció als detalls, que la prosa era precisa, divertida i captivadora. En altres paraules, era la prosa de Kafka i, durant tres setmanes, va anar al parc cada dia per llegir una altra carta a la nena. La nina es fa gran, va a l’escola, coneix altra gent. Continua dient a la nena que l’estima, però fa entendre certes complicacions en la seva vida que li impedeixen tornar a casa. A poc a poc, Kafka prepara la nena per al moment en què la nina desapareixerà de la seva vida per sempre més. S’esforça per trobar un final satisfactori, preocupat perquè, si no se’n surt, l’encanteri es trencarà. Després de provar diverses possibilitats, decideix que la nina es casi. Descriu el noi de qui s’enamora, la festa de compromís, el casament al camp, fins i tot la casa on ara viuen la nina i el seu marit. I finalment, a l’última línia, la nina diu adéu a la seva estimada amiga.

»Evidentment, en aquest punt la nena ja no troba a faltar la nina. Kafka li ha donat una altra cosa i, al cap d’aquelles tres setmanes, les cartes l’han curat de la tristesa. Ara té la història i, quan una persona té la sort de viure dins una història, de viure en un món imaginari, les penes d’aquest món desapareixen. Perquè mentre la història continuï, la realitat ja no existeix.





LA NOSTRA NOIETA O LA COCA-COLA ES AIXÍ


Hi ha dues maneres d’anar de Nova York a Burlington, Vermont: la ràpida i la lenta. Durant els primers dos terços del viatge, vam triar la manera ràpida, un trajecte que incloïa vies urbanes com Flatbush Avenue, l’autovia Brooklyn Queens, Grand Central Parkway i la carretera 678. Després d’entrar al Bronx pel pont de Whitestone, vam continuar uns quants quilòmetres en direcció nord fins a la I-95, que ens va fer sortir de la ciutat, travessar la part est del comtat de Westchester i entrar a Connecticut. A New Haven vam agafar la I-91, que és per on vam fer la major part del viatge, travessant el que quedava de Connecticut i tot Massachusetts, fins a arribar a la frontera sud de Vermont. La ruta més ràpida fins a Burlington hauria estat continuar per la I-95 fins a White River Junction i després anar cap a l’oest per la I-89, però quan vam ser als afores de Brattleboro, en Tom va dir que ja en tenia prou d’autopistes i que s’estimava més seguir per carreteres rurals, més petites i menys transitades. I així va ser com vam deixar la manera ràpida per agafar la lenta. Arribaríem una hora o dues més tard, va afegir, però almenys veuríem alguna cosa més que una processó de cotxes ràpids i mancats de vida. Boscos, per exemple, i flors silvestres a la vora de la carretera, i ja no diguem vaques i cavalls, granges i pastures, parcs municipals i algun rostre humà. Jo no vaig posar cap pega a aquest canvi de plans. M’era igual arribar a casa de la Pamela a les tres o a les cinc. Ara que la Lucy havia tornat a obrir els ulls i mirava per la finestra del darrere, em sentia tan culpable pel que li fèiem que volia ajornar el moment d’arribar-hi tant com fos possible. Vaig obrir l’atles de carreteres Rand McNally i vaig mirar el mapa de Vermont.

—Vés per la sortida 3 —vaig dir a en Tom—. Hem de trobar la carretera 30, que puja en diagonal cap al nord-oest. Al cap d’uns seixanta quilòmetres, començarem a fer tombs fins a Rutland, on agafarem la carretera 7 fins a arribar a Burlington.

¿Per què m’entretinc en aquests detalls sense importància? Perquè la veracitat de la història rau en els detalls, i no em queda altre remei que explicar-la exactament tal com va passar. Si no haguéssim pres aquesta decisió de deixar l’autopista a Brattleboro i agafar la carretera 30, molts dels esdeveniments d’aquest llibre no s’haurien produït. Quan dic això, penso sobretot en en Tom. La Lucy i jo també vam treure profit de la decisió, però per a en Tom, el sofert protagonista d’aquestes Brooklyn Follies, potser va ser la decisió més important de la seva vida. En aquell moment no tenia ni idea de les conseqüències que comportaria, no s’imaginava el remolí que havia posat en marxa. Com la nina de Kafka, es pensava que només volia un canvi d’aires; però perquè va deixar una carretera i en va agafar una altra, la Fortuna va allargar els braços inesperadament cap a ell i el va portar a un món diferent.

Anàvem amb el dipòsit gairebé buit, amb les panxes gairebé buides i amb les bufetes ben plenes. A uns trenta quilòmetres al nord-oest de Brattleboro, ens vam aturar a dinar en un horrorós restaurant de carretera que es deia Dot’s. Restauració i carburant, tal com encertadament anunciaven els rètols de l’autopista, i aquest va ser l’ordre en què vam decidir satisfer les nostres necessitats. Restauració a Dot’s i carburant a la gasolinera Chevron de l’altre costat de carretera. Aquí també, la nostra decisió casual de fer les coses d’una manera i no d’una altra va tenir un efecte important en la història. Si primer haguéssim omplert el dipòsit de gasolina, la Lucy no hauria pogut fer el seu electritzant cop mestre i segurament hauríem continuat fins a Burlington tal com havíem previst. Però, com que quan vam seure per dinar el dipòsit encara estava buit, l’ocasió se li va presentar de sobte i ella no s’ho va pensar dos cops. En aquell moment ens va semblar una catàstrofe, però si la nostra noieta no hagués fet el que va fer, el nostre noiet mai no hauria caigut als generosos braços de la dama Fortuna, i el fet de deixar o no deixar l’autopista hauria estat irrellevant.

Encara ara, no acabo d’entendre com s’ho va fer. Certes contingències van jugar al seu favor, però fins i tot tenint en compte aquestes miques de sort, l’audàcia i l’eficàcia del seu sabotatge van tenir alguna cosa gairebé diabòlica. Sí, el restaurant era a uns trenta metres de la carretera, la qual cosa la va protegir de les mirades dels conductors que passaven. Sí, totes les places per aparcar davant del restaurant eren plenes, la qual cosa ens va obligar a deixar el cotxe en un costat, amagat del que es veia pels dos finestrals que s’obrien a la façana d’aquell edifici atrotinat i d’una sola planta. I sí, hi havia l’avantatge addicional que en Tom i jo sèiem d’esquena a aquells finestrals. Però, ¿com coi se li va poder acudir tan ràpidament que podia convertir la màquina de coca-coles de fora (situada per casualitat a menys de quatre metres del nostre cotxe) en una arma en la seva lluita contra la solució Burlington? Tots tres vam entrar junts al restaurant, i el primer que vam fer va ser anar directes al lavabo. Després vam seure en una taula i vam demanar una hamburguesa, una amanida de tonyina i un entrepà de formatge a la planxa cadascun. Quan la cambrera va acabar de prendre nota, la Lucy es va assenyalar la panxa per fer-nos saber que havia de tornar al lavabo. Cap problema, li vaig dir, i se’n va anar, igual que qualsevol nena nord-americana amb els seus pantalons curts estampats i les vambes de color blau fosforescent que valien cent cinquanta dòlars. Mentre no va tornar, en Tom i jo vam comentar que era molt agradable ser lluny de la ciutat, fins i tot asseguts en un cau fosc i vell com el Dot’s, envoltats de camioners i de pagesos amb gorres vermelles i grogues adornades amb logos d’empreses que fabricaven eines i maquinària pesant. En Tom encara xerrava pels descosits, i jo estava tan absort en el que em deia que vaig perdre la pista de la Lucy. Poc ens podíem imaginar (els fets no es van descobrir fins més tard) que la nostra noieta havia sortit del restaurant per una porta del darrere i s’afanyava a posar monedes i bitllets d’un dòlar a la màquina de coca-coles de fora. Va comprar com a mínim vint llaunes d’aquell beuratge ensucrat i enganxifós i, una per una, les va buidar al dipòsit de gasolina del meu pobre Oldsmobile Cutlass. ¿Com podia saber que el sucre és un verí mortal per als motors de combustió interna? ¿Com podia ser tan llesta, aquella mocosa? No tan sols va posar fi al nostre viatge de manera abrupta i definitiva, sinó que ho va fer en un temps rècord. Diria que van ser cinc minuts, set a tot estirar. Sigui com sigui, quan va tornar a la taula encara esperàvem el menjar. De sobte tornava a estar somrient, però, ¿com hauria pogut endevinar la causa de la seva felicitat? Si m’hagués aturat a pensar-hi, hauria suposat que era perquè havia fet una bona buidada.

Quan vam acabar de dinar i vam pujar al cotxe, el motor va emetre un dels sorolls més estranys de la història de l’automoció. M’he passat vint minuts pensant en aquell soroll, però encara no he trobat les paraules adequades per descriure’l, l’expressió única i inoblidable que li faria justícia. ¿Una ronquera enriolada? ¿Un singlot en pizzicatto? ¿Un pandemònium de rialles? No dec ser prou bo per descriure-ho; o potser el llenguatge és un instrument massa pobre per reproduir el que vaig sentir, un soroll que semblava sortit de la boca d’una oca que s’ofega o de la d’un ximpanzé borratxo. Finalment, l’estrèpit es va convertir en una sola nota prolongada, en un eructe fort, com de tuba, que s’hauria pogut confondre amb un rot humà. No ben bé el rot d’un bevedor de cervesa satisfet, sinó un soroll que recordava el remuc lent i agonitzant de la indigestió, una descàrrega d’aire amb tons de baix que s’escapa de l’esòfag d’un home que pateix una cremor d’estómac exagerada. En Tom va aturar el motor i ho va tornar a provar, però el segon cop de clau no va produir més que un lleu grunyit. El tercer no va tenir cap altre resultat que el silenci. La simfonia s’havia acabat, i el meu Olds enverinat tenia una aturada cardíaca.

—Em sembla que ens hem quedat sense gasolina —va dir en Tom.

Era l’única conclusió raonable, però quan em vaig inclinar cap a l’esquerra per mirar l’indicador de la gasolina, vaig veure que encara quedava una vuitena part del dipòsit. Vaig assenyalar l’agulla amb el dit.

—Segons això, no —vaig dir.

En Tom es va arronsar d’espatlles.

—Deu anar malament. Sort que hi ha una gasolinera a l’altra banda de carretera.

Mentre en Tom feia aquest diagnòstic erroni sobre l’estat del cotxe, jo em vaig girar per mirar l’esmentada gasolinera pel vidre del darrere: dos sortidors davant un taller ruïnós que semblava que no s’hagués pintat des del 1954. En tombar-me, els meus ulls es van trobar amb els de la Lucy. Estava asseguda just darrere d’en Tom i, com que ignorava la seva responsabilitat en l’embolic en què ens trobàvem, em va sorprendre la satisfacció serena i gairebé sobrenatural que expressava la seva cara. El motor acabava d’amollar aquell popurri cacofònic i, en circumstàncies normals, hauria estat lògic que aquells sorolls ridículs li haguessin provocat alguna reacció: alarma, diversió, inquietud, alguna cosa. Però la Lucy s’havia retirat ben endins d’ella mateixa; surant ingràvidament en un núvol d’indiferència, un esperit pur desprès del seu cos. Ara entenc que assaboria l’èxit de la seva missió, donant gràcies en silenci al totpoderós per haver-la ajudat a complir el miracle. Aquella tarda, assegut amb ella al cotxe, només em vaig quedar perplex.

—¿Que ets aquí, Lucy? —li vaig preguntar.

Se’m va quedar mirant una bona estona, impassible, i finalment va fer que sí amb el cap.

—No et preocupis —vaig continuar—. El cotxe tornarà a anar de seguida.

No cal dir que anava equivocat. Seria temptador explicar amb pèls i senyals la comèdia que va seguir, però no vull posar a prova la paciència del lector tractant temes que, estrictament parlant, no són rellevants per a la història. En el cas del cotxe, l’únic que compta és el resultat final. Per tant, m’estalviaré de dir res del bidó de gasolina súper que en Tom va portar del taller de l’altre cantó de carretera (perquè no va servir de res) i ometré qualsevol referència a la grua que finalment es va endur el Cutlass a aquell mateix taller (¿quina altra opció teníem?). L’únic fet que val la pena esmentar és que cap dels dos homes que portaven el taller (un equip format per pare i fill que es deien Al Senior i Al Junior) no van saber esbrinar què li passava al cotxe. En Junior i en Senior tenien si fa no fa la mateixa edat que en Tom i jo, però mentre que jo era prim i en Tom rodanxó, els cossos de l’Al jove i del vell s’assemblaven als nostres a la inversa: el fill era esvelt i el pare gras.

Després de mirar-se el motor durant una bona estona i no trobar-hi res, l’Al Junior va abaixar el capot.

—L’hauré de desmuntar —va dir.

—Sí que és greu —vaig fer.

—No és que sigui greu. Però tampoc serà bufar i fer ampolles. No senyor, no serà bufar i fer ampolles.

—¿Quant temps caldrà per arreglar-lo?

—Depèn. Potser un dia, potser una setmana. Primer de tot he de trobar el problema. Si és senzill, de primera. Si no, potser haurem de demanar alguna peça al proveïdor, i la cosa es podria allargar.

Semblava una valoració justa i honesta, i atesa la meva ignorància absoluta en el tema dels cotxes, no veia què més podia fer sinó oferir-li la feina, tardés el que tardés. En Tom, que tampoc era mecànic, va secundar aquesta decisió. Tot això estava molt bé, però ara que estàvem atrapats en una carretereta secundària de Vermont, ¿què faríem mentre els dos Als treballaven per ressuscitar la nostra màquina malalta? Una opció era llogar un cotxe i acabar d’arribar a Burlington, passar el que quedava de setmana amb la Pamela i recollir l’Oldsmobile de tornada a Nova York. O, el que era més senzill, llogar habitacions en un hostal d’allà a prop i fer com si estiguéssim de vacances fins que el cotxe estigués a punt.

—Ja he conduït prou per avui —va dir en Tom—. Voto per quedar-nos. Almenys fins demà.

Jo hi vaig estar d’acord. Pel que fa a la Lucy —la silenciosa i sempre atenta Lucy—, ja us podeu imaginar que no va protestar contra la nostra decisió.

L’Al Senior ens va recomanar un parell de llocs a Newfane, un poble que havíem travessat feia quinze quilòmetres. Vaig anar al despatx i vaig trucar als dos números, però en cap dels dos hostals no tenien habitacions lliures. Quan vaig dir el que passava, l’Al gras va semblar ofès.

—Coi de turistes! —va dir—. Només som a la primera setmana de juny i ja sembla ple estiu.

Ens vam estar mig minut allà drets, amb les mans a la butxaca, mirant com pare i fill pensaven. Finalment, l’Al Junior va trencar el silenci.

—¿I l’Stanley, papa?

—Mmm —va fer el seu pare—. No ho sé. ¿Què et fa pensar que torni a funcionar?

—He sentit a dir que enguany vol obrir —va respondre el jove—. És el que em va dir la Mary Ellen. Es va trobar l’Stanley a correus la setmana passada.

—¿Qui és l’Stanley? —vaig preguntar.

—Stanley Chowder[13] —va dir l’Al Senior, aixecant el braç i assenyalant cap a l’oest—. Abans tenia un hostal en aquella muntanya, a uns quatre quilòmetres d’aquí.

—L’Stanley Chowder —vaig repetir—. És un nom ben curiós.

—Sí —va dir l’Al gras—. Però a ell tant li fa. Em sembla que li agrada i tot.

—Una vegada vaig conèixer un home que es deia Elmer Doodlebaum[14] —vaig dir, adonant-me de cop que m’agradava parlar amb els dos Als—. ¿Us agradaria haver de portar aquest nom tota la vida?

L’Al Senior va somriure.

—No gaire, no. De fet, no gens. Però almenys la gent se’n recordaria. Jo m’he dit Al Wilson des del dia que vaig néixer, que potser és una mica millor que dir-se John Doe.[15] És un nom sense cap gràcia. Al Wilson. Només a Vermont n’hi deu haver un miler.

—Em sembla que provaré l’Stanley —va dir l’Al Junior—. No se sap mai. Si no és a fora tallant la gespa, potser agafa el telèfon i tot…

Mentre el fill anava al despatx a fer la trucada, el seu pare es va recolzar al meu cotxe, es va treure una cigarreta de la butxaca de la camisa (que es va posar als llavis però no va encendre) i ens va explicar la trista història de l’Hostal Chowder.

—Això és el que fa ara l’Stanley —va dir—. Talla la gespa. Des de bon matí fins al vespre, va amb el seu John Deere vermell tallant la gespa. Comença quan la neu es fon a l’abril, i no para fins que torna a nevar al novembre. Cada dia, plogui o faci sol, va voltant per la seva finca tallant la gespa durant hores i hores. Quan arriba l’hivern, s’està a casa mirant la tele. I quan s’atipa de mirar la tele, agafa el cotxe i se’n va a Atlantic City. Demana una habitació en un dels hotels del casino i es passa deu dies seguits jugant al blackjack. A vegades guanya, a vegades perd, però a l’Stanley tant li fa. Té prou diners per viure i, si en malgasta uns quants de tant en tant, no passa res.

»Fa molt temps que el conec… em sembla que més de trenta anys. Feia de comptable a Springfield, Massachusetts. L’any seixanta-vuit o seixanta-nou, ell i la seva dona, la Peg, van comprar aquella casa blanca, allà dalt de la muntanya, i hi van començar a venir els caps de setmana, per les vacances d’estiu, per les vacances de Nadal, sempre que podien. Tenien el somni de convertir la casa en un hostal i quedar-s’hi a viure quan l’Stanley es jubilés. Fa quatre anys, l’Stanley deixa la feina de comptable, ell i la Peg venen la casa de Springfield i es traslladen aquí per obrir l’Hostal Chowder. Mai no oblidaré com van treballar aquella primera primavera, afanyant-se per tenir-ho tot a punt per a l’últim cap de setmana de maig. Tot va com ho havien previst. Ho arreglen tot fins que la casa brilla com una joia. Lloguen un cuiner i dues criades, i llavors, quan estan a punt de fer les primeres reserves, la Peg té un atac de feridura i es mor. Allà mateix, a la cuina, en ple dia. Ara és viva, parlant amb l’Stanley i el cuiner, i al cap de no res cau rodona a terra i exhala l’últim sospir. Va anar tan de pressa que es va morir abans que l’ambulància sortís de l’hospital.

»Per això l’Stanley talla la gespa. Hi ha qui diu que està una mica guillat, però sempre que hi parlo és l’Stanley que vaig conèixer fa trenta anys, el de sempre. L’únic és que troba a faltar la Peg. Hi ha qui es tira a la beguda. Hi ha qui es busca una altra dona. Ell talla la gespa. No fa cap mal a ningú, ¿oi?

»Ara fa temps que no el veig, però si la Mary Ellen està ben informada (i, que jo sàpiga, sempre ho està), estem de sort. Vol dir que l’Stanley millora, que vol començar a viure de nou. L’Al Junior ja fa un parell de minuts que ha marxat. Potser m’equivoco, però m’hi jugo alguna cosa que l’Stanley ha agafat el telèfon i estan parlant de com portar-los allà dalt. Estaria bé, ¿no? Si l’Stanley té obert, vostès serien els primers clients en la història de l’Hostal Chowder. Ostres, ostres. Això sí que estaria bé, ¿no?».





DIES DE SOMNI A L’HOTEL EXISTÈNCIA


Vull parlar de felicitat i de benestar, d’aquests moments rars i inesperats en què la veu que sents dins el cap calla i notes que vas compassat amb el món.

Vull parlar del temps de primers de juny, d’harmonia i de repòs benaurat, de pit-roigs i de pinsans grocs i de gaigs blaus volant rabents entre les fulles verdes dels arbres.

Vull parlar dels beneficis del son, dels plaers del menjar i de l’alcohol, del que li passa al teu cap quan surts a la llum del sol a les dues del migdia i sents l’abraçada càlida de l’aire.

Vull parlar d’en Tom i de la Lucy, de l’Stanley Chowder i dels quatre dies que vam passar a l’Hostal Chowder, dels pensaments que vam pensar i dels somnis que vam somiar al cim d’aquella muntanya del sud de Vermont.

Vull recordar els capvespres cerulis, les albes llangoroses i rosades, els óssos udolant de nit al bosc.

Ho vull recordar tot. I si tot és demanar massa, una part. No, més d’una part. Gairebé tot. Gairebé tot, amb espais en blanc reservats per als trossos que falten.

El taciturn però cordial Stanley Chowder, expert tallador de gespa, astut jugador de pòquer i crack del ping-pong, aficionat al cinema clàssic nord-americà, veterà de la guerra de Corea i pare d’una filla de trenta-dos anys que du l’insòlit nom de Honey —mestra de quart de primària que viu a Brattleboro. L’Stanley té seixanta-set anys però es conserva bé, amb una bona mata de cabells i uns ulls de color blau clar. Vora metre vuitanta, robust, amb una encaixada ferma.

Baixa de la muntanya a buscar-nos. Després de saludar l’Al Junior i l’Al Senior, es presenta i ens dóna un cop de mà per passar les maletes del maleter del meu cotxe al del seu Volvo familiar. M’adono que es mou de pressa, gairebé corre quan va d’un vehicle a l’altre. Els seus gestos tenen una eficàcia àgil i nerviosa. L’Stanley va per feina. La inactivitat genera pensaments, i els pensaments poden ser perillosos, com qualsevol que visqui sol entendrà fàcilment. Després de sentir el relat de l’Al Senior sobre la mort de la Peg, veig l’Stanley com un personatge perdut i turmentat. Complaent, generós en extrem, però incòmode amb ell mateix, un home destrossat que intenta refer la seva vida.

Ens acomiadem dels Wilson i els agraïm l’ajuda que ens han ofert. L’Al Junior promet mantenir-me al corrent de l’estat del meu cotxe.

Un camí costerut i sense asfaltar, flanquejat pel bosc; un terreny accidentat; de tant en tant una branca baixa frega el parabrisa mentre ens enfilem muntanya amunt. L’Stanley es disculpa per endavant per qualsevol problema que puguem trobar a l’hostal. Fa dues setmanes que hi treballa sol intentant posar-lo a punt, però encara hi ha molt per fer. Tenia previst obrir el Quatre de Juliol, però després que l’Al Junior li hagi trucat per explicar-li la nostra situació, s’hauria «sentit malament» si no ens hagués acollit uns quants dies. Encara no ha llogat ningú, però ell mateix farà els llits i vetllarà perquè estiguem tan còmodes com ho permetin les circumstàncies. Ja ha parlat amb la seva filla, que és a Brattleboro, i ha acceptat venir cada dia a l’hostal a fer-nos el sopar. Ens garanteix que cuina bé. En Tom i jo li donem les gràcies per la seva amabilitat. Atabalat per totes aquestes preocupacions, l’Stanley no s’adona que la Lucy encara no ha dit res.

Una casa blanca, de tres plantes, amb setze habitacions i un porxo que fa tot el tomb. Al rètol que hi ha a l’entrada del camí hi diu Hostal Chowder, però una part de mi ja s’adona que acabem d’arribar a l’Hotel Existència. De moment, decideixo no compartir aquesta idea amb en Tom.

Abans que l’Stanley ens ensenyi les habitacions, en Tom truca a la Pamela des de la sala de la planta baixa per explicar-li què ens ha passat. L’Stanley és a dalt fent els llits. La Lucy se’n va cap al sofà i, al cap de no res, ja està agenollada amoixant el gos de l’Stanley, un labrador de color negre i força gran que es diu Spot. Sense voler, penso en en Harry i en les absurdes paraules que fa dues setmanes que em ronden pel cap: X marks the spot [La X marca el lloc]. Ara l’spot [el lloc] s’ha convertit en un animal de quatre potes i, mentre miro com el gos llepa la cara de la Lucy, em quedo a prop d’en Tom, no fos que hagi de dir alguna cosa a la Pamela. No és el cas, però mentre sento la part de la conversa d’en Tom, em sorprèn la reacció irritada de la seva germanastra en saber que la nostra arribada a Burlington s’ha endarrerit. Com si el problema amb el cotxe fos culpa nostra. Com si no hi hagués imprevistos cada dos per tres. Però la Pamela s’acaba de passar una hora i mitja al supermercat i ara és a la cuina «escarrassant-se» per tenir el sopar a punt abans que arribem. Com a mostra de benvinguda i d’hospitalitat, ha preparat un sopar de molts plats, on hi ha des de gaspatxo fins a un pastís de pacanes fet de casa, i s’ofèn, més ben dit s’emprenya, quan s’adona que tots els seus esforços han estat en va. En Tom li presenta mil disculpes, però tot i així la Pamela continua renyant-lo. ¿Aquesta és la Pamela millorada de la qual he sentit a parlar tant? Si no pot acceptar un petit contratemps, ¿quina mena de mare serà per a la Lucy? L’últim que necessita la nena és una burgesa neuròtica que l’atabali amb exigències urgents i impossibles.

Fins i tot abans que en Tom pengi, decideixo que la solució Burlington està morta i enterrada. Ratllo el nom de la Pamela de la llista i em nomeno tutor provisional de la Lucy. ¿Estic més capacitat que la Pamela per cuidar la Lucy? No, en molts aspectes segur que no, però l’instint em diu que en sóc responsable, tant si m’agrada com si no.

En Tom penja i fa que no amb el cap.

—Està que s’enfila per les parets —diu.

—Oblida’t de la Pamela —li responc.

—¿Què vols dir?

—Vull dir que no anirem a Burlington.

—¿Eh? I, ¿des de quan?

—Des d’ara. Ens quedarem aquí fins que ens arreglin el cotxe, i després tornarem a Brooklyn.

—I, ¿què penses fer amb la Lucy?

—S’estarà al meu pis.

—Quan en vam parlar ahir, vas dir que no t’interessava.

—He canviat d’idea.

—Així hem vingut fins aquí per no res.

—No ben bé. Mira al teu voltant, Tom. Hem aterrat al paradís. Un parell de dies de descans i de relax, i tornarem a casa com nous.

La Lucy no és a més de quatre metres de nosaltres mentre intercanviem aquestes paraules i sent tot el que diem. Quan em giro cap a ella, veig que m’envia petons amb les dues mans, estenent els braços després de cada bes, com una actriu triomfant la nit de l’estrena. Estic content de veure-la tan contenta, però també m’espanta. ¿Tinc la més mínima idea d’on em fico?

De sobte, em ve a la memòria una frase d’una pel·lícula que vaig veure a final dels anys setanta. No en recordo el títol, tant la història com els personatges han caigut en l’oblit, però les paraules encara em ressonen dins el cap, com si les hagués sentit ahir mateix. «Els nens poden ser consol de tot… menys de tenir nens».

Mentre l’Stanley ens ensenya les habitacions del pis de dalt, ens explica que la Peg, la difunta senyora Chowder («morta ara fa quatre anys»), va ser qui va escollir els mobles, la roba de llit, el paper de les parets, les persianes venecianes, les catifes, els llums, les cortines i tots els altres petits objectes que hi ha damunt les diverses taules, tauletes de nit i calaixeres: els tapets, els cendrers, els canelobres, els llibres.

—Tenia un gust impecable —diu.

Per mi, la decoració és massa afectada, un intent nostàlgic de recrear l’ambient d’una Nova Anglaterra passada que, de fet, era molt més sòbria i adusta que les habitacions suaus i femenines que tinc al davant. Però tant és. Tot és net i confortable, i hi ha un element que compensa l’omnipresent to kitsch i recarregat: els quadres que hi ha a les parets. En contra del que es podia esperar, no hi ha mostres de punt de creu, ni matusseres aquarel·les de paisatges nevats de Vermont, ni reproduccions de Currier & Ives. Les parets estan cobertes de fotografies en blanc i negre, de vint centímetres per vint-i-cinc, d’antigues estrelles de Hollywood. Aquesta és l’única aportació de l’Stanley a la decoració de les habitacions, però marquen la diferència, introduint una dosi d’enginy i de lleugeresa en un entorn massa formal. De les tres habitacions que ens ha preparat, una està dedicada als Germans Marx, una altra a Buster Keaton i l’última a Laurel i Hardy. En Tom i jo deixem que la Lucy triï primer, i es queda amb l’Stan i l’Ollie, al final del passadís. En Tom escull en Buster, i jo acabo entre tots dos, amb en Groucho, en Harpo, en Chico, en Zeppo i la Margaret Dumont.

Primera exploració del terreny. Just després de desfer les maletes, sortim a veure la famosa gespa de l’Stanley. Durant uns quants minuts, m’envaeix un torrent continu de sensacions canviants. El contacte de la gespa suau i ben cuidada sota els peus. El soroll d’un tàvec que em passa a prop de l’orella. L’olor de l’herba. Les olors de les mare-selves i dels lilàs. Les tulipes d’un vermell llampant plantades al voltant de la casa. L’aire comença a vibrar i, al cap d’un moment, una lleu brisa m’acarona el rostre.

Em deixo arrossegar amb els meus tres companys i el gos, rumiant coses absurdes. L’Stanley ens explica que el terreny té unes quaranta hectàrees, i m’imagino que fàcil que seria construir-hi més edificis si la població de l’Hotel Existència superés la capacitat de la casa principal. Somio el somni d’en Tom i em delecto amb les possibilitats. Més de vint hectàrees de bosc. Un estany. Un pomerar descuidat, uns quants ruscos abandonats, una cabanya al bosc per destil·lar-hi xarop d’erable de sucre. I la gespa de l’Stanley; una gespa bonica, interminable, que s’estén al nostre voltant i més enllà.

No passarà mai, em dic. El pla d’en Harry segur que falla i, encara que no falli, ¿què em diu que l’Stanley es vulgui vendre la casa? Però, ¿i si s’uneix a nosaltres i passa a ser un dels socis del projecte? ¿És la mena d’home capaç d’entendre el que en Tom vol aconseguir? Decideixo que l’he de conèixer millor, que he de passar tant temps com pugui amb ell.

Al cap d’uns vint minuts, girem cua i tornem cap a la casa. L’Stanley entra rabent al garatge per treure’ns unes quantes cadires de jardí i, un cop hi estem instal·lats, es disculpa i s’amaga dins de casa. Ell té feina per fer, però els primers clients en la història de l’Hostal Chowder es poden quedar mandrejant al sol tanta estona com vulguin.

Durant un parell de minuts, miro com la Lucy corre per la gespa llançant bastons al gos. A la meva esquerra, en Tom llegeix una obra de teatre de Don DeLillo. Aixeco la vista cap al cel i observo els núvols que passen. Veig un falcó planant, però al cap de poc desapareix. Quan torna a aparèixer, tanco els ulls. Al cap d’uns segons, dormo profundament.

A les cinc en punt, la Honey Chowder fa la primera aparició, aparcant davant la casa amb una carretada de queviures i dues caixes de vi. En Tom i jo ja hem deixat les cadires de jardí i estem asseguts al porxo parlant de política. Interrompem les nostres denúncies contra Bush II i el Partit Republicà, baixem les escales fins a l’Honda blanc i ens presentem a la filla de l’Stanley.

És una noia corpulenta, amb la cara pigada, uns bons braços i una encaixada poderosa. Desborda confiança, humor i bona voluntat. Potser un pèl dominant, però, ¿què es pot esperar d’una mestra de quart de primària? Parla fort i amb una veu una mica ronca, però m’agrada que sembli tan riallera i tan poc preocupada per la grandària de la seva personalitat. És una noia competent i espavilada, decideixo, i segur que agradable al llit. No és guapa, però tampoc no guapa. Ulls d’un blau radiant, llavis carnosos i una bona cabellera entre rossa i pèl-roja. Mentre l’ajudem a descarregar les bosses de queviures del maleter del cotxe, veig que es mira en Tom amb alguna cosa més que una curiositat distant. Aquell tros de suro no s’adona de res, però jo em començo a preguntar si aquesta noia manaire i intel·ligent no és la resposta a les meves pregàries. En lloc de l’etèria M.B.P., una soltera amb ganes de pescar un home. Una piconadora. Un tornado. Una mossa afamada i enredaire que pugui sotmetre el nostre noiet.

Per segon cop en el que va de tarda, decideixo reservar-me el que penso i no dir-ne res a en Tom.

Tal com l’Stanley ha promès, la Honey ens fa un sopar excel·lent. Sopa de créixens, llom rostit, mongetes amb ametlles, flam per postres i vi a dojo. Sento una fiblada de compassió per la Pamela i el malaguanyat banquet que ens preparava, però dubto que la teca de Burlington pugui superar el que engalana la taula de l’Hostal Chowder.

La victoriosa Lucy, alliberada del seu imminent captiveri, es presenta a taula amb el vestit de quadres vermells i blancs, les sabates de xarol negres i els mitjonets amb puntes a les vores. No sé si l’Stanley és insensible al comportament dels altres o bé massa discret, però encara no ha dit res sobre el silenci de la Lucy. Quan fa deu minuts que sopem, però, la seva filla, més observadora i directa, comença a fer preguntes.

—¿Què li passa? —diu—. ¿Que no sap parlar?

—És clar que sí —li contesto—. El que passa és que no vol.

—¿No vol? —fa la Honey—. ¿Què vol dir, això?

—És una prova —li explico, deixant anar la primera mentida que em passa pel cap—. L’altre dia la Lucy i jo parlàvem de coses difícils, i vam decidir que no parlar potser és la cosa més difícil que pot fer una persona. I vam fer un pacte. La Lucy es va comprometre a no dir ni una paraula durant tres dies. Si compleix la seva part del tracte, li he promès que li donaré cinquanta dòlars. ¿Oi, Lucy?

La Lucy fa que sí amb el cap.

—¿I quants dies falten? —continuo.

La Lucy aixeca dos dits.

Ah, em dic, vet aquí. Per fi ho ha admès. D’aquí a dos dies s’acabarà la tortura.

La Honey arrufa les celles, inquieta i escèptica alhora. Al capdavall, tracta cada dia amb canalla, i sospita que alguna cosa no va. Però jo sóc un desconegut i, en lloc de preguntar-me pel joc estrany i malsà a què jugo amb aquesta nena, aborda el problema des d’un altre angle.

—¿Com és que no va a l’escola? —pregunta—. Som dilluns, 5 de juny. Les vacances d’estiu no comencen fins d’aquí a tres setmanes.

—Perquè… —dic jo, intentant inventar-me una altra bola—… la Lucy va a una escola privada… i el curs acadèmic és més curt que a les escoles públiques. Divendres va tenir l’última classe.

Altre cop, estic convençut que la Honey no em creu. Però si no vol creuar la línia del que seria una grolleria inacceptable, no em pot pas continuar interrogant sobre assumptes que no l’afecten directament. Aquesta Chowder franca i fornida em cau bé, i també el seu pare, que seu davant meu, mastegant el menjar i bevent el vi en silenci, però no tinc ganes que comparteixin els nostres secrets familiars. No és que em faci vergonya ser qui som, però, «Déu meu», em dic, «quina família!». Quina colla d’ànimes esgarriades i vacil·lants. Quins exemples més punyents de la imperfecció humana. Un pare amb una filla que no vol saber res d’ell. Un germà que fa tres anys que no té notícies de la seva germana. I una nena que s’ha escapat de casa i no vol parlar. No, no estic disposat a exposar els Chowder a la veritat del nostre clan inútil i desgavellat. Aquesta nit no. Ni aquesta nit ni potser mai.

En Tom deu tenir pensaments semblants als meus, ja que s’afanya a intervenir-hi i intenta desviar la conversa cap a una altra direcció. Comença preguntant a la Honey per la seva feina. Quant temps fa que s’hi dedica, què la va dur a fer-se mestra, què li sembla el sistema de Brattleboro, etcètera. Les seves preguntes són anodines, d’una banalitat sufocant, i quan el miro a la cara mentre parla amb la Honey, m’adono que no està interessat en ella, ni com a dona ni tan sols com a persona. Però la Honey és massa forta per permetre que la indiferència d’en Tom li impedeixi donar-li respostes brillants i encantadores, i ben aviat és ella qui porta la conversa, bombardejant el nostre noiet amb desenes de preguntes. L’agressivitat de la Honey desconcerta en Tom durant uns moments, però quan s’adona que la seva interlocutora és tan llesta com ell, es posa a l’altura i comença a donar el millor que té. L’Stanley i jo amb prou feines diem res, però ens divertim amb el combat verbal que ha esclatat davant els nostres ulls. Inevitablement, la conversa deriva cap a la política i cap a les eleccions del novembre. En Tom clama contra la creixent influència de la dreta als Estats Units. Cita la quasi destrucció de Clinton, el moviment antiavortament, el lobby armamentístic, la propaganda feixista de les tertúlies radiofòniques, la covardia de la premsa o la prohibició d’ensenyar la teoria de l’evolució en determinats estats.

—Estem anant enrere —diu—. Cada dia que passa, perdem un tros del país. Si surt en Bush, no en quedarà res.

Sorprenentment, la Honey hi està totalment d’acord. La pau regna vora mig minut, i llavors ella diu que pensa votar en Nader.

—No ho facis —diu en Tom—. Un vot per a en Nader és un vot per a en Bush.

—No és veritat —replica la Honey—. És un vot per a en Nader. A més, en Gore guanyarà a Vermont. Si no n’estigués segura, el votaria a ell. D’aquesta manera puc expressar la meva petita protesta i alhora mantenir en Bush fora del govern.

—No sé a Vermont —diu en Tom—, però segur que seran unes eleccions molt ajustades. Si als estats que ballen hi ha gaire gent que pensi com tu, guanyarà en Bush.

La Honey s’esforça per no riure. En Tom s’ho pren tot tan a pit que té ganes de sorprendre’l amb algun comentari inesperat i estrafolari. Ja veig a venir la broma, i creuo els dits perquè sigui bona.

—¿Sabeu què va passar l’últim cop que una nació va escoltar un bush?[16] —pregunta la Honey.

Ningú no diu res.

—Que el seu poble va errar quaranta anys pel desert.

Contra la seva voluntat, en Tom esclafeix a riure.

La justa ha arribat a un final sobtat i decisiu, i la Honey n’és la clara vencedora.

No em vull engrescar massa, però em sembla que en Tom ha trobat una noia a la seva mida. Si en surt res o no és una altra història, que han de decidir el temps i les misterioses inclinacions de la carn. Em dic que he d’estar atent per veure què passa.

L’endemà de bon matí, truco a l’Al Junior a la gasolinera, però encara no ha resolt el misteri del cotxe.

—Ara m’hi he posat —em diu—. Així que tingui la resposta, n’hi diré alguna cosa.

Em meravello del poc que m’afecta aquesta notícia. En tot cas, m’alegro que ens hàgim de quedar un altre dia dalt de la muntanya, m’alegro que encara no hàgim de pensar a tornar a Nova York.

Aquest matí tinc una feina per fer, però és impossible fer seure l’Stanley prou estona per parlar-hi seriosament. Cuina l’esmorzar i ens el serveix, però tan bon punt ens deixa els plats a taula, surt ràpidament de la cuina i se’n va a dalt per fer els llits. Després d’això, s’ocupa de diversos assumptes per tota la casa: canvia bombetes, espolsa catifes i arregla marcs de finestres. No em queda altre remei que buscar una oportunitat més tard.

Fa un matí fred i boirós. Ens posem un jersei per sortir al porxo i contemplar la gespa fresca i amarada de rosada. Amb les hores, els núvols es dissiparan i tindrem una altra tarda radiant, però de moment els arbustos i els arbres amb prou feines es veuen.

La Lucy ha trobat un llibre a la seva habitació i el porta al porxo. És un llibre de butxaca i, com que en tapa el títol amb la mà, li demano que m’ensenyi quin és. Els genets del prat vermell, de Zane Grey. Li pregunto si és bo i ella em diu que sí amb un vigorós cop de cap. No és només bo, sembla que em digui, sinó una obra mestra absoluta. Em sembla una tria curiosa per a una nena de nou anys, però, ¿qui sóc jo per dir res? Li agrada llegir, em dic, i ho considero un element positiu, una prova que a la nostra fugitiva no li fa mandra fer anar el magí.

En Tom s’instal·la a la cadira del costat de la meva, mentre que la Lucy s’asseu al balancí amb el seu western. En Tom encén la cigarreta de després d’esmorzar i em pregunta:

—¿Creus que l’Al Junior ens arreglarà mai el cotxe?

—Segur que sí —li responc—. Però no tinc cap pressa per marxar d’aquí. ¿I tu?

—No, de fet no. Em comença a agradar, aquest lloc.

—¿Et recordes del sopar de la setmana passada amb en Harry?

—¿Quan et vas tirar el vi per sobre els pantalons? ¿Com vols que me n’hagi oblidat?

—He estat pensant en algunes de les coses que vas dir aquella nit.

—Si no recordo malament, vaig dir moltes coses. La majoria estúpides. D’una estupidesa monumental.

—Estaves moix. Però no vas dir cap estupidesa.

—Devies anar massa begut per adonar-te’n.

—Begut o no, hi ha una cosa que he de saber. ¿Ho deies seriosament, allò de marxar de la ciutat, o era pura xerrameca?

—Ho deia seriosament, però també era pura xerrameca.

—No pot ser les dues coses. Ha de ser l’una o l’altra.

—Ho deia seriosament, però també sé que no passarà mai. Per tant, només era pura xerrameca.

—¿I el negoci d’en Harry?

—Pura xerrameca. Ja ho hauries de saber. Si hi ha algú que només sigui xerrameca, és el nostre amic Harry Brightman.

—No t’ho discutiré pas. Però, només per parlar, imagina’t que digués la veritat. Imagina’t que està a punt de guanyar molts diners i que està disposat a gastar-se’ls en una casa al camp. ¿Què diries?

—Diria que endavant les atxes.

—Molt bé. Ara concentra’t. Si poguessis comprar qualsevol casa, ¿on voldries que fos?

—No he pensat tan enllà. Però potser en un lloc aïllat. Un lloc on no tinguéssim ningú a sobre.

—¿Un lloc com l’Hostal Chowder?

—Sí. Ara que ho dius, aquest lloc estaria bé.

—¿Per què no preguntem a l’Stanley si ens el vendria?

—¿Per què? No tenim prou diners per comprar-l’hi.

—T’oblides d’en Harry.

—No, no me n’oblido. En Harry té coses bones, però és l’últim amb qui comptaria per a una cosa així.

—Reconec que hi ha una possibilitat entre un milió, però, només per si en Harry se’n sortís, ¿per què no parlem amb l’Stanley? Només per veure què hi diu. Si li interessa, almenys sabrem com és l’Hotel Existència.

—Encara que no hi visquem mai.

—Exacte. Encara que no hi posem mai més els peus.

Resulta que l’Stanley fa anys que pensa a vendre la casa. Només la inèrcia i l’apatia li han impedit «agafar el toro per les banyes», diu, però si el preu és bo està disposat a vendre-la de seguida. Ja no suporta viure amb el fantasma de la Peg. No suporta uns hiverns tan crus. No suporta l’aïllament. Ja en té prou, de Vermont, i no somia altra cosa que anar a viure al tròpic, en alguna illa del Carib on faci bo cada dia de l’any.

Llavors, ¿com és que s’esforça tant a posar l’Hostal Chowder en condicions?, li pregunto. No hi ha cap motiu, em respon. No té res millor per fer, i l’ajuda a combatre l’avorriment.

És l’hora de dinar. Tots quatre seiem a la taula del menjador, compartint embotit, formatge i fruita. Ara que la boira s’ha aixecat, el sol entra per les finestres obertes i tots els objectes de la sala semblen més definits, més intensos, més saturats de color. El nostre amfitrió buida el pap explicant-nos les seves penes, però jo estic ben content de ser on sóc, ocupant el meu cos, mirant les coses de damunt la taula, inspirant i expirant aire amb els pulmons, assaborint el simple fet de ser viu. Quina llàstima que la vida s’acabi, em dic, quina llàstima que no puguem viure per sempre.

En Tom explica que ara mateix no tenim els diners per fer-li una oferta per la casa, però que potser podrem fer-l’hi d’aquí a poques setmanes. L’Stanley diu que no sap quant val la finca, però que es pot posar en contacte amb un agent immobiliari de la zona i esbrinar-ho. Com més parlem, més s’engresca. No sé si es creu res del que li diem, però el sol fet de poder-se imaginar una nova vida sembla haver-lo convertit en un algú diferent.

¿Per què he fomentat aquesta absurditat? Tot plegat depèn de la venda d’un manuscrit fals de La lletra escarlata i, a més d’estar moralment en contra del projecte delictiu d’en Harry, no hi confio gens ni mica. I encara més: encara que hi confiés, no tinc cap ganes d’anar-me’n a viure a Vermont. Fa poc que he començat una vida nova, i estic perfectament satisfet amb la decisió d’instal·lar-me a Brooklyn. Després de tots aquests anys als afores, trobo que la ciutat m’escau i ja he agafat afecte al meu barri: amb la seva mescla canviant de blancs, mulats i negres; amb la seva polifonia d’accents estrangers; amb els nens i els arbres; amb les esforçades famílies de classe mitjana; amb les parelles de lesbianes; amb les botigues de queviures coreanes; amb el sant baró indi de la barba vestit de blanc que em fa una reverència sempre que ens trobem pel carrer; amb els nans i els invàlids; amb els jubilats que avancen a pas de formiga; amb les campanes de les esglésies i els deu mil gossos, i amb la població clandestina de perdularis sense sostre i solitaris que empenyen carros de supermercat per les avingudes i furguen els contenidors buscant-hi ampolles.

Si no vull deixar tot això, ¿per què he ficat en Tom en aquesta conversa inútil sobre propietats immobiliàries amb l’Stanley Chowder? Per complaure en Tom, em sembla. Perquè vegi que pot comptar amb mi per al seu projecte, encara que tots dos sapiguem que l’Hotel Existència s’alça sobre uns fonaments de «pura xerrameca». Segueixo la veta a en Tom per demostrar-li que estic amb ell i, com que ell m’agraeix el gest, em segueix la veta a mi. És clarament un exercici d’engany mutu. No en sortirà mai res, i per tant podem somiar plegats sense haver-nos de preocupar de les conseqüències. Ara que hem fet entrar l’Stanley en el nostre joc, gairebé sembla real. Però no ho és. Només és fum, una fantasia impossible, una idea tan falsa com el manuscrit de Hawthorne del qual parla en Harry, que potser ni existeix. Però això no vol pas dir que el joc no sigui divertit. Has d’estar mort per no passar-t’ho bé parlant de coses improbables, i, ¿on millor per fer-ho, que un cim perdut enmig de Nova Anglaterra?

Després de dinar, el rejovenit Stanley em repta a jugar una partida de ping-pong al graner. Li dic que estic rovellat, que fa anys que no hi jugo, però ell hi insisteix. Diu que l’exercici m’anirà bé, que «fa circular els fluids», de manera que, a contracor, accepto jugar una partida o dues. La Lucy ens acompanya al graner per no perdre’s l’acció, però en Tom es queda assegut al porxo, fumant i llegint.

De seguida m’adono que l’Stanley no juga la mena de ping-pong a la qual estic acostumat. Les pales i la pilota són iguals, però a les seves mans no es tracta d’una amable activitat de saló, sinó d’un esport complet, esgotador, d’una diabòlica variant miniaturitzada del tennis. Fa uns serveis amb un efecte demolidor i impossible d’encertar, es planta a tres metres de la taula i em torna totes les pilotes com si jo no en sabés més que una criatura de quatre anys. Em guanya tres vegades seguides —21-0, 21-0 i 21-0— i, un cop s’acaba la massacre, només puc fer una humil reverència al vencedor i arrossegar el meu cos exhaust a fora del graner.

Amarat de suor, torno a la casa per dutxar-me i canviar-me. Mentre pujo les escales del porxo amb la Lucy, en Tom em diu que fa un quart ha trucat a Brooklyn. En Harry havia sortit a fer un encàrrec, però ha demanat a en Rufus que li digui que ens truqui.

—Per saber si encara hi està interessat —diu en Tom—. No val la pena donar esperances a l’Stanley si en Harry ha canviat d’opinió.

He estat menys de mitja hora al graner, però em fa l’efecte que en aquest breu interval en Tom ha pensat molt. Hi ha alguna cosa als seus ulls que em diu que la conversa que hem tingut amb l’Stanley a l’hora de dinar ha modificat la seva posició respecte al nou Hotel Existència. Comença a creure’s que pot funcionar. Comença a tenir-hi esperança.

Per casualitat, el telèfon sona just quan entro al vestíbul. Despenjo i em trobo en Brightman garlant alegrement a l’altra banda del telèfon. Li parlo de l’avaria del cotxe, de l’Hostal Chowder i de les ganes de l’Stanley de fer tractes amb nosaltres.

—Aquest és el lloc ideal —continuo—. La idea d’en Tom podia semblar una mica estranya quan estàvem asseguts en aquell restaurant, en plena ciutat, però quan ets aquí tot plegat sembla perfectament raonable. Per això t’ha trucat. Per saber si encara t’hi avens.

—¿Si m’hi avinc? —salta en Harry, com si fos un actor del segle XIX mig tocat de l’ala—. És clar que m’hi avinc. Vam fer una encaixada, ¿no?

—Que jo recordi, no.

—Bé, potser no va ser una encaixada física, però tots hi vam estar d’acord. D’això me’n recordo perfectament.

—Una encaixada mental.

—Això mateix. Una encaixada mental. Una veritable trobada dels esperits.

—Però tot supeditat al resultat del teu negoci, és clar.

—Sí, és clar. No cal dir-ho.

—Així, encara vols tirar-ho endavant.

—Ja sé que no ho veus clar, però de cop totes les peces comencen a encaixar.

—¿Eh?

—Sí. I tinc el plaer d’anunciar-te una notícia excel·lent. No et pensis que no em vaig prendre el teu consell seriosament, Nathan. Vaig dir a en Gordon que tenia dubtes i que si no em concertava una cita amb l’escorredís senyor Metropolis em feia enrere.

—¿I?

—El vaig conèixer. En Gordon el va dur a la botiga i el vaig conèixer. Un home d’allò més interessant. Amb prou feines va dir res, però vaig veure que estava en presència d’un veritable professional.

—¿Va portar cap mostra del que ha fet?

—Una carta d’amor de Charles Dickens a la seva amant. Un espècimen preciós.

—Que tinguis sort, Harry. Si no per tu, almenys per en Tom.

—Estaràs orgullós de mi, Nathan. Després que parléssim l’altra nit, vaig decidir que havia de prendre algunes precaucions. Només en cas que les coses vagin malament. No és que hi hagin d’anar, però quan fa tants anys que vas pel món com jo, seria d’estúpid no tenir en compte totes les possibilitats.

—Em sembla que no et segueixo.

—No cal. Almenys per ara. Quan arribi el moment, si és que arriba, ho entendràs tot. Segurament és la decisió més intel·ligent que he pres en la vida. Un gest esplèndid, Nathan. Un dispendi absolut. Un gran salt de l’àngel cap a la grandesa eterna.

No tinc ni idea de què parla. En Harry està en ple vol declamatori, amollant la seva enigmàtica bravata pel simple plaer de sentir-se la veu, i m’adono que és absurd allargar la conversa. En Tom és al meu costat. Sense molestar-me a dir res més, li passo el telèfon i me’n vaig a dalt a dutxar-me.

L’endemà al matí, la Lucy per fi obre la boca i parla.

Espero respostes i revelacions, la solució de múltiples misteris, un gran raig de llum que il·lumini la foscor. Però hauria hagut de preveure que el llenguatge pot ser una forma de comunicació no gaire més eficaç que els moviments de cap per dir que sí o que no. La Lucy ha resistit tres dies sencers als nostres intents de treure-li alguna cosa i, ara que es dóna permís per parlar, les seves paraules no ens són gaire més útils que el seu silenci.

Començo preguntant-li on viu.

—A Carolina —diu, arrossegant les síl·labes amb el mateix accent del sud profund que havia sentit dilluns al matí.

—¿A Carolina del Nord o a Carolina del Sud?

—A Carolina Carolina.

—Aquest lloc no existeix, Lucy. Ja ho saps. Tu ja ets gran. Ha de ser Carolina del Nord o Carolina del Sud.

—No t’enfadis, oncle Nat. La mama em va dir que no ho digués.

—¿Va ser idea de la teva mare, que anessis a Brooklyn amb l’oncle Tom?

—La mama em va dir vés, i me’n vaig anar.

—¿Estaves trista quan la vas deixar?

—Molt. Estimo la mama, però ella sap el que està bé.

—¿I el teu pare? ¿També sap el que està bé?

—I tant! És l’home més bo sota la capa del sol.

—¿Per què no parlaves, Lucy? ¿Com és que has estat tants dies en silenci?

—Ho feia per la mama. Perquè sabés que pensava en ella. A casa ho fem així. El papa diu que el silenci purifica l’esperit, que ens prepara per rebre la paraula de Déu.

—¿Estimes igual el teu pare que la teva mare?

—No és el meu pare de veritat. Sóc adoptada. Però vaig sortir de la panxa de la mama. Em va portar dins seu durant nou mesos, i per això sóc d’ella.

—¿Et va dir per què volia que vinguessis cap al nord?

—Em va dir vés, i me’n vaig anar.

—¿No trobes que en Tom o jo hauríem de parlar amb ella? En Tom i ella són germans, i jo sóc el seu oncle. La seva mare era la meva germana.

—Ja ho sé. L’àvia June. Jo vivia amb ella, però es va morir.

—Si em dónes el vostre número de telèfon, serà molt més fàcil per a tots. Si no vols tornar a casa no t’hi obligaré. Només vull parlar amb la teva mare.

—No tenim telèfon.

—¿Què?

—Al papa no li agraden. Abans en teníem, però el va tornar a la botiga.

—Molt bé, doncs. ¿I l’adreça? Segur que la saps.

—Sí, sí que la sé. Però la mama em va dir que no la digués, i quan la mama em diu una cosa, jo li faig cas.

Aquesta exasperant primera conversa té lloc a les set del matí. La Lucy m’ha despertat trucant a la porta de l’habitació, i s’asseu al meu costat mentre em frego els ulls i començo el meu inútil interrogatori. Al costat, en Tom encara dorm a l’habitació Buster Keaton, però quan baixa a esmorzar al cap d’una hora, no té pas més sort que jo a l’hora de treure informació de la Lucy. Junts, continuem fent-li preguntes durant bona part del matí, però és de ferro i no cedeix. Ni tan sols ens vol dir l’ofici del seu pare («Treballa»), ni si la seva mare encara porta el tatuatge a l’espatlla esquerra («No la veig mai sense roba»). L’únic fet que vol compartir no té res a veure amb el que volem saber: la seva millor amiga és una nena que es diu Audrey Fitzsimmons. Ens explica que l’Audrey porta ulleres, però és la millor de la classe fent braça. No tan sols guanya totes les nenes, sinó que també és més forta que tots els nens.

Acabem rendint-nos, no sense que abans la Lucy em recordi que li vaig prometre pagar-li cinquanta dòlars quan tornés a parlar.

—No ho he dit mai, això —li dic.

—Sí que ho vas dir —em respon—. L’altre dia, mentre sopàvem. Quan la Honey et va preguntar per què no parlava.

—Ho vaig fer per protegir-te. No ho deia seriosament.

—Doncs ets un mentider. El papa diu que els mentiders són els cucs més menyspreables de l’univers. ¿Això és el que ets, oncle Nat? ¿Un cuc miserable?

En Tom, que fa un moment estava a punt d’escanyar-la, esclafeix a riure.

—Val més que afluixis la mosca —em diu—. No deus pas voler que et perdi el respecte, ¿oi, Nathan?

—Exacte —intervé la Lucy—. Vols que t’estimi, ¿oi, oncle Nathan?

A contracor, trec la cartera i li dono els cinquanta dòlars.

—Te la saps llarga, Lucy —murmuro.

—Ja ho sé —fa ella, posant-se els diners a la butxaca i regalant-me una de les seves rialles gegants—. La mama em va dir que em fes valdre. Un tracte és un tracte, ¿no? Si t’ho hagués perdonat, ja no m’estimaries. Et pensaries que sóc una bleda.

—I, ¿què et fa pensar que t’estimo? —li pregunto.

—Que sóc molt bufona —diu—. I que has canviat d’opinió amb això de la Pamela.

Tot plegat és molt divertit, sí, però quan se’n va a jugar amb el gos, em giro cap a en Tom i li pregunto:

—¿Com ens ho farem, perquè parli?

—Ja parla —diu ell—. El que passa és que no diu el que ha de dir.

—Potser l’hauria d’amenaçar.

—No és el teu estil, Nathan.

—No ho sé. ¿I si li dic que he tornat a canviar d’opinió? Si no contesta les nostres preguntes, la portarem a casa de la Pamela i l’hi deixarem. Sense condicions ni peròs.

—No crec que funcioni.

—Em preocupa la Rory, Tom. Si la Lucy no ens ho diu, no sabrem mai què passa.

—A mi també em preocupa. Aquests últims tres anys no he fet altra cosa que preocupar-me. Però espantar la Lucy no ajudarà ningú. Ja n’ha passat prou.

Aquell mateix matí, a les onze, l’Al Junior truca des del taller per dir-me que ha localitzat el problema. Sucre al dipòsit i als conductes de gasolina, diu. Aquest diagnòstic és tan desconcertant que amb prou feines entenc de què em parla.

—Sucre —repeteix—. Pel que sembla, algú va abocar unes cinquanta llaunes de coca-cola al dipòsit. Si vols espatllar un cotxe, no hi ha res més senzill ni més ràpid.

—Déu meu senyor! —exclamo—. ¿Vols dir que ho va fer algú expressament?

—Justa la fusta. Les llaunes de coca-cola no tenen cames, ¿oi? Ni mans ni dits per obrir-se. L’única explicació és que a algú se li va acudir fer una mala passada al seu cotxe.

—Ho devien fer mentre dinàvem. El cotxe va anar bé fins que el vam deixar davant del restaurant. La pregunta és: ¿per què algú em podia voler fer una putada com aquesta?

—Per mil raons, senyor Glass. Devien ser uns brètols. Una colla de xavals avorrits i amb ganes de fer-ne alguna. Per aquí, aquesta mena de vandalisme és el pa de cada dia. O potser algú que no draga els de Nova York i que en veure la matrícula va voler donar-li una lliçó.

—És absurd.

—Se’n faria creus. En aquesta part de Vermont hi ha molt ressentiment amb els forasters. Sobretot amb els de Nova York i de Boston, però fins i tot he vist algun pinxo barallant-se amb gent de New Hampshire. L’altre dia mateix al Rick’s Bar, a la carretera 30. Hi entra un paio de Keene, New Hampshire, que és a mig pam de la frontera de Vermont, i un borratxo del poble (no diré noms) li estella una cadira pel cap cridant: «Vermont per als de Vermont! Fot el camp d’aquí i torna a New Hampshire!». Hi va haver una bona esbatussada. Pel que he sentit, si no hi hagués anat la policia hauria durat tota la nit.

—Pel que dius, és com si fóssim a Iugoslàvia.

—Sí, ja sé què vol dir. Cada imbècil defensa el seu pam de terra, i pobre de qui no sigui de la teva tribu.

L’Al Junior s’està un minut o dos més lamentant l’estat del món amb una veu compungida i incrèdula, i me l’imagino fent que no amb el cap al ritme de les paraules que pronuncia. Finalment, tornem a parlar del sabotatge del meu sedan verd llima i m’explica que començarà a purgar el motor i els conductes de gasolina. M’hauré de gratar la butxaca per unes bugies noves, una nova tapa del delco i uns quants recanvis, però l’únic que m’importa és que la meva cafetera torni a tirar. L’Al Junior em promet tenir-ho enllestit al final del dia. Si ell i el seu pare tenen temps, al vespre pujaran amb dos cotxes per entregar-me el Cutlass. Si no, vindran demà al matí. No penso a preguntar-li quant pujarà la reparació. Tinc el cap a Iugoslàvia, i penso en els horrors de Sarajevo i Kosovo, en els milers d’innocents assassinats que no van morir per cap altra raó que ser suposadament diferents de la gent que els va matar.

Els pensaments sinistres em persegueixen fins a l’hora de dinar, i volto sol per la finca, deixant que en Tom i la Lucy facin la seva. És l’únic moment ombriu de l’estada a l’Hostal Chowder, però aquest matí no ha anat res bé i de cop sento que el món m’oprimeix per totes bandes. L’hermetisme i les hàbils evasives de la Lucy; la preocupació creixent per la seva mare; l’atac malintencionat contra el meu cotxe; l’encaparrament imparable sobre matances en llocs distants; tot això m’omple el cap i em recorda que és impossible escapar de la desgràcia que assola el món. Ni tan sols al capdamunt d’una muntanya de Vermont. Ni tan sols darrere les portes tancades i els pòrtics barrats del santuari imaginari conegut amb el nom d’Hotel Existència.

Busco un contraargument, una idea que equilibri la balança, i finalment em poso a pensar en la Honey i en Tom. En aquest moment no hi ha res segur, però ahir a la nit, a l’hora de sopar, vaig notar un estovament considerable en l’actitud d’en Tom envers ella. Fa anys que la Honey demana al seu pare que se’n vagi a viure a un altre lloc i, quan l’Stanley li va explicar el nostre possible interès a comprar la casa, ella va aixecar la copa i ens va oferir un brindis d’agraïment. Llavors es va girar cap a en Tom i li va preguntar per què caram volia canviar la seva vida a la ciutat per un camí sense asfaltar a Vermont. En lloc de riure’s d’ella amb una resposta graciosa, li va donar una resposta completa i ponderada, reiterant moltes de les raons que havia enumerat durant el sopar amb en Harry a Smith Street, Brooklyn, però en un cert sentit va ser més eloqüent del que ho havia estat aquella nit, més insistent, més persuasiu en l’exposició de la seva desesperança respecte al futur dels Estats Units. Era el millor Tom, el més brillant, i observant com la Honey se’l mirava des de l’altra banda de la taula, vaig veure que se li acumulava alguna llagrimeta als ulls i em vaig adonar, sense cap ombra de dubte, que la noble i esponerosa filla de l’Stanley estava boja pel meu nebot.

Però, ¿i en Tom? Jo veia que havia començat a fixar-se en ella, a parlar-li d’una manera menys reservada i agressiva, però, ¿què volia dir, això? Podia ser senyal d’un interès creixent, però també només bones maneres.

Un petit moment cap al final de la vetllada. Tant si respon a la pregunta com si no, el presento com una última prova.

Quan vam acabar les postres, la Lucy ja era a dalt dormint, i els quatre adults anàvem una mica beguts. L’Stanley va proposar una partida de pòquer amistosa i, mentre anava barrejant les cartes i parlant sobre la seva nova vida al tròpic (assegut sota una palmera amb un ponx en una mà i un Montecristo a l’altra, mirant les onades que avançaven i retrocedien sobre la sorra blanca al capvespre), ens va anar plomant tranquil·lament: va guanyar les tres quartes parts de les mans que vam jugar. Després de la pallissa que m’havia clavat al ping-pong aquella tarda, ¿què no em podia esperar? Semblava que no hi hagués res en què no excel·lís, i tant en Tom com la Honey van riure de la pròpia ineptitud, fent apostes cada cop més esbojarrades mentre l’Stanley ens anava pentinant. Era un riure còmplice, em va semblar, i vaig fer l’esforç conscient de no afegir-m’hi, observant els dos joves des de darrere l’escut de les meves cartes. Llavors, quan ja plegàvem, en Tom va dir una cosa que em va agafar per sorpresa:

—No tornis a Brattleboro —va dir a la Honey—. Ja són més de les dotze i has begut massa.

¿Només bones maneres, o una astúcia per atreure-la cap al seu llit?

—Aquesta carretera la podria fer amb els ulls tancats —va respondre la Honey—. No pateixis per mi, xaval.

Va explicar que l’endemà s’havia de llevar molt d’hora (alguna cosa a veure amb una reunió de pares), però vaig veure que la sol·licitud d’en Tom l’havia emocionat, o almenys m’ho va semblar. Abans d’anar-se’n, va fer un petó a cadascun. Primer al seu pare, després un lleu petó a la galta per a mi i finalment a en Tom. No només l’hi va fer als llavis, sinó que a més va tenir dret a una abraçada; una gran abraçada que va durar uns quants segons més del que semblava exigir la situació.

—Bona nit a tothom —va dir la Honey, fent-nos adéu amb la mà mentre se n’anava cap a la porta—. Ens veiem demà.

L’endemà es presenta a les quatre, amb cinc llagostes, tres ampolles de xampany i dues postres diferents. Neix un altre banquet del talent extraordinari de la nostra cuinera i, ara que la Lucy té ganes de participar en la conversa, la mestra i l’estudiant de quart parlen de feina durant bona part del sopar, intercanviant els títols dels seus llibres favorits. L’Al Junior i l’Al Senior encara no m’han vingut a portar el cotxe, però anuncio que l’Olds ja està arreglat i que segur que demà el tindrem. Amb una conversa tan animada a taula, m’estic d’esmentar la causa de l’avaria, ja que no vull espatllar el bon ambient traient un tema tan desagradable. En Tom ja n’està al corrent, però tampoc li ve de gust anunciar la mala jugada que ens han fet. La Honey i la Lucy canten cançons absurdes mentre obren la llagosta, i, ¿per què hauríem d’interrompre’ls la diversió amb una depriment història de ressentiments de classe i de rancors provincians?

Quan porto la Lucy a dormir, m’adono que estic massa cansat per quedar-me fins tard per segona nit consecutiva, bevent un got de vi rere l’altre amb la resta. Els dos Chowder poden beure molt i, amb la seva tossa i el seu apetit prodigiós, en Tom els pot seguir, però jo sóc un esquifit expacient de càncer amb una capacitat limitada, i m’horroritza llevar-me l’endemà amb ressaca.

M’assec a la vora del llit de la Lucy i li llegeixo la novel·la de Zane Grey fins que tanca els ulls i s’adorm. Quan vaig cap a la meva habitació, sento rialles que pugen del menjador. Sento que l’Stanley diu alguna cosa sobre estar «fet pols», i la Honey afegeix alguna cosa sobre «l’habitació Charlie Chaplin» i que «potser no és mala idea». És difícil saber de què parlen, però una possibilitat podria ser aquesta: l’Stanley està a punt d’anar a dormir, i la Honey ha begut massa per tornar a casa amb el cotxe i es planteja quedar-se a dormir a l’hostal. Si no m’equivoco, l’habitació Charlie Chaplin és la que hi ha al costat de la d’en Tom.

Em poso al llit i començo a llegir Senectut, d’Italo Svevo. És la meva segona novel·la de Svevo en menys de dues setmanes, però La consciència de Zeno em va impressionar tant que he decidit llegir tot el que trobi d’aquest autor. El títol original en italià és Senilità, i trobo que és un llibre perfecte per a un vell xaruc com jo. Un home madur i la seva jove amant. Les penes de l’amor. Esperances truncades. Cada paràgraf o dos, m’aturo un moment i penso en la Marina Gonzalez, apesarat per la idea que no la tornaré a veure. Estic temptat de masturbar-me, però resisteixo al desig perquè les molles rovellades del somier segur que em delaten. Tot i així, de tant en tant poso la mà sota els llençols per tocar-me breument el penis. Només per assegurar-me que encara hi és, per verificar que el meu vell amic encara és amb mi.

Al cap de mitja hora, sento passes que pugen les escales. Dos parells de cames, dues veus que xiuxiuegen: en Tom i la Honey. Avancen pel passadís en direcció a la meva porta i després s’aturen. Paro l’orella per plegar alguna paraula de la conversa, però parlen massa fluix perquè pugui entendre res. Finalment, sento que en Tom diu «bona nit», i al cap d’un moment la porta de l’habitació Charlie Chaplin s’obre i es tanca. Tres segons després, la porta de l’habitació Buster Keaton fa el mateix.

La paret entre en Tom i jo és prima —una placa de pladur d’allò més fina— i m’arriben tots els sorolls que fa. Sento com es treu les sabates i es descorda el cinturó, sento com es renta les dents a la pica, el sento sospirar, el sento cantussejar, sento com es fica sota les mantes del seu llit, que grinyola. Estic a punt de tancar el llibre i apagar el llum, però just quan allargo el braç sento un lleu truc a la porta d’en Tom. La veu de la Honey diu:

—¿Que dorms?

En Tom diu que no i, quan la Honey li pregunta si pot entrar, el nostre noi diu que sí, i dient que sí l’objectiu amagat d’haver deixat l’autopista per la carretera 30 està a punt de complir-se.

Els sorolls són tan clars que no tinc cap problema per seguir cada detall de l’acció que té lloc a l’altra banda de la paret.

—No t’imaginis coses que no són —diu la Honey—. No faig pas aquestes coses cada dia.

—Ja ho sé —respon en Tom.

—És que fa tant temps.

—Per mi també. Molt temps.

Sento com ella es fica al llit amb ell i sento tot el que passa després. El sexe és una cosa tan estranya i tan malgirbada que no val la pena que doni compte de tots els xarrups i els gemecs que van seguir. En Tom i la Honey mereixen la seva intimitat, i per això acabaré aquí el meu informe sobre les activitats de la nit. Si alguns lectors no hi estan d’acord, els demano que tanquin els ulls i facin servir la imaginació.

L’endemà al matí, la Honey se’n va molt abans que els altres ocupants de la casa saltem del llit. Torna a fer un dia esplèndid, potser el dia més maco de la primavera, però també serà un dia d’ensurts i sorpreses que al final eclipsaran la perfecció del paisatge i del temps, i els relegaran al fons del meu cervell. Si alguna cosa recordo d’aquest dia només és com una mena de trencaclosques desfet, una massa d’impressions aïllades. Un tros de cel blau aquí, allà l’escorça d’un bedoll que reflecteix la llum del sol. Núvols que semblen rostres humans, mapes de països, animals fantàstics de deu potes. L’esclat sobtat d’una colobra serpentejant entre l’herba. Les quatre notes planyívoles d’un mim invisible. Els milers de fulles d’un trèmol agitant-se com falenes ferides quan el vent llisca entre les branques. Un per un, cada element és present, però falta el conjunt, les parts no formen una unitat i només puc buscar les restes d’un dia que no existeix del tot.

Comença amb l’arribada de l’Al Junior i l’Al Senior a les nou en punt. En Tom encara és a dalt, a l’habitació Buster Keaton, comatós després de la rebolcada nocturna amb la Honey. La Lucy i jo estem llevats des de les vuit i, just quan sortim de casa per anar a passejar, veiem aparèixer els Wilson amb el seu comboi de dos vehicles: un Mustang descapotable de color vermell i el meu Cutlass de color verd llima. Deixo anar la mà de la Lucy per rebre aquests honrats cavallers amb una encaixada. M’expliquen que el meu cotxe està com nou, l’Al Senior m’obsequia amb una factura pels seus serveis i jo els faig un xec allà mateix. Llavors, quan em penso que la transacció ja està enllestida, l’Al Junior deixa anar la primera bomba del dia.

—El més fort, senyor Glass —diu tot donant un copet al sostre del meu cotxe—, és que va estar de sort que aquell capbuit li fumés el dipòsit enlaire.

—¿Què vol dir? —dic jo, sense saber com interpretar una afirmació tan peculiar.

—Després que parléssim ahir al matí, em pensava que ho tindria enllestit amb un parell d’hores. Per això li vaig dir que l’hi podríem pujar ahir al vespre. ¿Se’n recorda?

—Sí, me’n recordo. Però també vas dir que podria ser que no el pugéssiu fins avui.

—Sí que ho vaig dir, però la raó que li vaig donar no és la que ens ha impedit venir fins avui.

—¿No? ¿Què va passar?

—Vaig anar a fer un tomb amb el seu Olds. Per comprovar que anés bé. Però no hi anava.

—¿Eh?

—El vaig posar a cent, a cent deu, i després vaig intentar alentir. No sap el que costa amb els frens fotuts. Vaig tenir sort de no matar-me.

—Els frens…

—Sí, els frens. Vaig tornar el cotxe al taller i hi vaig donar un cop d’ull. Les pastilles estaven ben gastades, senyor Glass, gairebé no en quedaven.

—¿Què diu?

—Doncs dic que si no hagués tingut el problema amb el dipòsit, no s’hauria assabentat d’aquest problema amb els frens. I, si hi hagués anat gaire més, s’hauria trobat amb alguna complicació: accident, mort o vés a saber què.

—Així, el malparit que va tirar coca-cola al dipòsit ens va salvar la vida.

—Això sembla. Que estrany, ¿oi?

Quan els Wilson se’n van amb el seu descapotable vermell, la Lucy em comença a estirar la màniga.

—No ho va fer cap ema, oncle Nat —diu.

—¿Ema? —faig jo—. ¿De què parles?

—Has dit una paraulota. Jo no puc parlar d’aquesta manera.

—Ah, ja. Dius ema per no dir el que he dit jo.

—Exacte.

—Tens raó, Lucy. No hauria de dir aquestes paraules davant teu.

—No les hauries de dir i punt. Tant si és davant meu com si no.

—Tens raó. Però estava enfadat i, quan s’està enfadat, no sempre pots controlar el que dius. Un home dolent ens va intentar destrossar el cotxe. I sense cap motiu. Només per ser dolent, per fer-nos mal. Em sap greu haver dit aquesta paraula, però no tinc la culpa d’estar enrabiat.

—No va ser un home dolent. Va ser una nena dolenta.

—¿Una nena? ¿Com ho saps? ¿Vas veure com ho feia?

Per un moment recau en el silenci, fent que sí amb el cap per respondre a la meva pregunta. Se li omplen els ulls de llàgrimes.

—¿Per què no m’ho vas dir? —li pregunto—. Si vas veure com ho feia, m’ho hauries d’haver dit, Lucy. Hauríem pogut enxampar la nena i posar-la a la presó. I si els senyors del taller haguessin sabut quin problema hi havia, haurien pogut arreglar el cotxe de seguida.

—Tenia por —diu ella, acotant el cap, no gosant mirar-me als ulls. Ara ja li surten unes bones llàgrimes i veig com cauen a terra; efímeres gotes salades, glòbuls brillants que s’enfosqueixen un moment abans de desaparèixer en la pols.

—¿Por? ¿Com és que tenies por?

En lloc de respondre a la meva pregunta, m’envolta amb el braç dret i enfonsa la cara a les meves costelles. Començo a amoixar-li els cabells i, en sentir el seu cos tremolant contra el meu, de cop entenc el que ha volgut dir-me. Per un moment tinc un ensurt terrible, llavors noto una onada de ràbia que em travessa, però quan l’onada passa, ja està. La ràbia deixa pas a la llàstima i m’adono que si em poso a renyar-la puc perdre la seva confiança per sempre.

—¿Per què ho vas fer? —li pregunto.

—Em sap greu —diu ella, aferrant-se’m encara més fort i ploriquejant a la meva camisa—. Em sap molt i molt greu. Va ser com si m’hagués tornat boja, oncle Nat, quan me’n vaig adonar ja estava fet. La mama em va parlar de la Pamela. És dolenta i no volia anar a casa seva.

—No sé si és dolenta o no, però al final tot s’ha arreglat, ¿no? Vas fer una cosa mal feta, Lucy. Una cosa molt mal feta i no vull que ho tornis a fer. Però aquest cop, només aquest cop, aquesta cosa dolenta ha acabat sent una cosa bona.

—¿Com pot ser que una cosa dolenta sigui una cosa bona? És com dir que un gos és un gat, o que un ratolí és un elefant.

—¿No te’n recordes, del que l’Al Junior ens ha dit dels frens?

—Sí que me’n recordo. T’he salvat la vida, ¿oi?

—I la teva. I la d’en Tom.

Finalment, deixa anar la meva camisa, s’eixuga les llàgrimes i em fa una mirada intensa i pensarosa.

—No l’hi diguis a l’oncle Tom, ¿d’acord?

—¿Per què no?

—Perquè ja no m’estimarà.

—És clar que t’estimarà.

—No, no m’estimarà. I jo vull que m’estimi.

—Jo encara t’estimo, ¿no?

—Tu ets diferent.

—¿Com?

—No ho sé. No t’ho prens tot tan a pit com l’oncle Tom. No ets tan seriós.

—És perquè sóc més gran.

—No l’hi diguis, ¿d’acord? Jura’m que no l’hi diràs.

—D’acord, Lucy. T’ho juro.

Llavors somriu i, per primer cop des que va aparèixer diumenge al matí, entreveig la seva mare de petita. L’Aurora. L’absent Aurora, perduda en algun lloc del mític país de Carolina Carolina, una ombra fora de l’abast dels vius. Si ara és en cap lloc, només és a la cara de la seva filla, en la lleialtat de la nena cap a ella, en la fidelitat de la Lucy a la promesa de no dir-nos on és.

Per fi en Tom es lleva. Em costa endevinar el seu estat d’ànim, que sembla oscil·lar entre una satisfacció tristoia i una timidesa inquieta i incòmoda. A l’hora de dinar, no diu ni una paraula dels esdeveniments de la nit, i jo m’abstinc de preguntar-li res, per molt encuriosit que estigui per conèixer la seva versió de la història. Em pregunto si s’ha enamorat de la bulliciosa senyoreta C. o si té previst desfer-se’n com si només fos l’aventura d’una nit. ¿Tot plegat és sexe i només sexe, o en l’equació també hi entren els sentiments? Quan acabem de dinar, la Lucy se’n va corrent amb l’Stanley per pujar al tractor i ajudar-lo a tallar la gespa. En Tom es retira al porxo per fumar la cigarreta de després de dinar i jo m’assec en una cadira al seu costat.

—¿Com has dormit aquesta nit, Nathan? —em pregunta.

—Molt bé —li responc—. Tenint en compte que les parets són tan primes, hauria pogut ser molt pitjor.

—Ja em feia por.

—No és culpa teva. No ets tu qui ha fet la casa.

—No he parat de dir-li que es calmés, però ja saps com va. Quan algú s’engresca, no hi ha res a fer.

—No pateixis. Si t’he de dir la veritat, me n’he alegrat. Estic content per tu.

—Jo també. Almenys he passat una bona nit.

—En vindran més, company. Només és el principi.

—¿Qui ho sap? Ha marxat de bon matí, i no és que parléssim gaire mentre va ser aquí. No tinc ni idea de què vol.

—El que importa és què vols tu.

—És massa aviat per dir-ho. Tot ha anat tan ràpid que encara no he tingut temps de pensar-hi.

—Ja sé que no m’ho has preguntat, però trobo que feu una bona parella.

—Sí. Una col·lisió de dos rodanxons en plena nit. M’estranya que el llit no es desmanegués.

—La Honey no és grassa. És el que en diuen «escultural».

—No és el meu estil, Nathan. Massa forta. Massa segura. Massa opinions. Les dones així no m’han atret mai.

—Per això t’aniria bé. Et faria llaurar dret.

En Tom fa que no amb el cap i deixa anar un sospir.

—No funcionaria. En menys d’un mes m’esgotaria.

—Així, estàs disposat a deixar-ho després d’una nit.

—No hi ha cap mal. Una bona nit i s’ha acabat.

—I, ¿què passa si se’t torna a ficar al llit? ¿La faràs fora?

En Tom acosta un llumí a la segona cigarreta i es queda una bona estona en silenci.

—No ho sé —diu per fi—. Ja ho veurem.

Malauradament, ni en Tom ni ningú tindrà l’oportunitat de veure-ho.

Ens espera una última sorpresa, i és tan gran i tan punyent, té unes repercussions tan colossals, que no ens queda altre remei que marxar aquella mateixa tarda. Les nostres vacances a l’Hostal Chowder tenen un final sobtat i desconcertant.

Adéu cim. Adéu gespa. Adéu Honey.

Adéu al somni de l’Hotel Existència.

En Tom pronuncia les paraules «Ja ho veurem» cap a la una del migdia. Després que la Lucy hagi fet un volt amb el tractor de l’Stanley, me l’enduc a banyar-se a l’estany. Quan tornem a casa al cap de quaranta minuts, en Tom ens dóna la notícia. En Harry és mort. En Rufus acaba de trucar des de Brooklyn, tot plorós, sense poder-se treure les paraules de la boca, per dir-nos que en Harry s’ha mort, que en Harry ja no hi és. Segons en Tom, en Rufus estava massa afectat per poder dir res més. No entenem res. A part del fet que hem de marxar de Vermont de seguida, no entenem res.

Pago a l’Stanley el que li devem. Mentre signo el xec amb una mà tremolosa, li explico que el nostre soci s’ha mort i que ja no tenim els mitjans per comprar-li la casa. L’Stanley s’arronsa d’espatlles.

—Ja sabia que no anava de debò —diu—. Però això no vol dir que no m’hagi agradat parlar-ne.

En Tom li dóna un tros de paper amb la seva adreça i el seu número de telèfon.

—Si us plau, dóna-l’hi a la Honey —diu—. I digue-li que em sap greu.

Fem les maletes. Pugem al cotxe. Marxem.





TRAÏCIÓ


Considero que va ser un homicidi. Tant és que ningú el toqués, que ningú li disparés ni li clavés un punyal al pit, que ningú l’atropellés. Tot i que les úniques armes dels assassins van ser les paraules, la violència a què el van sotmetre no va ser menys física que una martellada al cap. En Harry ja no era jove. Havia tingut dos infarts en els darrers tres anys, tenia la pressió alta i les artèries a punt de petar. ¿Quanta tortura podia aguantar un cos en aquestes condicions? Jo diria que poca. Ben poca.

Només hi va haver un testimoni d’aquesta atrocitat, però tot i que en Rufus va sentir paraula per paraula tot el que van dir, només en va entendre una part molt mínima. Va ser així perquè en Harry no s’havia molestat a explicar-li el pla que estava tramant amb en Gordon Dryer, i quan en Dryer va entrar a la botiga a primera hora de la tarda acompanyat d’en Myron Trumbell, en Rufus els va prendre per un parell de llibreters. Els va portar al despatx d’en Harry, al primer pis, i com que en obrir la porta en Harry estava excepcionalment tens i nerviós, com si fos un altre, donant la mà als visitants com un ninot mecànic, en Rufus es va començar a preocupar. En lloc de tornar a baixar a la caixa, va decidir quedar-se on era i escoltar la conversa amb l’orella a la porta.

Van jugar amb en Harry uns quants minuts abans d’acorralar-lo amb els punyals, preparant-lo per al final. Tot de salutacions cordials, comentaris banals sobre el temps, compliments embafadors sobre el bon gust d’en Harry en mobles d’oficina, al·lusions admiratives a la bona selecció de primeres edicions que omplien les prestatgeries. Malgrat tanta plasenteria, en Harry devia estar ben desconcertat. En Metropolis no havia acabat la feina amb el manuscrit i, sense tenir una falsificació completa per entregar a en Trumbell, no entenia per què en Gordon havia triat de passar en aquell moment.

—Sempre és un plaer veure’l —va dir en Harry—, però no voldria que el senyor Trumbell s’endugués una decepció. El manuscrit està desat en una caixa forta del Citibank del carrer 53, a Manhattan. Si m’hagués avisat, avui l’hauria tingut a la seva disposició. Però, si no m’equivoco, no ens havíem de veure fins dilluns a la tarda.

—Així, ¿ha amagat el meu descobriment en una caixa forta? —va fer en Gordon—. No ho sabia.

—Em pensava que l’hi havia dit —va respondre en Harry, improvisant sobre la marxa i encara sense entendre què feia en Gordon allà amb en Trumbell quatre dies abans del dia que havien quedat.

—Començo a tenir dubtes —va dir en Trumbell.

—Sí —va afegir en Gordon, intervenint abans que en Harry tingués l’oportunitat de respondre—. ¿Sap una cosa, senyor Brightman? Una venda com aquesta no es pot fer a la lleugera. Sobretot quan hi ha tants diners pel mig.

—En sóc conscient —va dir en Harry—. Per això hem fet examinar la primera pàgina a aquells experts. No només a un, sinó a dos.

—A dos no —va dir en Trumbell—. A tres.

—¿A tres?

—A tres —va confirmar en Gordon—. No s’és mai prou prudent, ¿oi? En Myron també el va portar a un conservador de la Biblioteca Morgan. Un dels millors del ram. Aquest matí li ha donat l’opinió, i està convençut que és una falsificació.

—Bé —va fer en Harry tartamudejant—, dos de tres no està malament. ¿Per què hem de fer cas de l’opinió d’aquest home abans que de la dels altres dos?

—Ha estat molt convincent —va dir en Trumbell—. Si compro aquest manuscrit, no hi pot haver cap dubte. Cap ni un.

—Ja —va dir en Harry, intentant evitar la trampa que li havien parat, però de ben segur començant a defallir, més desmoralitzat del que ens puguem imaginar—. Només vull que sàpiga que he actuat de bona fe, senyor Trumbell. En Gordon va trobar el manuscrit a les golfes de la seva àvia i me’l va portar. El vam fer analitzar i ens van dir que era bo. Vostè es va mostrar interessat a comprar-lo. Si ha canviat d’idea, l’únic que li puc dir és que em sap greu. Podem cancel·lar l’operació ara mateix.

—S’oblida dels deu mil dòlars que va cobrar d’en Myron —va dir en Gordon.

—No, no me n’oblido —va contestar en Harry—. Li tornaré els diners i quedarem en paus.

—Em sembla que no serà tan senzill, senyor Brightman —va dir en Trumbell—. ¿O potser li hauria de dir senyor Dunkel? En Gordon m’ha explicat moltes coses de tu, Harry. Chicago. L’Alec Smith. Més de vint quadres falsos. La presó. Una nova identitat. Ets un mentider acabat, Harry, i amb un historial com el teu, m’estimo més que et quedis els deu mil dòlars. Així et podré denunciar. Em volies estafar, ¿oi? No m’agrada la gent que em vol prendre els calés. M’irrita.

—¿Qui és aquest home, Gordon? —va preguntar en Harry amb la veu tremolosa i descontrolada.

—En Myron Trumbell —va contestar en Gordon—. El meu benefactor. El meu amic. L’home que estimo.

—Així és ell —va fer en Harry—. L’altre no ha existit mai.

—Només aquest —va respondre en Gordon—. Sempre ha estat ell.

—En Nathan tenia raó —es va lamentar en Harry—. En Nathan tenia tota la raó. Maleït sia! ¿Per què no li vaig fer cas?

—¿Qui és, en Nathan? —va preguntar en Gordon.

—Un paio que conec —va dir en Harry—. És igual. Algú que conec. Un endeví.

—Mai no has sabut acceptar els bons consells, ¿oi, Harry? —va dir en Gordon—. Massa avariciós. Massa cofoi de ser qui ets.

Aquí va ser quan en Harry es va començar a enfonsar. La crueltat que hi havia en la veu d’en Gordon era massa per a ell i ja no va poder continuar fent veure que parlava de negocis, que debatia els detalls d’un tracte que havia fet figa. El que havia fet figa era l’amor, era un engany tan enorme que no n’havia vist mai cap d’igual, i el dolor el va privar de qualsevol força per resistir l’atac.

—¿Per què, Gordon? —va dir—. ¿Per què em fas això?

—Perquè t’odio —va respondre el seu examant—. ¿Encara no ho has entès?

—No, Gordon. Tu m’estimes. Sempre m’has estimat.

—Tot tu em fas fàstic, Harry. El teu mal alè. Les teves varius. Els teus cabells tenyits. Els teus acudits estúpids. El teu panxot. Els teus genolls ossuts. La teva polla minúscula. Tot. Cada part de tu em fa fàstic.

—Així, ¿per què has tornat després de tants anys? ¿No em podies deixar tranquil?

—¿Després del que em vas fer? ¿T’has tornat boig? Em vas destrossar la vida, Harry. Ara em toca a mi destrossar la teva.

—Em vas deixar plantat, Gordon. Em vas trair.

—Pensa una mica, Harry. ¿Qui em va entregar a la policia? ¿Qui hi va sortir guanyant assenyalant-me amb el dit?

—I per això ara em vols entregar a mi a la policia. Amb un error no se n’arregla un altre, Gordon. Almenys ets viu. Almenys ets prou jove per poder esperar alguna cosa de la vida. Si em fots a la presó, estic acabat. Sóc home mort.

—No volem que et moris, Harry —va dir en Trumbell, tornant a entrar de sobte en la conversa—. Volem fer un tracte amb tu.

—¿Un tracte? ¿Quina mena de tracte?

—No volem sang. Només busquem justícia. En Gordon va patir per culpa teva, i ara ens sembla que es mereix alguna compensació. Al capdavall, hem de ser justos. Si col·labores amb nosaltres, no direm res a l’autoritat.

—Però tu ets ric. En Gordon té tots els diners que necessita.

—Alguns membres de la meva família són rics. Malauradament, jo no.

—No tinc diners. Puc arreplegar els deu mil que et dec, però poca cosa més.

—Potser no tens diners, però tens altres béns amb els quals ens conformaríem.

—¿Altres béns? ¿Què vols dir?

—Mira al teu voltant. ¿Què hi veus?

—No. No em podeu fer això. Esteu de broma.

—Veig llibres, Harry, ¿tu no? Veig centenars de llibres. I no pas uns llibres qualssevol, sinó primeres edicions, fins i tot primeres edicions signades. I ja no diguem els que hi ha als calaixos i als armaris de sota. Manuscrits. Cartes. Autògrafs. Si ens dónes el contingut d’aquesta sala, considerarem que ja n’hi ha prou.

—Em quedaré arruïnat. Em quedaré pelat.

—Pensa en les alternatives que et queden, senyor Dunkel-Brightman. ¿Què t’estimes més: que et detinguin per frau o poder viure tranquil·lament sent el propietari d’una llibreria de vell? Pensa-t’ho bé. En Gordon i jo tornarem demà amb una furgoneta i un equip de mudances. No tardarem més d’un parell d’hores, i després t’hauràs deslliurat de nosaltres per sempre. Si intentes evitar-ho, agafaré el telèfon i trucaré a la policia. Tu decideixes, Harry. Vida o mort. Una sala buida… o una segona estada a la presó. Si demà no ens dónes els llibres, de totes maneres els acabaràs perdent. Ho entens, ¿oi? Sigues llest, Harry. No t’hi oposis. Si et rendeixes sense lluitar estaràs fent un favor a tothom… i sobretot a tu mateix. Espera’ns entre les onze i les dotze. Em sap greu no ser més precís, però no saps mai com estarà el trànsit. À demain, Harry. Que vagi bé.

La porta es va obrir i, mentre en Dryer i en Trumbell passaven pel seu costat, en Rufus va mirar dins l’oficina i hi va veure en Harry assegut a l’escriptori, agafant-se el cap amb les mans i plorant com una criatura. Només que en Harry s’hagués quedat allà uns quants minuts i s’hagués pres el temps per pensar en el que acabava de passar, s’hauria adonat que en Dryer i en Trumbell no tenien cap possibilitat d’acusar-lo de res, que l’amenaça d’entregar-lo a la policia no era més que un envit groller i maldestre. ¿Com haurien pogut demostrar que en Harry havia intentat vendre deliberadament un manuscrit fals sense implicar-s’hi ells mateixos? I si reconeixien estar al corrent de la falsificació, també haurien d’entregar el falsificador a la policia, i, ¿quines possibilitats hi havia que l’Ian Metropolis admetés la seva participació en l’estafa? Això, és clar, suposant que aquest tal Ian Metropolis existís, la qual cosa em semblava molt poc probable. Ídem amb els tres presumptes experts que suposadament havien examinat el seu treball. La meva intuïció era que en Dryer i en Trumbell havien fet ells mateixos la pàgina de Hawthorne i que, amb una víctima tan crèdula com en Harry, no els havia costat gaire convènce’l que el que tenia davant els ulls era l’obra d’un expert falsificador. En Harry m’havia dit que havia conegut l’Ian Metropolis mentre nosaltres érem a Vermont, però, ¿com podia estar segur que aquell home fos qui deia que era? La carta de Dickens no tenia cap importància. Tant si era autèntica com si era falsa, no pintava res en la història. Des del principi fins al final, el complot per esclafar en Harry havia estat cosa de dos, amb una breu aparició d’una tercera persona fent veure que era algú altre. Dos pocavergonyes de baixa estofa i un còmplice anònim. Tots uns desgraciats.

Però aquell dia en Harry no tenia les idees clares. ¿Com les hi podia tenir, si el seu cap s’havia convertit en una ferida oberta, en una massa supurant de matèria cerebral regirada, neurones rebentades i impulsos elèctrics curtcircuitats? ¿On és la raó quan l’amor de la teva vida t’acaba d’insultar amb una lletania de denúncies monstruoses, trinxant el teu ego desventurat amb les destralades del seu menyspreu? ¿On és l’equilibri mental quan aquest home i el seu nou company t’han anunciat la seva intenció de robar-te tot el que tens i et sents impotent per aturar-los? ¿Algú podria criticar en Harry per no haver sabut mirar-se les coses amb perspectiva? ¿Algú li podria retreure que es trobés en un estat de pànic animal absolut?

Quan en Rufus va entrar al despatx, en Harry es va aixecar i es va posar a cridar. Llavors ja no podia parlar, era incapaç d’articular una sola frase coherent i els sorolls que sortien de la seva gola eren tan esgarrifosos, carregats d’un turment tan atroç, va dir en Rufus, que va començar a tremolar de por. En Dryer i en Trumbell encara eren a les escales que duien a la planta baixa i, sense fixar-se en la presència d’en Rufus, en Harry va sortir corrents de darrere l’escriptori i va començar a perseguir-los. En Rufus el va seguir, però, a poc a poc, amb prudència, gairebé immobilitzat pel terror. Quan va arribar al capdavall de les escales, en Dryer i en Trumbell ja havien sortit de la botiga i en Harry obria la porta, encara cridant, encara encalçant-los. A la vorera hi havia un taxi aturat, amb el motor i el taxímetre en marxa, i els dos homes van pujar al darrere abans que en Harry els pogués atrapar. Va brandar el puny al taxi que s’allunyava, es va aturar un moment per cridar dues paraules —«Assassins! Assassins!»— i llavors, completament fora de si, va arrencar a córrer per la Setena Avinguda tan de pressa com les cames l’hi permetien, topant amb els vianants, titubant, caient, aixecant-se, però sense aturar-se fins que no va arribar a la cantonada següent i va perdre el taxi de vista. En Rufus s’ho va mirar tot des de lluny, seguint la silueta borrosa d’en Harry mentre les llàgrimes li rodolaven galtes avall.

Just quan en Harry es va aturar a la cantonada, va aparèixer la Nancy Mazzucchelli, que venia de l’altre carrer, i es va acostar al seu excap, atònita de veure’l en un estat tan horripilant. Tenia les galtes d’un roig encès, panteixava, portava un set al colze de l’americana i els seus cabells eternament ben clenxinats li voleiaven en totes direccions.

—Harry —li va dir—. ¿Què et passa?

—M’han matat, Nancy —li va respondre en Harry, posant-se les mans al pit i panteixant—. M’han clavat un ganivet al cor i m’han matat.

La Nancy el va envoltar amb els braços i li va picar suament a l’esquena.

—No pateixis —li va dir—. Tot s’arreglarà.

Però no es va arreglar res; res de res. Just després que la Nancy digués aquestes paraules, en Harry va deixar anar un gemec llarg i fluix, i llavors ella va notar que el cos d’ell queia inert contra el seu. Va intentar aguantar-lo, però pesava massa i, a poc a poc, tots dos van caure a terra. I així és com en Harry Brightman, conegut anteriorment amb el nom de Harry Dunkel, pare de la Flora i exmarit de la Bette, va morir en una vorera de Brooklyn una sufocant tarda de l’any 2000, agombolat als braços de l’M.B.P.





CONTRAATAC


En Tom va anar de pressa i vam arribar a Park Slope en menys de cinc hores: aparcàvem davant la llibreria just quan el sol es començava a pondre. En Rufus i la Nancy ens esperaven al pis que en Harry tenia damunt la botiga, arraulits en la foscor de l’habitació. La presència de la Nancy no em va estranyar, però fins que en Rufus no ens va explicar el que havia passat, no vaig saber per què hi era. Hi havia tants assumptes urgents per resoldre que ni se’m va acudir preguntar-ho.

Ni l’un ni l’altra coneixien la Lucy, de manera que les presentacions van ser el primer que vam fer. Llavors en Tom es va endur la nostra noieta a la sala d’estar i la va col·locar davant el televisor. Normalment me n’hauria encarregat jo, però em sembla que en Tom es va quedar tan parat de veure l’M.B.P. en un lloc tan insòlit que es va haver de retirar un moment per recuperar l’alè. La seva reina havia reaparegut miraculosament, i segur que el cor li bategava a tot drap en el seu pit malalt d’amor.

En Rufus estava molt més tranquil que quan havia trucat a la tarda. El xoc havia començat a remetre i ens va poder explicar els fets sense gaires interrupcions. Ell i la Nancy estaven asseguts al llit i, cada cop que s’enfonsava i es posava a plorar, ella l’abraçava i l’estrenyia ben fort fins que les llàgrimes s’aturaven. Ella també tenia els ulls plorosos, però la seva especialitat era ser amable i va veure que de tots els que érem al pis aquell vespre, en Rufus era el més desesperat, el més necessitat de consol. Mentre ell ens parlava amb el seu accent jamaicà, lent i cadenciós, el meu cap no va parar d’evocar visions del cadàver d’en Harry, que reposava en una nevera del Methodist Hospital, a uns quants carrers d’on sèiem.

No és que el conegués bé, però l’apreciava d’una manera curiosa (una barreja de fascinació, respecte i incredulitat), i si s’hagués mort en unes altres circumstàncies, no crec que m’hagués afectat tant. Més que el xoc, més que la tristesa, el que m’omplia era una mena de ràbia per la jugada tan grotesca que li havien fet. Tampoc hi ajudava que jo hagués previst la traïció d’en Dryer, que el meu instint m’hagués dit que l’estafa del manuscrit de Hawthorne no era més que un ardit, un rebuscat engany dins un engany l’únic motiu del qual era la revenja. ¿De què serveix saber les coses si no ho fas servir per evitar la ruïna dels teus amics? Havia intentat avisar en Harry, però no hi havia insistit prou; no havia invertit prou temps ni prou esforç per fer-li entendre per què s’havia de retirar del negoci. I ara era mort, assassinat a sang freda, i d’una manera amb què els seus assassins no serien mai acusats del crim que havien comès.

Després que en Rufus acabés de parlar, el meu primer impuls va ser prendre’m la venjança pel meu compte. En Tom només tenia una idea molt vaga sobre el tema del conflicte amb en Dryer i en Trumbell (sabia que tenia alguna cosa a veure amb el negoci d’en Harry, però això era tot), mentre que en Rufus i la Nancy no sabien res de res. A diferència d’en Tom, no havien sentit mai a parlar d’en Gordon Dryer, i ni l’un ni l’altra coneixien el passat més que dubtós d’en Harry. No em vaig molestar a posar-los al corrent. No hauria servit de res. L’únic que podia servir era agafar el telèfon tan de pressa com pogués per assegurar-me que l’endemà al matí no es presentés cap furgoneta a la llibreria. En Dryer i el seu company havien pogut matar en Harry, però no permetria que a sobre li robessin.

Vaig demanar la clau del despatx a en Tom i, com que en aquell moment estava absolutament trasbalsat (lamentant la mort inesperada del seu cap, tremolant de joia i de terror per la sobtada proximitat amb l’M.B.P. i fent el que podia per consolar l’inconsolable Rufus), es va posar distretament la mà a la butxaca i me la va donar. No va ser fins que jo ja era a la porta que va tornar prou en si per preguntar-me què feia.

—No res —li vaig respondre vagament—. He de mirar una cosa. Torno de seguida.

Em vaig asseure a l’escriptori d’en Harry i vaig obrir el primer calaix del mig, pensant que era el lloc més lògic per guardar-hi el telèfon d’en Dryer. Estava preparat per trucar a informació per obtenir el d’en Trumbell, però esperava guanyar una mica de temps mirant primer al calaix. Per una vegada a la vida, vaig estar de sort. Enganxat a un sobre comercial, damunt de tot del calaix, hi havia un post-it verd amb dues paraules escrites en tinta: «Mòbil Gordon», seguides d’un número de deu xifres que començava amb el prefix 917. Quan vaig treure el post-it del sobre i el vaig enganxar a l’escriptori, al costat del telèfon, vaig veure que al sobre hi havia una altra inscripció: «Per obrir en ocasió de la meva mort».

A dins hi havia dotze fulls plegats escrits a màquina, un document titulat «Testament i últimes voluntats» preparat pel bufet d’advocats Flynn, Bernstein i Vallero, de Court Street, degudament signat, testificat i executat el dia 5 de juny de l’any 2000, just un dia abans que jo parlés amb en Harry des de l’Hostal Chowder. Vaig llegir el document per sobre, i en tres minuts vaig entendre què havia volgut dir amb el seu «gest esplèndid», amb el seu «dispendi absolut», amb el seu «gran salt de l’àngel cap a la grandesa eterna». S’havia referit al testament que ara tenia a les mans, que efectivament era una gran cosa, una cosa completament gran i sorprenent, i que demostrava que havia escoltat les meves advertències molt més atentament del que m’havia imaginat. Tot i que no havia seguit els meus consells, s’havia cobert les espatlles preveient la possibilitat que en Gordon es tornés contra ell, i pensava que si aquesta traïció tenia lloc, la seva vida estaria acabada; si no literalment, almenys en el sentit que la destrucció interior seria més forta del que podria suportar. De fet, m’ho havia dit sopant el dia 1 de juny: «Si el que dius d’en Gordon és cert, la meva vida ja s’ha acabat». Imaginar-se una doble venjança d’en Gordon era imaginar-se la seva pròpia mort. El primer pensament conduïa naturalment al segon, i al final els dos eren el mateix. D’aquí el testament. Potser era un pas massa dramàtic, una resposta gairebé histèrica a l’angoixa que el corsecava per dins, però, ¿qui li podia retreure que volgués prendre (segons les seves paraules) «algunes precaucions»? En vista del que havia passat aquell dia, va resultar ser un acte de suprema saviesa.

Els dos beneficiaris que apareixien al testament eren en Tom Wood i en Rufus Sprague. Havien d’heretar l’edifici de la Setena Avinguda juntament amb el negoci conegut amb el nom de Brightman’s Attic, inclosos tots els béns i els diners que pertanyien al negoci esmentat. També hi figuraven altres llegats més petits —diversos llibres, quadres i joies que s’havien de donar a persones que jo no coneixia—, però la part principal del patrimoni d’en Harry anava a mans d’en Tom i d’en Rufus, que s’havien de repartir a parts iguals tots els ingressos derivats de Brightman’s Attic. Tenint en compte que l’edifici no estava hipotecat, i comptant el valor dels llibres i dels manuscrits que hi havia a la sala on em trobava en aquell moment, l’herència representava una petita fortuna, més diners dels que cap dels dos s’havia pogut imaginar mai. A l’últim moment possible, en Harry havia fet el seu gest esplèndid, el seu dispendi absolut. S’havia cuidat dels seus nois.

Llavors em vaig adonar que l’havia subestimat. En Harry potser s’havia convertit en un dimoniet o en un bergant, però una part d’ell havia continuat sent aquell nen que als deu anys fantasiava a rescatar els orfes de les ciutats europees bombardejades. Malgrat la ironia irreverent, malgrat les relliscades i les falsedats, no havia deixat mai de creure en els principis de l’Hotel Existència. El pobre Harry Brightman. El graciós Harry Brightman. Si damunt l’escriptori hi hagués hagut una ampolla d’alguna cosa, me n’hauria posat un got i hauria brindat a la seva memòria. En lloc d’això, vaig agafar el telèfon i vaig marcar el número d’en Gordon. A la llarga, vindria a ser el mateix.

No va contestar, però després de quatre tons va saltar un missatge i vaig sentir la seva veu per primera vegada; una veu amb una calma i una fredor poc habituals, gairebé sense afectació ni inflexions. Per sort, donava un segon telèfon on se’l podia trobar (vaig suposar que el d’en Trumbell), la qual cosa em va estalviar haver-lo de buscar. Vaig tornar a marcar, esperant que no hi hauria ningú, imaginant-me que en Dryer i en Trumbell serien de festa, celebrant el triomf d’aquella tarda a Brooklyn. Just quan començava a pensar si havia de deixar cap missatge al contestador, el telèfon va parar de trucar i vaig sentir la veu d’en Dryer per segona vegada en trenta segons. Per assegurar-me’n, li vaig preguntar si podia parlar amb en Gordon Dryer, tot i estar convençut que era l’home que hi havia a l’altra banda del telèfon.

—Jo mateix —va dir—. ¿Amb qui parlo?

—Amb en Nathan —li vaig respondre—. No ens coneixem, però em sembla que has sentit a parlar de mi. Sóc l’amic d’en Harry Brightman. L’endeví.

—No sé de què em parla.

—I tant que ho saps. Quan tu i el teu amic heu anat a veure en Harry, a l’altra banda de la porta hi havia algú escoltant la conversa. En un moment donat, en Harry ha dit el meu nom. «Hauria hagut de fer cas a en Nathan», ha dit, i tu li has preguntat: «¿Qui és, en Nathan?». I llavors en Harry t’ha dit que era un endeví. ¿Te’n recordes, ara? No és un passat gaire llunyà, senyor Dryer. Fa poques hores que has sentit aquestes paraules.

—¿Qui és, vostè?

—Sóc el portador de les males notícies. Sóc l’home que avisa i amenaça, el que diu a la gent el que ha de fer.

—Vaja. I, ¿què he de fer?

—M’agrada el teu sarcasme, Gordon. Aquesta fredor que sento a la teva veu em confirma la idea de qui ets. Gràcies. Gràcies per facilitar-me tant la feina.

—Només cal que pengi i s’haurà acabat la conversa.

—Però no penjaràs, ¿oi? Estàs cagat de por i faràs el que sigui per esbrinar què sé. ¿M’equivoco o no?

—No sap res de res.

—Torna-ho a intentar, Gordon. Deixa’m que et digui uns quants noms i veurem què sé i què no sé.

—¿Noms?

—Dunkel Frères. Alec Smith. Nathaniel Hawthorne. Ian Metropolis. Myron Trumbell. ¿Què et sembla? ¿Vols que continuï?

—D’acord, així sap qui sóc. Bon tros a l’olla.

—Sí, bon tros a l’olla. I com que sé el que sé, puc treure’t el que vull.

—Ah. Ja ho entenc. Vol diners. També vol sucar-hi.

—Et tornes a equivocar, Gordon. No m’interessen els diners. Només vull que facis una cosa. Una cosa molt fàcil. No et prendrà ni un minut.

—¿Una cosa?

—Truca a l’empresa de mudances que has contractat per demà i anul·la la comanda. Digue’ls que has canviat d’idea i que ja no necessites la furgoneta.

—I, ¿per què ho he de fer?

—Perquè t’ha sortit el tret per la culata, Gordon. L’estafa us ha esclatat als nassos cinc minuts després que sortíssiu de la llibreria d’en Harry.

—¿Què vol dir?

—En Harry és mort.

—¿Què?

—Que en Harry és mort. Mentre marxàveu amb el taxi, ell us ha perseguit corrent per la Setena Avinguda. I ha estat un esforç massa gran. El cor li ha dit prou i s’ha mort allà al carrer.

—No m’ho crec.

—Ja t’ho pots creure, capsigrany. En Harry és mort, i l’has mort tu. Pobre Harry… mira que era estúpid. L’únic que va fer va ser estimar-te, i tu l’hi pagues extorsionant-lo de mala manera. Molt bé, xaval. Pots estar orgullós del que has fet.

—No és veritat. En Harry és viu.

—Doncs truca al dipòsit de cadàvers del Methodist Hospital de Brooklyn. No cal que et creguis el que et dic. Només ho has de preguntar als de la bata blanca.

—Ho faré. Això és exactament el que faré.

—Molt bé. Mentrestant, no t’oblidis de trucar als de les mudances. Els llibres d’en Harry es queden a la llibreria d’en Harry. Si demà et presentes a Brightman’s Attic, et bado el cap. I després t’entregaré a la poli. ¿M’entens, Gordon? Te’n deixo sortir prou bé. Estic al corrent de tot: de la pàgina falsa del manuscrit, del xec de deu mil dòlars, de tot. L’únic és que no tinc ganes de veure-hi embolicat el nom d’en Harry. Ja és mort i Déu me’n guard de fer res que malmeti la seva reputació. Però només serà així si et portes bé. Fes el que et dic; si no, passaré al pla B i t’empaitaré amb tot el que tinc. ¿Em sents? Faré que t’engarjolin. Et fotré tant que no voldràs continuar vivint.





ADÉU


En Rufus no va voler saber res de l’edifici ni de la llibreria. No va voler saber res de Brooklyn, ni de Nova York, ni dels Estats Units. Els únics Estats Units en què creia eren aquells en què hi havia en Harry Brightman i, ara que en Harry havia marxat del país, en Rufus va creure que ja era hora de tornar a casa.

—Viuré a Kingston amb la meva àvia —va dir—. Som amics. És l’única amiga que tinc al món.

Aquesta va ser la seva sorprenent reacció en conèixer el testament d’en Harry. Pel que fa a en Tom, es va quedar assegut en silenci, sense saber què pensar.

Vaig tornar a pujar a l’apartament a les deu tocades. La Nancy ja havia tornat a casa per estar amb els seus fills; la Lucy s’havia quedat adormida davant el televisor i llavors l’havien portat al llit d’en Harry, on jeia amb el llit per desfer, vestida i amb la boca oberta, roncant lleument en la càlida nit de Nova York; en Tom i en Rufus eren a la saleta, asseguts i fumant. En Tom estava pensarós mentre apurava el seu Camel amb filtre. En Rufus, que xuclava el que semblava un porro, estava una mica enterbolit.

Col·locat o no, va parlar amb una gran claredat després que els llegís el testament d’en Harry. Estava decidit i, per molt que en Tom li digués, no canviaria d’opinió. L’únic que volia era parlar d’en Harry, cosa que va fer a bastament, oferint-nos una prolixa i emotiva explicació de com s’havien conegut —en Rufus plorant, expulsat del pis que compartia amb el seu amic Tyrone, i en Harry apareixent de la foscor, posant-li el braç a l’espatlla i preguntant-li si podia fer res per ajudar-lo—, i després repassant els milers d’actes desinteressats amb què en Harry l’havia obsequiat durant els últims tres anys, sobretot donant-li feina, però també pagant-li els vestits i les joies que feia servir en les seves actuacions com a Tina Hott, i ja no diguem la inesgotable generositat d’en Harry amb les factures dels metges i la seva bona disposició per pagar les cares medecines que el mantenien viu. ¿Hi ha hagut mai un home tan bo com en Harry Brightman?, va preguntar. Que ell sabés, no, va dir, responent a la pregunta que havia fet ell mateix, i després, per enèsima vegada aquella nit, no va poder més i va rompre a plorar.

—No pots triar —va dir en Tom, sortint finalment del seu silenci atònit—. Tant si et quedes com si no, els diners són de tots dos. Som companys, i no penso robar-te la teva part. Meitat i meitat, Rufus. Ens ho partim tot pel mig.

—Només cal que m’enviïs els diners per als medicaments —va dir en Rufus en un xiuxiueig—. No vull res més.

—Vendrem l’edifici i la llibreria —va dir en Tom—. Ho liquidem tot i repartim els beneficis.

—No, Tommy —va protestar en Rufus—. Queda-t’ho tu. Ets tan llest, tio, que si continues et faràs ric. Aquest lloc no està fet per a mi. No sé res de llibres. Només sóc un freak, tio, un freak de color que no hi fa res, aquí. Una noia en un cos de noi. Un noi que es mor i que vol tornar a casa.

—No et moriràs —va dir en Tom—. Tens una salut de ferro.

—Tots ens morirem, xato —va replicar en Rufus, encenent un altre porro—. No t’ho prenguis tan a pit. Jo m’ho prenc bé, tio. La meva àvia em cuidarà. Només recorda’t de trucar de tant en tant, ¿d’acord? Promet-m’ho, Tommy. Si t’oblides del meu aniversari, em sembla que no t’ho perdonaré.

Mentre escoltava aquesta conversa entre els dos joves, a mi també se’m va començar a fer un nus a la gola. No era el meu estil sucumbir a grans mostres de sentimentalisme, però encara no m’havia recuperat de la conversa amb en Dryer, que m’havia esgotat més del que m’havia imaginat. Havia adoptat el paper de paio dur en l’enfrontament, i m’hi havia aferrissat amb una violència que m’havia fet semblar un pinxo amb veu d’aiguardent sortit d’una pel·lícula de sèrie B. No és que en Dryer no es meresqués aquell tractament, però fins que aquelles paraules no em van sortir de la boca, no vaig ser conscient que fos capaç de tanta grolleria, de tanta brutalitat. Ara, pocs minuts després que la conversa s’hagués acabat, tornava a ser a dalt a l’apartament, sentint com en Rufus Sprague refusava les coses que en Dryer havia volgut robar a en Harry. El contrast era massa marcat, massa aclaparador per no sentir-se commogut per les diferències entre els dos homes. I tot i així en Harry els havia estimat a tots dos, els havia estat fidel amb el mateix fervor impotent, amb la mateixa devoció incondicional. ¿Com podia ser una cosa així?, em vaig preguntar. ¿Com algú es podia equivocar de tant amb un home i entendre tan bé el caràcter d’un altre? En Rufus només tenia vint-i-sis o vint-i-set anys. Físicament, semblava un ésser exòtic vingut d’un altre planeta, i amb el seu cap petit i perfecte, el seu rostre de color de mel i els seus braços i cames llargs i prims, era la viva imatge d’un nyicris, d’un figaflor, d’un faldilletes. Però en ell també hi havia una part ferotge, una insòlita mena d’idealisme que rebutjava les vanitats i els desitjos que als altres ens fan tan vulnerables a les temptacions d’aquest món. Esperava que, pel seu bé, canviés d’opinió respecte a l’herència. Esperava que comencés a pensar com la resta i acceptés els béns que en Harry li havia deixat, però sentint com en Tom discutia amb ell durant les dues hores següents em vaig adonar que no passaria mai.

L’endemà el vam dedicar a qüestions pràctiques. Trucades als amics d’en Harry (fetes per en Rufus), trucades a la Bette a Chicago i a altres llibreters de Nova York (fetes per en Tom) i trucades a diverses funeràries de Brooklyn (fetes per mi). En el seu testament, en Harry havia expressat el desig que l’incineressin, però no havia estipulat ni com ni on volia que reposessin les seves cendres. Després d’una llarga deliberació, vam decidir que les escamparíem en una zona arbrada de Prospect Park. Segons la llei de la ciutat de Nova York, les cendres dels difunts no es poden dispersar en un lloc públic, però vam pensar que si ens posàvem en un lloc remot i poc freqüentat no ens veuria ningú. La factura per incinerar el cos d’en Harry i posar-ne les restes en una urna metàl·lica va pujar a poc més de mil cinc-cents dòlars. Com que no hi havia ningú més que hi pogués posar res, me’n vaig fer càrrec jo sol.

La tarda de la cerimònia —el diumenge, 11 de juny— vaig deixar la Lucy amb una cangur i vaig anar a peu fins al parc amb en Tom, que portava l’urna amb les cendres en una bossa de color verd amb l’emblema de Brightman’s Attic. El temps havia estat horrorós des del començament del cap de setmana, més de trenta-cinc graus d’una calor humida, asfixiant i opressiva, amb una llum martellejant, i el diumenge va ser el pitjor dia de tots, un d’aquells moments irrespirables en què Nova York es converteix en un reducte de la jungla equatorial, en el lloc més tòrrid i més odiós del món. Només de moure’t quedaves amarat de suor.

El temps devia ser el culpable de la poca concurrència. Els amics d’en Harry que vivien a Manhattan s’havien estimat més quedar-se als seus pisos amb aire condicionat, i per tant el nombre d’assistents va quedar reduït a un grapat de veïns lleials, entre els quals hi havia tres o quatre botiguers de la Setena Avinguda, el propietari del restaurant on en Harry dinava cada dia i la dona que li tallava i tenyia els cabells. La Nancy Mazzucchelli també hi era, és clar, així com el seu marit, el succedani de James Joyce, més conegut com a Jim o Jimmy. Era la primera vegada que el veia, i em sap greu dir que no en vaig tenir una impressió gaire favorable. Era tan alt i tan ben plantat com en Tom havia anunciat, però no va parar de remugar de la calor i dels vols de mosquits d’entre els arbres, i vaig interpretar aquelles queixes com una mostra de puerilitat i d’egoisme, sobretot quan havia vingut a presentar els últims respectes a un home que ja no tindria el plaer de queixar-se de res.

Però tant és. Aquell dia només va comptar una cosa, i no va tenir res a veure amb el marit de la Nancy ni amb el temps. Va tenir a veure amb en Rufus, que va aparèixer vint minuts després que s’aplegués tothom, entrant amb grans gambades al bosquet ple de mosquits just quan anàvem a començar la cerimònia sense ell. En aquells moments, l’opinió general era que s’havia fet enrere, que la perspectiva de veure en Harry reduït a una urna plena de cendres l’havia pogut i que no havia volgut afrontar el tràngol. Tanmateix, li vam concedir el benefici del dubte, esperant-lo tots aquells minuts en aquell aire enganxós i sufocant mentre ens eixugàvem la cara i miràvem l’hora que era, desitjant estar equivocats. Quan per fi va aparèixer, a tots ens van caldre uns moments per reconeixe’l. Qui se’ns havia afegit no era pas en Rufus Sprague; era la Tina Hott, i la transformació era tan radical, tan prodigiosa, que vaig sentir com darrere meu algú va ofegar una exclamació.

Era una de les dones més boniques que mai havia vist. Engalanat com una vídua, amb un vestit negre arrapat, sabates negres amb un taló de mig pam i un casquet negre amb un fi vel negre, s’havia convertit en l’encarnació de la feminitat absoluta, en una idea del que és femení que superava tot el que existia en el reialme de la condició natural de dona. La perruca caoba semblava una cabellera de veritat; els pits semblaven pits de veritat; el maquillatge estava aplicat amb precisió i habilitat, i les cames de la Tina eren tan llargues i tan precioses que era impossible creure’s que fossin d’un home.

Però l’efecte que produïa no es devia només als guarniments superficials, a la roba, a la perruca o al maquillatge. També hi havia la llum interior de la feminitat, i el port majestuós i afligit de la Tina era una representació perfecta de la viduïtat sofrent, un espectacle interpretat per una actriu d’un talent immens. No va dir ni una paraula en tota la cerimònia, dreta entre nosaltres en un silenci absolut mentre la gent anava fent breus discursos sobre en Harry i, tot seguit, en Tom obria l’urna i n’escampava les cendres per terra. Semblava que ja havíem acabat, però abans que ens giréssim per marxar, un nen negre i rodanxó d’uns dotze anys va sortir de la vora del bosquet i es va acostar al grup. Portava un reproductor de CD amb els braços estirats, com si dugués una corona en un coixí de vellut. El noi, que més tard vam saber que era el cosí d’en Rufus, va deixar l’aparell als peus de la Tina i en va prémer un botó. De sobte, la Tina va obrir la boca i, així que els primers compassos d’aquella música orquestral van sortir a raig pels altaveus, va començar a fer com si cantés la lletra de la cançó que va seguir. Al cap d’un moment, vaig reconèixer la veu de la Lena Horne cantant la vella cançó de Show Boat, «Can’t Help Lovin’ That Man». Així era com actuava la Tina Hott en les seves aparicions de dissabte a la nit als cabarets: no cantava, sinó que ho feia veure, movent els llavis al ritme de la lletra de cançons de musicals i d’estàndards del jazz interpretats per cantants famoses. Era magnífic i absurd. Era divertit i punyent. Era emocionant i còmic. Era tot el que era i tot el que no era. I la Tina movia els braços mentre feia veure que es deixava la veu cantant la lletra de la cançó. La seva cara era plena de tendresa i d’amor. Tenia els ulls plorosos, i tots ens vam quedar paralitzats, sense saber si plorar amb ella o riure. Per la part que em toca, va ser un dels moments més estranys i més transcendents de la meva vida.


Fish gotta swim, and birds gotta fly

I gotta love one man ’til I die…[17]





NOVETATS


En Tom estava confós. Havien passat tantes coses en tan poc temps que no se sentia preparat per enfrontar-se a la quantitat de possibilitats que s’obrien davant seu. ¿Volia agafar el negoci d’en Harry i passar-se el que li quedava de vida traficant amb llibres rars i de segona mà des d’una botiga de Park Slope? O, tal com havia proposat la nit que havia mort en Harry, ¿ho havia de vendre tot i repartir-se els guanys amb en Rufus? El fet que en Rufus no volgués els diners no tenia gaire importància. L’edifici era un bé molt valuós i, si en Rufus insistia a rebutjar la meitat que li corresponia, en Tom faria per maneres que la seva àvia l’acceptés per ell. La venda generaria molts diners, uns quants centenars de milers de dòlars per a cadascun, i amb la seva part en Tom podria reinventar-se de cap a peus, tirar cap a la direcció que volgués. Però, ¿què volia? Aquesta era la pregunta essencial, i de moment era l’única que no tenia resposta. ¿Encara tenia ganes de tirar endavant la idea de l’Hotel Existència? ¿O s’estimava més tornar al seu projecte post-Michigan i trobar feina de professor d’anglès en un institut? I si era així, ¿on? ¿Es volia quedar a Nova York o estava disposat a fer les maletes i anar-se’n al camp? En els dies següents vam parlar d’aquestes coses més de cent vegades, però a banda de deixar el minúscul pis on vivia i instal·lar-se provisionalment al pis d’en Harry al damunt de la llibreria, en Tom va continuar divagant, rumiant i emmurriant-se. Per sort, no tenia cap urgència per prendre la decisió. El testament d’en Harry estava a punt de començar el seu penós camí per ser autenticat, i havien de passar uns quants mesos abans que l’escriptura de l’edifici s’entregués als beneficiaris. Pel que feia als altres béns d’en Harry —el seu esquifit compte bancari i uns quants títols i accions—, també van ser bloquejats. En Tom estava assegut sobre una muntanya daurada, però fins que els advocats de Flynn, Bernstein i Vallero no acabessin d’avaluar el patrimoni d’en Harry, de fet estaria pitjor del que ho havia estat fins llavors. Havia perdut la paga setmanal i, si no feia funcionar Brightman’s Attic a tota màquina, amb prou feines tindria cap ingrés. Em vaig oferir per deixar-li diners, però no en va voler sentir a parlar. Tampoc va rebre amb gaire entusiasme la proposta de tancar la llibreria durant l’estiu i fer unes bones vacances amb la Lucy i jo. Havia de mantenir l’Attic viu per en Harry, em va dir. Era un deute moral i la seva obligació era mantenir-se al peu del canó fins al final. Molt bé, li vaig dir. Però, ¿com t’ho faràs per portar el negoci tot sol? En Rufus se n’ha anat, i això vol dir que t’has quedat sense dependent. I no et pots permetre llogar-ne un altre, ¿oi? ¿D’on sortirà el seu sou?

Per primer cop en tots els anys que feia que el coneixia, en Tom va perdre els estreps.

—Collons, Nathan! —va exclamar—. ¿A qui coi li importa? Ja se m’acudirà alguna solució. Cuida’t de les teves coses, ¿entesos?

Però les coses d’en Tom també eren les meves, i em sabia greu veure’l en una situació tan difícil. Va ser llavors que vaig oferir els meus serveis per a la causa, a canvi d’un sou simbòlic d’un dòlar al mes. Substituiria en Rufus, vaig dir, i suspendria la meva jubilació tant temps com calgués per encarregar-me de les difícils responsabilitats de dependent a la planta baixa de Brightman’s Attic. Si en Tom ho volia, fins i tot estava disposat a tractar-lo de «cap».

I així va ser com va començar una altra època de les nostres vides. Vaig apuntar la Lucy a unes colònies artístiques a la Berkeley Carroll School de Lincoln Place i, cada matí, després d’acompanyar-la els set carrers i mig que hi havia entre les colònies i el meu pis, tornava a recórrer l’avinguda per anar a ocupar el meu lloc darrere el taulell de la llibreria. La meva feina en el Llibre de l’estupidesa humana es va ressentir d’aquest canvi de rutina, però vaig intentar no perdre’n el fil, escrivint de nit, quan la Lucy ja dormia, o robant quinze minuts d’aquí o vint d’allà sempre que a la llibreria no hi havia gaire feina. Malauradament, vam haver de suspendre els dinars diaris amb en Tom. Simplement no teníem temps per permetre’ns menjar amb calma asseguts en algun restaurant, de manera que ens vam passar als dinars per emportar, cruspint-nos els entrepans i bevent-nos els cafès amb gel en l’espai enxubat de l’Attic, acabant-nos-ho tot en qüestió de minuts. A les quatre, en Tom m’alliberava de la feina perquè pogués anar a buscar la Lucy a les colònies. La portava a la llibreria i, fins a les sis, que era l’hora de tancar, s’entretenia llegint un dels quatre mil dos-cents llibres que omplien les prestatgeries de la planta baixa.

Per mi la Lucy continuava sent un misteri. En molts aspectes, era una nena exemplar i, com més ens coneixíem, més me l’estimava, més m’agradava tenir-la amb nosaltres. Deixant de banda la qüestió de la seva mare per un moment, hi havia més de mil coses positives per dir de la nostra noieta. Tot i ser nova a la gran ciutat, es va adaptar ràpidament al nou entorn i de seguida es va sentir com a casa al barri. Fos on fos Carolina Carolina, l’únic idioma que s’hi parlava era l’anglès. Ara, mentre anàvem amunt i avall per la Setena Avinguda, passant per davant de la bugaderia, de la botiga de queviures, de la pastisseria, de la perruqueria, del quiosc i de la cafeteria, l’assaltava una plètora de llengües diferents. Sentia parlar espanyol i coreà, rus i xinès, àrab i grec, japonès, alemany i francès, però en lloc de sentir-se intimidada o perplexa, es mostrava exultant en aquesta varietat de sons humans.

—Vull parlar així —em va dir un matí quan, en passar per davant la porta oberta d’algun establiment, vam veure una dona menuda i rodanxona que cridava a un home gran—. Mira! Mira! Mira! —va fer la Lucy, imitant la veu de la dona amb una exactitud sorprenent—. Hombre! Gato! Sucio!

Al cap d’un minut, feia una interpretació semblant d’un home que cridava en àrab a algú de l’altra banda del carrer —unes paraules que jo no hauria estat capaç de pronunciar ni que m’hi hagués anat la vida. La Lucy tenia bona orella, i uns ulls per veure-hi, i un cervell per pensar i un cor per sentir. No li va costar gens fer amics a les colònies i, al final de la primera setmana, ja l’havien convidat tres nenes diferents per al que en deien trobades per jugar. No esquivava les meves abraçades ni els meus petons de bona nit, no era llepafils i gairebé mai no es queixava de res. Malgrat la seva gramàtica sovint espantosa (que vaig decidir no corregir) i malgrat el seu deliri per veure dibuixos a la televisió (em vaig plantar i l’hi vaig limitar a una hora diària), mai no em vaig penedir d’haver-la acollit.

Amb tot, hi havia el fet inquietant que no volgués parlar de la seva mare. L’Aurora era la presència invisible que dominava la nostra petita llar i, malgrat les nombroses preguntes que li vaig fer i les vegades que vaig intentar enganyar-la per treure-li alguna informació útil, continuava sense aconseguir res. Suposo que el fet que algú tan petit tingués una voluntat tan ferma era d’admirar, però a mi em semblava exasperant i, com més durava el pols, més frustrat em sentia.

—Trobes a faltar la teva mare, ¿oi, Lucy? —li vaig preguntar una nit.

—Una cosa de no dir —va respondre ella—. La trobo tant a faltar que em fa mal el cor.

—La vols tornar a veure, ¿oi que sí?

—És el que més vull al món. Cada nit reso a Déu perquè torni amb mi.

—Tornarà. L’únic que has de fer és dir-me on la podem trobar.

—No ho puc fer, oncle Nat. No paro de dir-t’ho, i tu fas com si no em sentissis.

—Sí que et sento. Però no vull que estiguis més trista.

—No en puc parlar. Vaig fer una promesa i, si no la compleixo, em cremaré a l’infern. L’infern és per sempre, i jo encara sóc petita. No vull cremar-me per sempre.

—L’infern no existeix, Lucy. I no et cremaràs, ni un minut. Tots estimem la teva mare, i l’únic que volem és ajudar-la.

—No, senyor. No és així. Sisplau, oncle Nat. No em preguntis més coses de la mama. Està bé, i un dia tornarà amb mi. Això és el que sé, i això és l’únic que et puc dir. Si no pares, tornaré a fer com quan vaig arribar. Tancaré la boca i no et diré res de res. I, ¿què en traurem? Ens ho passem tan bé, quan parlem. Mentre no em preguntes per la mama, és quan m’ho passo millor. Parlant amb tu, vull dir. Ets tan simpàtic, oncle Nat. No cal espatllar una cosa que va bé, ¿oi?

Aparentment, era una nena d’allò més feliç i més satisfeta, però jo patia només de pensar en els turments que devia passar per mantenir el seu secret. Demanar a una personeta de nou anys i mig que anés pel món carregant una responsabilitat tan gran em semblava excessiu. Allò li feia mal, i no se m’acudia la manera d’aturar-ho. Vaig parlar amb en Tom de portar-la a un psicòleg, però li va semblar que seria una pèrdua de temps i de diners. Si la Lucy no volia parlar amb nosaltres, era segur que no voldria parlar amb un desconegut.

—Hem de tenir paciència —va dir—. Tard o d’hora, no podrà més i ho traurà tot. Però no dirà ni una paraula fins que estigui a punt.

Vaig escoltar el consell d’en Tom i momentàniament vaig deixar de banda la idea del metge, però això no volia pas dir que confiés gaire en la seva opinió. La Lucy no estaria mai preparada per parlar. Era tan forta, tan tossuda, tan rematadament obstinada, que estava convençut que podria aguantar tota la vida.

Vaig començar a treballar per a en Tom el dia 14, tres dies després que escampéssim les cendres d’en Harry a Prospect Park i en Rufus tornés a Jamaica per viure amb la seva àvia. L’endemà, la meva filla va tornar d’Anglaterra. Havia pensat en el dia 15 des de la desastrosa conversa amb l’ara innombrable que havia donat a llum a la meva filla, però en la voràgine d’esdeveniments que s’havien succeït després de la nostra sobtada marxa de l’Hostal Chowder, havia estat massa ocupat per fixar-me en la data. Efectivament, era el 15 de juny, però en aquells moments estava massa atabalat per saber-ho. Després de tancar la llibreria a les sis, en Tom, la Lucy i jo vam sopar aviat al Second Street Café i, tot seguit, la Lucy i jo vam tornar al meu pis, on teníem previst passar el vespre lliurant-nos batalla amb una partida de Monopoly o de Cluedo. Va ser llavors que vaig trobar el missatge de la Rachel al contestador. El seu avió havia aterrat a la una; havia arribat a casa a les tres; havia llegit la meva carta a les cinc. Pel seu to de veu en dir la paraula carta, vaig veure que tot estava perdonat.

—Gràcies, papa —deia—. No saps que important que és per a mi. Últimament m’han passat tantes coses dolentes que és exactament el que volia sentir. Si puc comptar amb tu, em sembla que podré superar el que sigui.

L’endemà a la nit, en Tom es va quedar amb la Lucy i jo vaig anar a sopar amb la Rachel a Manhattan, no gaire lluny del meu antic despatx a Mid-Atlantic Accident and Life. Que de pressa que roda el món al nostre voltant; que de pressa que és substituït un problema per un altre, sense que a penes tinguem un moment per assaborir les nostres victòries. Feia vora un mes que em consumia per la nota que havia enviat a la meva filla enrabiada i distant, resant perquè les meves lamentables paraules de disculpa s’obrissin camí entre els anys de rancor i em donessin una segona oportunitat amb ella. Miraculosament, la carta havia aconseguit tot el que havia esperat. Tornàvem a trepitjar terreny ferm i, ara que les acrituds del passat ja estaven oblidades, el sopar d’aquella nit hauria hagut de ser una reunió joiosa, una estona per als acudits, les rialles i els records nostàlgics. Però, així que vaig tornar a ocupar el paper de pare de la Rachel, vaig ser cridat per ajudar-la a superar el pitjor tràngol de la seva vida adulta. La meva filla s’ho estava «passant malament». Estava en plena crisi, i, ¿a qui podia recórrer si no al seu pare, per més incompetent i ximple que fos?

Vaig reservar taula a La Grenouille, el mateix restaurant francès de preus exorbitants i decoració tocada i posada a l’antic estil novaiorquès on la (nom esborrat) i jo l’havíem dut per celebrar els seu divuitè aniversari. Va aparèixer amb el collaret que li havia enviat, el germà del que havia provocat tants problemes al Cosmic Diner, i malgrat la meva alegria en veure que bé que li quedava, com contrastava amb la foscor dels seus ulls i dels seus cabells, no em vaig poder estar de pensar en l’altre collaret, la qual cosa em va despertar molts remordiments mentre revivia el desastre que havia causat a la Marina Gonzalez. Tantes dones entre vint-i-pocs i trenta-i-pocs anys, em vaig dir, tantes vides femenines girant al meu voltant. La Marina. La Honey Chowder. La Nancy Mazzucchelli. L’Aurora. La Rachel. De totes les dones d’aquest grup, la meva filla em semblava la més equilibrada i la més forta, la que havia tingut més èxit en la vida, la que tenia menys possibilitats de quedar-se empantanegada per les dificultats, però tot i així era allà, asseguda davant meu, amb els ulls plens de llàgrimes i explicant-me que el seu matrimoni feia aigües per totes bandes.

—No ho entenc —li vaig dir—. L’últim cop que ens vam veure tot anava bé. En Terrence estava de primera. Tu també. Acabàveu de fer dos anys de casats i em vas dir que havien estat els dos anys més feliços de la teva vida. ¿Quan va ser? ¿Al març? ¿A primers d’abril? Els matrimonis no s’ensorren tan de pressa. Almenys quan s’està enamorat.

—Jo encara ho estic —va respondre la Rachel—. Qui em preocupa és en Terrence.

—Però si et va perseguir per mig món perquè t’hi casessis. ¿Te’n recordes? Va ser ell qui et va anar al darrere. Al principi, no sabies ni si t’agradava.

—D’això ja fa molt temps. Jo parlo d’ara.

—L’última vegada que vam parlar del present, em vas dir que volíeu tenir fills. Em vas dir que en Terrence es moria de ganes de ser pare. I no pas pare així en abstracte, sinó el pare dels teus fills. Això és el que diuen els homes quan estan enamorats de la dona amb qui viuen.

—Ja ho sé. Jo també m’ho pensava. Però després vam anar a Anglaterra.

—Els Estats Units, Anglaterra. ¿Quina diferència hi ha? Sigueu on sigueu, sou els mateixos.

—Potser sí. Però la Georgina no és als Estats Units. És a Anglaterra.

—Ah! Ja som al cap del carrer. ¿Per què no començaves per aquí?

—Perquè és molt dur. Només de dir el seu nom se’m regira l’estómac.

—Si et serveix de consol, trobo que és un nom ridícul. Georgina. Em fa pensar en una noia victoriana que riu com una beneita, que va amb tirabuixons rossos i que té una cara rodona i vermella.

—És una morena molt poqueta cosa, amb els cabells greixosos i la pell feta un desastre.

—No em sembla que t’hagi de fer gaire la competència.

—Va estudiar amb en Terrence. Va ser el seu primer gran amor. Després ella es va enamorar d’un altre i van trencar. Per això va venir als Estats Units. Estava tan deprimit, papa. Em va dir que es volia suïcidar.

—I ara l’altre ja ha desaparegut del mapa.

—No ho sé del cert. L’únic que sé és que, quan érem a Londres, vam anar a sopar tots tres i en Terrence no li va treure els ulls de sobre. Era com si jo no hi fos. Després no va parar de parlar d’ella. La Georgina és tan llesta. La Georgina és tan divertida. La Georgina és tan bona persona. Dos dies després, van anar a dinar sols. Després vam anar a Cornwell a veure els seus pares, però al cap de tres o quatre dies va anar a Londres a parlar amb el seu editor sobre el llibre que està escrivint. Això és el que va dir, però a mi em sembla que hi va anar per trobar-se amb la bleda de la Georgina Watson, l’amor de la seva vida. Va ser terrible. Em va deixar allà penjada, amb els seus pares, que són de dretes i antisemites, i l’únic que vaig poder fer va ser fingir que m’ho passava d’allò més bé. Es van ficar al llit. Ho sé. Es van ficar al llit i ara ja no m’estima.

—¿L’hi has preguntat?

—I tant que sí. Així que va tornar a casa dels seus pares. Ens vam barallar com gat i gos. La pitjor baralla des que ens coneixem.

—I, ¿què et va dir?

—Ho va negar. Va dir que estava gelosa i que m’ho inventava tot.

—És un bon senyal, Rachel.

—¿Un bon senyal? ¿Què vols dir? M’estava mentint, i ara ja no podré tornar a confiar en ell.

—Suposem el pitjor. Suposem que es van ficar al llit i que en tornar et va mentir. Encara és un bon senyal.

—¿Com pots dir això?

—Perquè vol dir que no et vol perdre. No vol que el vostre matrimoni s’acabi.

—¿Quina mena de matrimoni és aquest? Quan no pots confiar en l’home amb qui estàs casada, és com no estar casats.

—Escolta, beneitona, Déu me’n guard de donar-te consells. Pel que fa al matrimoni, sóc la persona menys indicada del món per dir a ningú què ha de fer. Vas viure a la mateixa casa que jo durant els primers divuit anys de la teva vida, i no cal que et recordi com ho vam esguerrar amb la teva mare. Hi havia moments en què n’estava tan tip que desitjava que es morís. M’imaginava accidents de cotxe, descarrilaments de trens i caigudes per uns llarguíssims trams d’escales. És una confessió terrible, i no vull que pensis que n’estic orgullós, però és important que sàpigues què és un matrimoni que no funciona. La teva mare i jo no anàvem ni amb rodes. Ens vam estimar un cert temps, i després tot es va espatllar. Però vam aguantar molt, tot i estar tan malament, et vam fer a tu. Tu ets el final feliç d’una història tràgica i, com que ets qui ets, no em penedeixo de res. ¿M’entens, Rachel? No conec prou en Terrence per tenir una opinió d’ell. El que sí que sé, però, és que el vostre matrimoni es pot salvar. Es poden tenir relliscades. Es poden fer bajanades. Però ara la Georgina és a l’altra banda de l’Atlàntic i, si no és que t’has ajuntat amb un faldiller incorregible, em sembla que aquest episodi és aigua passada. Aguanta una mica a veure què passa. No et precipitis. Et va dir que és innocent, i, ¿qui pot assegurar que no et va dir la veritat? Els antics amors són difícils d’oblidar. Potser en Terrence va perdre el cap un moment, però ara que ha tornat amb tu als Estats Units, i si l’estimes tant com dius, pot molt ben ser que tot se solucioni. Mentre no es converteixi en el marit merdós que va ser el teu pare, hi ha esperança. Molta esperança. Esperança d’un futur junts. Esperança de fills. Esperança de gats i gossos. Esperança d’arbres i de flors. Esperança per als Estats Units. Esperança per a Anglaterra. Esperança per al món.

No tenia ni idea del que deia. Les paraules em sortien a raig, en una mena de diluvi imparable de bestieses i d’emocions passades de rosca i, quan vaig acabar aquell discurs tan ridícul, vaig veure que la Rachel somreia, somreia per primera vegada des que havia entrat al restaurant. Potser allò era el màxim que podia aconseguir. Fer-li saber que estava amb ella, que creia en ella, i que la situació no era tan negra com es pensava. Si més no, aquella rialla em deia que es començava a calmar i, mentre jo continuava parlant, vaig anar canviant de tema, conscient que la millor medecina seria fer que s’oblidés d’en Terrence una estona, que parés de pensar en el problema que feia setmanes que l’obsessionava. Capítol a capítol, la vaig anar posant al corrent de tot el que m’havia passat des de l’últim cop que ens havíem vist. Bàsicament, va ser una versió abreujada de tot el que he escrit fins ara en aquest llibre. No, de tot no. Vaig ometre la història de la Marina i de l’altre collaret (massa trista, massa humiliant), no li vaig dir res de l’hostil conversa telefònica amb la innombrable i li vaig estalviar els detalls més desagradables de l’estafa de La Lletra escarlata. Però sí que vaig repassar tots els altres elements: El llibre de l’estupidesa humana, el seu cosí Tom, en Harry Brightman, la petita Lucy, el viatge a Vermont, l’aventura d’en Tom amb la Honey Chowder, el contingut del testament d’en Harry i la Tina Hott fent veure que cantava «Can’t Help Lovin’ That Man». La Rachel em va escoltar amb atenció, esforçant-se per absorbir totes aquelles informacions sorprenents mentre anava menjant i bevent vi. Pel que fa a mi, com més parlava, més bé m’ho passava. Havia adoptat el paper de vell mariner i hauria pogut anar explicant les meves històries fins que la nit s’acabés. La Rachel tenia ganes de veure la Lucy, de manera que vam quedar que vindria al meu pis el diumenge següent; amb el seu marit o sense, com volgués. També li feia il·lusió veure en Tom, va dir, i tot seguit va fer la pregunta dels seixanta-quatre mil dòlars:

—¿I la Honey? ¿Trobes que passarà res?

—Ho dubto —vaig dir—. En Tom va deixar el seu telèfon al pare de la Honey perquè l’hi donés, però no li ha trucat. I pel que sé, en Tom tampoc li ha trucat. Si hagués d’apostar, diria que no la tornarem a veure, la Honey. És llàstima, però sembla que el cas està tancat.

Com sempre, anava equivocat. Exactament dues setmanes després d’aquell sopar amb la Rachel, l’últim divendres del mes, la Honey Chowder va irrompre a la llibreria amb un vestit d’estiu de color blanc i un gran barret de palla amb les ales toves. Eren les cinc de la tarda. En Tom estava assegut darrere el taulell, llegint una antiga edició de butxaca d’Els documents federalistes. Jo ja havia anat a buscar la Lucy a les colònies, i tots dos érem al fons de la botiga, reorganitzant els llibres de la secció d’història. Feia dues hores que no entrava ni un client, i l’únic soroll que se sentia era el brunzit sord d’un ventilador elèctric.

Quan va veure entrar la Honey, a la Lucy se li va il·luminar la cara. Estava a punt d’anar corrent a rebre-la, però la vaig agafar pel braç i li vaig xiuxiuejar:

—Encara no, Lucy. Primer deixa’ls parlar.

La Honey, amb els ulls fixats en en Tom, no es va adonar que també hi érem. Com dos agents secrets, la nostra noieta i un servidor ens vam amagar darrere una prestatgeria i vam presenciar la conversa següent:

—Ei, Tom! —va dir la Honey, deixant el portamonedes sobre el taulell. Llavors es va treure el barret i va sacsejar la seva cabellera llarga i opulenta—. ¿Com va la vida?

En Tom va aixecar la vista del llibre i va dir:

—Déu meu, Honey! ¿Què hi fas, aquí?

—Ja t’ho explicaré després. Primer vull saber com estàs.

—No em puc queixar. Enfeinat, una mica estressat, però no em puc queixar. Des que vam marxar han passat moltes coses. El meu cap es va morir i, pel que sembla, he heretat aquesta llibreria. Encara estic pensant què n’he de fer.

—Jo no parlo de la feina. Parlo de tu. Dels afers del cor.

—¿El cor? Encara em batega. Setanta-dues vegades per minut.

—Això vol dir que encara estàs sol, ¿oi? Si t’haguessis enamorat, et bategaria molt més de pressa.

—¿Enamorat? ¿Què t’empatolles?

—Aquest últim mes no has conegut ningú, ¿oi?

—No. És clar que no. He estat massa enfeinat.

—¿Te’n recordes de Vermont?

—¿Com vols que me n’hagi oblidat?

—I de l’última nit que hi vas ser. ¿Te’n recordes?

—Sí. Me’n recordo, d’aquella nit.

—¿I?

—I, ¿què?

—¿Què veus quan em mires, Tom?

—No ho sé, Honey. Et veig a tu. La Honey Chowder. Una dona amb un nom impossible. Una dona impossible amb un nom impossible.

—¿Saps què veig quan et miro a tu, Tom?

—No sé si ho vull saber.

—Veig un gran home, vet aquí el que veig. Veig la millor persona que he conegut mai.

—¿Eh?

—Sí, eh. I com que això és el que veig quan et miro, ho he engegat tot i he vingut a Brooklyn per formar part de la teva vida.

—¿Que ho has engegat tot?

—Exacte. El curs es va acabar fa un parell de dies i ja els vaig dir que plegava. Sóc lliure com un ocell.

—Però, Honey, no estic enamorat de tu. Amb prou feines et conec.

—Tot arribarà.

—¿Què arribarà?

—Primer m’aniràs coneixent. I després començaràs a estimar-me.

—¿Així com així?

—Sí. Així com així. —Es va aturar un moment i va somriure—. Per cert, ¿com està la Lucy?

—La Lucy està bé. Viu amb en Nathan al Carrer U.

—Pobre Nathan. No està per a aquests esforços. La Lucy necessita una mare. A partir d’ara viurà amb nosaltres.

—Estàs molt segura de tu, ¿no?

—Ho he d’estar, Tom. Si no ho estigués, no seria aquí. No tindria totes les maletes esperant-me al cotxe. No sabria que ets l’home de la meva vida.

En aquell moment vaig pensar que ja s’havien dit prou coses i vaig deixar que la Lucy sortís de l’amagatall. Va travessar la sala corrent, anant directa cap a la Honey.

—Hola, carbasseta! —va exclamar l’exmestra d’escola, abraçant la nostra noieta i aixecant-la enlaire. Quan per fi la va deixar a terra, li va preguntar—: ¿Has sentit què dèiem, en Tom i jo?

La Lucy va fer que sí amb el cap.

—I, ¿què et sembla?

—Em sembla que és una bona idea —va dir la Lucy—. Si visc amb tu i l’oncle Tom, ja no hauré de menjar al restaurant. Em faràs aquells àpats tan bons que fas. I l’oncle Nat podrà venir a menjar amb nosaltres sempre que vulgui. I quan tu i l’oncle Tom sortiu, es pot quedar amb mi.

La Honey va somriure.

—I seràs molt bona nena, ¿oi? La millor nena del món.

—No, senyora —va dir la Lucy mirant-la amb una cara absolutament inexpressiva—. Seré dolenta. Seré la nena més dolenta, més entremaliada i més malparlada de tota la Creació.





¿HAWTHORN STREET

O HAWTHORNE STREET?


Els mesos van passar. Cap a mitjan octubre, els advocats ja havien acabat de solucionar les qüestions relatives al testament d’en Harry, i en Tom i en Rufus s’havien convertit en propietaris legítims de Brightman’s Attic i de l’edifici on estava situat. En Tom i la Honey ja estaven casats, i la Lucy, callada com sempre sobre el tema d’on era la seva mare, feia cinquè a l’escola pública del barri, la 321. La Rachel encara estava amb en Terrence. Una setmana després del casament Wood-Chowder, em va trucar per dir-me que estava embarassada de dos mesos.

Jo continuava treballant a la llibreria, però després de l’espectacular aparició de la Honey a final de juny, vam començar a compartir la feina, la qual cosa volia dir que només havia de ser-hi la meitat del temps. Els dies que tenia festa, continuava escrivint anècdotes al Llibre de l’estupidesa humana i, tal com la Lucy havia proposat, li feia de cangur sempre que en Tom i la Honey sortien de nit. Els primers mesos de viure junts, va ser un fet molt habitual. A províncies la Honey estava una mica aïllada i, ara que havia arribat a Nova York, volia aprofitar tot el que la ciutat li oferia: obres de teatre, pel·lícules, concerts, espectacles de dansa, lectures de poesia o excursions a la llum de la lluna amb el ferri de Staten Island. M’agradava veure com en Tom, tan mandrós i cançoner, s’obria sota l’enèrgica influència de la seva dona. Pocs dies després que arribés la Honey, va deixar de dubtar sobre el que havia de fer amb l’herència i va decidir posar l’edifici en venda. Amb la meitat dels diners que en traurien, en tindrien més que prou per comprar-se un pis de dues o tres habitacions al barri, a més d’alguna cosa per anar tirant fins que tots dos trobessin feina —segurament de professors en alguna escola privada per al curs següent. Els mesos van passar i, a mitjan octubre, en Tom havia perdut vora deu quilos, la qual cosa va fer que es comencés a assemblar al jove doctor Thumb d’antany. Era clar que el menjar casolà li anava bé i, malgrat els seus pronòstics contraris, la Honey no l’esgotava ni el rebregava ni l’ofegava. Dia rere dia, el va anar convertint en l’home que sempre havia estat destinat a ser.

Amb tantes novetats positives en l’apartat amorós, el lector podria suposar que en el nostre petit racó de Brooklyn hi regnava una felicitat universal. Però, ai las!, no tots els matrimonis estan destinats a sobreviure. Això ho sap tothom, però, ¿qui de nosaltres hauria dit que la persona menys feliç del barri durant aquells mesos seria l’antiga enamorada d’en Tom, la Mare Bonica i Perfecta? És cert que el seu marit m’havia causat mala impressió al bosc de Prospect Park, però mai de la vida m’hauria pensat que fos prou ximple per no adonar-se del privilegi que representava estar casat amb una dona com la seva. Les Nancy Mazzucchellis van escasses i, si un home té la sort de conquistar el cor d’una Mazzucchelli, el que ha de fer a partir de llavors és esforçar-se al màxim per no perdre’l. Però els homes (tal com he demostrat àmpliament en els capítols anteriors d’aquest llibre) són uns éssers estúpids, i l’eixerit d’en James Joyce va resultar ser-ho més que la majoria. Com que la mare de la Nancy i jo ens vam fer amics aquell estiu (ja en parlarem més endavant), sovint anava a sopar amb la família, i va ser allà, a la casa de Carroll Street, que em van posar al corrent de les antigues infidelitats d’en Jimmy i vaig assistir al naufragi del seu matrimoni amb la Nancy. Les pallassades havien començat fins i tot abans que la Nancy fos l’M.B.P. —feia sis anys ben bons, quan la Nancy estava embarassada de la primera criatura, la Devon. Quan es va assabentar que el seu marit tenia una història amb una cambrera de Tribeca, el va fer fora de casa una temporada, però quan la nena va néixer no va tenir prou força per resistir les llàgrimes i les promeses d’ell assegurant-li que no tornaria a passar. Però en aquests assumptes les paraules no compten gaire, i, ¿qui sap quantes relacions secretes van seguir? Segons els càlculs de la Joyce, set o vuit, comptant els rotllos d’una nit i els claus ràpids a l’escala de servei de la feina. La Nancy, sempre generosa i comprensiva, tendia a no comptar els rumors. Però quan en Jim es va encaterinar de la seva companya efectista Martha Ives, ja va estar. Va dir que estava enamorat i, l’11 d’agost de l’any 2000, dos mesos després que el veiés per primer cop al funeral d’en Harry, va fer les maletes i va marxar.

Dotze dies després, el meu oncòleg em va dir que continuava tenint els pulmons nets.

Al cap de quatre dies mal comptats, la Rachel, conxorxada amb en Tom i la Honey, va tramar un complot diabòlic per fer-me creure que anava a veure un partit de beisbol al Shea Stadium, quan de fet anava a una festa sorpresa per celebrar els meus seixanta anys. Havíem quedat que passaria a buscar en Tom pel seu pis, però així que hi vaig entrar, una dotzena de persones se’m van llançar a sobre amb abraçades, petons i cops a l’espatlla, per no parlar de l’esclat de crits i de cançons. Estava tan poc preparat per a aquest atac amistós que vaig estar a punt de vomitar de l’emoció. La celebració va durar fins ben entrada la nit i, en un moment determinat, em vaig deixar convèncer per aixecar-me i fer un discurs. Ja feia estona que el xampany m’havia pujat al cap, i em sembla que vaig divagar una mica, perorant i explicant acudits poca-soltes mentre la meva audiència mig torrada intentava seguir el que deia. Una de les poques coses que recordo d’aquell discurs sense cap ni peus és un breu apart sobre la perspicàcia lingüística de Casey Stengel. Si no em falla la memòria, em penso que fins i tot vaig acabar la intervenció amb una citació del mestre.

—No li deien el Vell Professor perquè sí —vaig dir—. No tan sols va ser el primer entrenador dels nostres estimats Mets sinó que, en el que és encara més important per al bé de la humanitat en general, va ser l’autor de nombroses frases que han canviat la nostra concepció de la llengua anglesa. Abans que m’assegui, permeteu que us deixi amb aquesta perla inoblidable i inestimable, que resumeix la meva experiència amb més precisió que cap altra afirmació que hagi sentit en els seixanta anys que fa que habito aquesta carn: «A la vida d’un home sempre arriba un moment, i a mi me n’han arribat molts».

Les Subway Series van començar i es van acabar; cada cop va anar fent més fred; Gore es presentava contra Bush. Per mi, el resultat no oferia cap mena de dubte. Encara que Nader només fes la punyeta, em semblava impossible que els demòcrates perdessin, i al barri gairebé tothom amb qui parlava compartia aquesta opinió. Només en Tom, l’home més pessimista del món en matèria de política nord-americana, semblava preocupat. Creia que no hi havia res decidit i, si guanyava Bush, deia, ja ens podíem oblidar de tota aquella fal·làcia del «conservadorisme compassiu». El paio no era conservador. Era un ideòleg de l’extrema dreta i, així que jurés el càrrec, el govern cauria en mans d’una colla de grillats.

Just una setmana abans de les eleccions, l’Aurora per fi va reaparèixer —per desaparèixer al cap de mig minut. El contacte va arribar en forma d’una telefonada a en Tom, però com que aquell matí al pis no hi havia ningú, només ens vam quedar amb un missatge truncat al contestador. No sé quantes vegades vaig escoltar aquell missatge amb en Tom i la Honey, però vam rebobinar la cinta prou vegades perquè totes les frases em quedessin gravades a la memòria. Cada vegada que sentia la seva veu, em semblava una mica més desesperada, una mica més tensa, una mica més espantada. Parlava fluix, a penes un xiuxiueig des del principi fins al final, però les seves paraules eren tan terribles que tenien la força d’un crit.

Tom. Sóc jo, la Rory. Truco des d’una cabina i no tinc gaire temps. Suposo que no deus voler saber res de mi, però trobo a faltar tant la Lucy que volia saber com està. No et pensis que em fes cap gràcia, Tommy. Ho vaig pensar mil vegades, però eres l’única persona en qui podia confiar. No es podia quedar més aquí. Tot s’està ensorrant. La cosa no va bé. Jo també he provat d’escapar-me, però és massa difícil, no estic mai sola… Escriu-me, ¿d’acord? No tinc telèfon, però em pots escriure a Hawthorn Street, número 87, de… Merda. He de penjar. Em sap greu. He de penjar.

Se sentia penjar en sec i aquella trucada tan esperada s’acabava de manera sobtada i gens concloent. Les nostres pitjors pors havien adquirit el pes dels fets, i encara no teníem ni idea d’on era. En Tom havia viscut moments semblants amb la seva germana i, si bé estava tan amoïnat per ella com jo, la seva preocupació estava matisada per l’esgotament, per la irritació i pels anys de decepcions i penediments.

—No he conegut mai ningú tan irresponsable —va dir—. La Lucy comença a acostumar-se a estar amb nosaltres, i ara, després de tots aquests mesos, truca per dir que la troba a faltar. ¿Quina mena de mare és? Vol que li escrigui, però no ens diu ni la ciutat on viu. No és just, Nathan. La Honey i jo fem tot el que podem per ajudar, i l’última cosa que necessitem és més confusió i més drama. Ja n’hi ha prou.

—Potser no és just —li vaig dir—, però la Rory està ficada en problemes i hem de trobar-la. No podem fer altra cosa. Guarda’t els judicis per a més endavant, ¿d’acord?

Després d’això el meu món va canviar per complet. Faltava poc per al desastre de les eleccions de l’any 2000, però mentre en Tom i la Honey es passaven les cinc setmanes següents horroritzats davant el televisor, mirant com el Partit Republicà recorria als seus pinxos per posar en dubte els resultats de Florida i després manipular el Tribunal Suprem perquè fes un cop d’Estat legal a favor seu, mentre es cometien aquests ultratges contra el poble nord-americà i el meu nebot i la seva dona participaven en manifestacions, enviaven cartes als membres del Congrés i signaven innombrables protestes i peticions, a mi només m’amoïnava una cosa: trobar la Rory i portar-la a Nova York.

Hawthorn Street, número 87. O potser era Hawthorne Street, el nom d’un home en lloc del d’un arbust[18] —potser fins i tot en memòria de Nathaniel Hawthorne, el novel·lista mort feia molts anys i que sense voler-ho havia causat la mort del nostre dissortat amic. Una coincidència amarga, sense sentit, però tot i així horripilant, com si la mateixa paraula en dos contextos diferents establís un lligam subterrani entre en Harry i l’Aurora: l’un desaparegut per sempre, l’altra inabastable, tots dos habitants de l’invisible. A banda d’aquesta pista, la resta només eren suposicions cegues, però com que la Lucy parlava amb accent del sud, i com que havia situat la seva mare a l’inexistent Estat de Carolina Carolina, vaig decidir començar a buscar a les Carolines de veritat, la del Nord i la del Sud. La llàstima era que l’Aurora i el seu marit no tinguessin telèfon. Si haguessin sortit a la guia, hauria pogut trucar a informació de tots els pobles i ciutats dels dos Estats i trobar-los preguntant pel número d’un tal David Minor que vivia al número 87 de Hawthorn(e) Street. Una tasca laboriosa, però que segur que donaria un resultat positiu. Però com que aquesta opció no era viable, no em va quedar altre remei que fer-ho a la inversa. Un diumenge vaig anar amb tren fins a Princeton Junction i em vaig passar dotze hores assegut davant una pantalla d’ordinador amb la meva filla embarassada i el seu marit moix i escarmentat. En Terrence no tenia gaire encant, però era un as de la tecnologia, i quan vaig tornar a casa l’endemà al matí ja tenia una llista amb tots els Hawthorn Street i tots els Hawthorne Street que hi havia a les dues Carolines. Em vaig quedar parat de veure que n’hi havia uns quants centenars. Massa. Per visitar tots els números 87 de la llista, m’hauria de passar sis mesos voltant.

Llavors va ser quan vaig recórrer a en Henry Peoples, el meu antic col·lega a Mid-Atlantic Accident and Life. Era un dels millors investigadors de l’empresa i, al llarg dels anys, havíem col·laborat en uns quants casos, el més espectacular dels quals era l’anomenat «cas Dubinsky», que havia convertit en Henry en una mena de llegenda en el ram. L’Arthur Dubinsky havia fingit la seva mort als cinquanta-un anys matant un sense sostre dels carrers de Nova York, amb el qual va substituir el seu cos en un greu accident de cotxe en un penya-segat de les Muntanyes Rocalloses. La Maureen, la seva vídua, que tenia vint-i-vuit anys, es va embutxacar l’assegurança de sis milions de dòlars i després, al cap d’un mes, es va vendre el pis que tenia a Manhattan i va desaparèixer. En Henry, que havia dubtat d’en Dubinsky des del principi, havia anat vigilant la Maureen i, en veure que de sobte feia les maletes i marxava de Nova York, va presentar un informe al cap del seu departament, que li va donar permís per seguir-la. Vam necessitar nou mesos anant amunt i avall per trobar la senyora Dubinsky, que vivia amb el seu marit perfectament il·lès a l’illa de Santa Lucia. Vam poder recuperar el vuitanta-cinc per cent de l’assegurança; l’Arthur Dubinsky va acabar a la presó per assassinat, i a en Henry i a mi ens van recompensar amb unes bones primes.

Vaig treballar amb en Peoples durant més de vint anys, però ara no faré pas veure que mai em caigués bé. Era un home estrany i desagradable que seguia una estricta dieta vegetariana i mostrava tanta calidesa i tanta personalitat com un fanal apagat. Vestits arrugats de polièster (normalment marrons), ulleres de cul de got amb muntura de carei, caspa perpètua i una repugnància desconcertant per qualsevol forma de conversa mínimament normal. Podies arribar a la feina amb el braç en cabestrell o amb un pegat a l’ull, i en Henry era capaç de no dir res. Es quedava una estona mirant-te, absorbia els detalls de la teva lesió, i llavors, sense preguntar-te com t’ho havies fet ni si et feia mal, et deixava l’informe sobre la taula com si res.

Amb tot, tenia un do especial per ficar-se pels forats i trobar persones desaparegudes, i em vaig demanar si, ara que s’havia jubilat, estaria disposat a acceptar la feina que li oferia. Per sort, encara vivia al mateix apartament de Queens, que compartia amb la seva germana vídua i quatre gats. Quan vaig marcar el seu número, em va contestar al segon to.

—Digues quant vols —li vaig dir—. Et pagaré el que em demanis.

—No vull diners, Nathan —em va contestar—. Si em pagues les despeses ja m’està bé.

—Podem tardar mesos. No m’agradaria veure com perds el temps sense treure’n res.

—No pateixis. De fet no tinc res millor a fer. Tornaré a ensellar el cavall i reviuré els anys gloriosos.

—¿Els anys gloriosos?

—És clar, home. Tots aquells bons moments que vam passar junts, Nathan. Dubinsky. Williamson. O’Hara. Lupino. Te’n recordes d’aquests casos, ¿no?

—És clar que me’n recordo. No sabia que fossis tan sentimental, Henry.

—No ho sóc. O almenys em pensava que no ho era. Però pots comptar amb mi. Pels vells temps.

—Suposo que és a Carolina del Nord o del Sud, però potser m’equivoco.

—No pateixis. Si en Minor va tenir telèfon, el trobaré. El tinc al sac.

Al cap de sis setmanes, en Henry em va trucar a mitjanit i em va dir quatre síl·labes a l’orella:

—Winston-Salem.

L’endemà al matí vaig agafar un avió cap al sud, cap al cor de la regió del tabac.





LA NENA RIALLERA


El número 87 de Hawthorne Street era una casa atrotinada de dues plantes, a la vora d’una carretera mig rural i mig urbana, a uns cinc quilòmetres del centre de la ciutat. Em vaig perdre diverses vegades abans de trobar-la i, quan vaig aparcar al camí de terra el Ford Escort que havia llogat, em vaig adonar que totes les persianes de les finestres del davant estaven abaixades. Era un diumenge fosc i ennuvolat de mitjan desembre. El més lògic era pensar que no hi havia ningú, o bé que la Rory i el seu marit vivien en aquella casa com si fos una cova, protegint-se de la llum natural, evitant les intrusions del món exterior, sent els únics membres d’una societat formada per ells dos. Com que no hi havia timbre, vaig picar a la porta. En veure que no passava res, hi vaig tornar. Des que la Rory havia deixat el missatge al contestador d’en Tom, havíem esperat que tornés a trucar. Però no n’havíem sabut res més, i ara que em trobava davant el que semblava una casa buida, vaig començar a sospitar que ja no hi vivia. En trucar per tercera vegada tenia el cap ple de pensaments esgarrifosos. ¿I si la Rory havia intentat fugir i en Minor l’havia enxampat?, em vaig preguntar. ¿I si se l’havia endut a una altra ciutat, a un altre Estat, i li havíem perdut la pista per sempre? ¿I si li havia pegat i l’havia matat sense voler? ¿I si el final havia arribat i jo feia tard per ajudar-la, per tornar-la al món al qual pertanyia?

La porta es va obrir i em vaig trobar davant d’en Minor en persona, un home alt i ben plantat, d’uns quaranta anys, amb uns cabells negres i ben pentinats i uns dolços ulls blaus. En els últims mesos me l’havia imaginat tant com un monstre, que em vaig quedar parat de veure que tenia un aspecte tan poc amenaçador, ben normal. Si hi havia res una mica estrany era el fet que anava amb una camisa blanca de màniga llarga i una corbata blava ben estreta al coll. ¿A qui se li acudia anar per casa amb camisa blanca i corbata?, em vaig preguntar. Vaig tardar un moment a trobar-ne la resposta. A algú que havia anat a l’església, em vaig dir. A algú que observava el sàbat i es prenia la religió seriosament.

—¿Sí? —va preguntar—. ¿En què el puc ajudar?

—Sóc l’oncle de la Rory —vaig dir—. En Nathan Glass. Passava pel barri i he pensat que vindria a veure-la.

—¿Eh? ¿Que l’espera?

—Que jo sàpiga no. Em sembla que no tenen telèfon, ¿oi?

—És veritat. No hi creiem. Només fomenten les converses buides i la xerrameca. Ens estimem més guardar-nos les paraules per a coses més importants.

—Molt interessant, senyor…

—Minor. David Minor. Sóc el marit de l’Aurora.

—Ja m’ho semblava. Però no em volia equivocar.

—Passi, senyor Glass. Malauradament, avui l’Aurora no es troba bé. És a dalt fent una becaina, però passi, si us plau. Per aquests verals som molt oberts. Fins i tot quan els altres no comparteixen la nostra fe, fem tot el que podem per tractar-los amb dignitat i amb respecte. És un dels manaments sagrats de Déu.

Vaig somriure però no vaig dir res. Era prou agradable, però ja parlava com un fanàtic, i l’últim que jo volia era embrancar-me en debats teològics. Que es quedi el seu Déu i la seva església, em vaig dir. L’únic motiu pel qual era allà era confirmar si la Rory estava en perill o no, i si ho estava, treure-la d’aquella casa tan de pressa com pogués.

Havent vist la condició de l’exterior (pintura escrostissada, finestrons asclats, herbes que creixien entre les escales de ciment), em pensava trobar l’interior atapeït d’un miserable assortiment de mobles rònecs i desparellats, però en realitat la casa era més que presentable. La Rory havia heretat el talent de la June de fer molt amb poca cosa, i havia convertit la sala d’estar en un entorn auster però atractiu, decorat amb plantes en torretes, cortines de quadres fetes a mà i un gran cartell anunciant una exposició de Giacometti a l’altra paret. En Minor va fer un gest perquè m’assegués al sofà i m’hi vaig asseure. Ell es va instal·lar en una cadira, a l’altra banda de la tauleta de vidre, i ens vam estar una estona sense dir res. Estava temptat de jugar-m’ho tot i exigir-li que em deixés pujar a parlar amb l’Aurora, cosint-lo a preguntes sobre la Lucy, obligant-lo a explicar-me per què la seva dona tenia tanta por de trucar al seu germà, però em vaig adonar que aquesta actitud potser es giraria en contra meu, de manera que vaig entrar en la conversa tan suaument com vaig poder.

—Carolina del Nord —vaig començar—. L’últim que en sabíem era que vivien amb la seva mare a Filadèlfia. ¿Què els va portar aquí?

—Diverses coses —va dir en Minor—. La meva germana i el seu marit viuen a prop, i em van trobar una bona feina. Aquesta feina em va permetre accedir a una de millor, i ara sóc sotsdirector de la ferreteria True Value, al centre comercial Camelback. Potser li sembla poca cosa, però és una feina honrada i em guanyo prou bé la vida. Quan penso la situació en què em trobava fa set o vuit anys, és un miracle que hagi arribat tan lluny. Era un pecador, senyor Glass. Era un drogoaddicte i un fornicador, un mentider i un delinqüent, traïa a tothom que m’estimava. Però després vaig trobar la pau en el Senyor i em va salvar la vida. Ja sé que per a un jueu com vostè és difícil entendre’ns, però no som una altra secta de cristians que ens aferrem a la Bíblia i als turments de l’infern. No creiem en l’apocalipsi ni en el dia del judici final; no creiem en l’èxtasi ni en la fi dels temps. Nosaltres ens preparem per viure al cel vivint com cal a la terra.

—Quan diu «nosaltres», ¿a qui es refereix?

—A la nostra església. Al Temple de la Paraula Sagrada. Som un grup petit. La nostra congregació només té seixanta membres, però el reverend Bob és un líder inspirat i ens ha ensenyat moltes coses. «Al principi existia el qui és la Paraula, la Paraula estava amb Déu i la Paraula era Déu».

—L’Evangeli segons sant Joan. Capítol u, vers u.

—Així coneix el Llibre.

—Més o menys. Per ser un jueu que no creu en Déu, més que molta gent.

—¿M’està dient que és ateu?

—Tots els jueus ho som. Llevat dels que no ho són, és clar. Però no hi tinc gaires tractes.

—No es deu pas estar rient de mi, ¿oi, senyor Glass?

—No, senyor Minor, no m’estic rient de vostè. Ni pensaments.

—Perquè si s’està rient de mi, li hauré de demanar que marxi.

—El reverend Bob m’interessa. Vull saber què diferencia la seva església de les altres.

—Sap què vol dir sacrificar-se. Si la Paraula és Déu, llavors les paraules dels homes no volen dir res. No tenen més sentit que els grunyits dels animals o que els cants dels ocells. Perquè ens imbuïm de Déu i absorbim la seva Paraula, el reverend ens diu que ens abstinguem de complaure’ns en la vanitat de la paraula humana. Això és el sacrifici. Un de cada set dies, tots els membres de la congregació han de mantenir un silenci total i absolut durant vint-i-quatre hores.

—Deu ser molt difícil.

—Al principi sí. Però després t’hi comences a acostumar, i els dies de silenci es converteixen en els moments més bonics i més satisfactoris de la setmana. Pots sentir la presència de Déu dins teu.

—I, ¿què passa si algú trenca el silenci?

—Que l’endemà ha de començar de nou.

—I si tens el fill malalt i has de trucar al metge el dia de silenci, ¿què fas?

—Les parelles casades no tenen mai el mateix dia de silenci. Fas que truqui l’altre.

—Però, ¿com pots trucar si no tens telèfon?

—Vas a la cabina que tinguis més a prop.

—¿I la canalla? ¿També tenen dies de silenci?

—No, la canalla n’està exempta. No entren a la roda fins als catorze anys.

—Aquest reverend Bob pensa en tot, ¿oi?

—És un home brillant i les seves ensenyances ens fan la vida millor i més senzilla. Som un ramat feliç, senyor Glass. Cada dia m’agenollo i dono gràcies a Jesús per haver-nos enviat a Carolina del Nord. Si no hi haguéssim vingut, mai no hauríem conegut la joia de pertànyer al Temple de la Paraula Sagrada.

Mentre en Minor parlava, em va semblar que no li hauria fet res continuar lloant les virtuts del reverend Bob sis o set hores més, però em va estranyar la cura amb què evitava esmentar els noms de la seva dona i de la seva filla adoptada. Jo no havia vingut des de Nova York per fer-la petar sobre la ferreteria True Value ni sobre temples divins sense suc ni bruc. Ara que ja havíem passat una estona junts i que en Minor començava a estar una mica menys nerviós amb la meva companyia, vaig decidir que havia arribat el moment per canviar de tema.

—M’estranya que no m’hagi preguntat per la Lucy.

—¿La Lucy? —va fer, com si estigués veritablement sorprès—. ¿Que la coneix?

—És clar que la conec. Viu amb el germà de l’Aurora i la seva dona. La veig gairebé cada dia.

—Em pensava que no estava en contacte amb la família. L’Aurora em va dir que vivia als afores de Nova York i que feia anys que no veia ningú.

—Això va canviar fa sis mesos. Torno a estar en contacte amb tothom. Permanentment.

En Minor em va fer un breu somriure malenconiós.

—¿Com està la petita?

—¿Li importa?

—És clar que m’importa.

—Llavors, ¿per què la va fer marxar?

—No ho vaig decidir jo. L’Aurora no la volia i no vaig poder fer res per aturar-la.

—No m’ho crec.

—No coneix l’Aurora, senyor Glass. No està bé del cap. Faig tot el que puc per ajudar-la, però no em mostra gens d’agraïment. La vaig treure de les profunditats de l’infern i li vaig salvar la vida, però es resisteix a cedir. No vol creure.

—¿Hi ha alguna llei que digui que ella ha de creure el que creu vostè?

—És la meva dona. Una dona ha de seguir el seu marit. Té el deure de seguir el seu marit en tot.

Era difícil saber cap a on ens dirigíem. La conversa es ramificava en diverses direccions a la vegada, i l’instint em començava a fallar. La pregunta serena i amb veu suau que en Minor m’acabava de fer sobre la Lucy semblava demostrar una preocupació sincera pel benestar de la nena i, tret que fos un mentider amb un talent extraordinari, un home que no dubtés a deformar la veritat com més li convingués, em vaig trobar en la incòmoda situació de sentir una mica de pena per ell. Almenys en vaig sentir durant uns moments, i aquell atac de llàstima sobtat i inesperat em va agafar amb la guàrdia abaixada, convertint el que havia de ser un simple xoc de voluntats en una cosa molt més complexa, molt més humana. Però tot seguit havia començat a parlar malament de la Rory, culpant-la d’haver abandonat la seva filla, acusant-la d’inestabilitat mental, i després, el que encara era pitjor, havia sortit amb aquell principi idiota i reaccionari sobre el matrimoni. Amb tot, hi havia certs fets que eren innegables. Havia tret l’Aurora de les drogues i se n’havia enamorat i, vist l’historial d’ella, ¿qui podia assegurar que no tingués atacs de comportament irracional, que no fos una persona amb qui fos molt difícil conviure, que no estigués una mica trastocada? D’altra banda, potser tot el conflicte es podia reduir a un sol punt irresoluble: en Minor creia en les ensenyances del reverend Bob i la Rory no. I com que es negava a creure-hi, ell l’havia arribat a odiar.

Des del lloc on seia al sofà, veia clarament l’escala que duia al primer pis. Mentre pensava com li havia de respondre, vaig mirar cap aquella direcció, més enllà de l’espatlla esquerra d’en Minor, distret momentàniament per alguna cosa que havia vist de cua d’ull —un objecte petit i fosc que va aparèixer menys d’un segon i es va esvair abans que el pogués identificar. En Minor va tornar a parlar, reiterant les seves idees sobre el que caracteritzava un matrimoni com cal, però ja no l’escoltava amb gaire atenció. Mirava cap a les escales, i em vaig adonar amb retard que el que hi havia vist devia ser la punta d’una sabata —segurament de l’Aurora— i, si era així, esperava que ens hagués estat espiant des del principi. En Minor estava tan absort en el que deia que encara no s’havia adonat que no el mirava directament a ell. Què coi!, em vaig dir. Ja n’hi havia prou, de jugar al gat i la rata. Ja n’hi havia prou, de gastar saliva en va. Era l’hora d’aixecar el teló per al segon acte.

—Baixa, Rory —vaig dir—. Sóc l’oncle Nat, i no penso marxar d’aquesta casa fins que hagi parlat amb tu.

Em vaig aixecar d’un bot i, esquivant en Minor, vaig anar ben de pressa cap al peu de l’escala, no fos cas que ell intentés evitar que m’acostés a la meva neboda.

—Està dormint —vaig sentir que deia darrere meu, just en el moment en què veia les cames de l’Aurora al capdamunt de les escales—. Des de dijous que té la grip i té molta febre. Torni a mitja setmana. Ja hi parlarà llavors.

—No, David —va cridar ella mentre baixava les escales—. Em trobo bé.

Portava uns texans negres i una dessuadora grisa i vella, i en realitat feia mala cara, com si no es trobés bé. Pàl·lida, prima i ullerosa, s’havia d’agafar a la barana mentre se m’acostava lentament, però malgrat els efectes de la grip i la febre, somreia, feia aquell gran somriure lluminós de la Nena Riallera que havia estat feia tants anys.

—Oncle Nat —va dir, obrint els braços—. El meu príncep salvador. —Se’m va tirar a sobre i em va abraçar amb totes les seves forces—. ¿Com està, la nena? —va dir en veu baixa—. ¿Està bé, la petitona?

—Sí —li vaig respondre—. Es mor de ganes de veure’t, però està bé.

Llavors en Minor ja era al costat nostre, amb cara de no agradar-li gaire aquella mostra d’afecte familiar.

—Estimada —va fer—. Hauries de tornar a dalt i estirar-te. Fa mitja hora estaves a trenta-vuit i mig, i no està bé llevar-se amb tanta febre.

—És l’oncle Nat —va dir la Rory, encara aferrant-se’m desesperadament—. L’únic germà de la meva mare. Fa molt temps que no el veia.

—Ja ho sé —va dir en Minor—. Però pot tornar d’aquí a un parell de dies, quan et trobis millor.

—Tu ja saps el que convé, ¿oi, David? —va fer la Rory—. Sempre saps el que convé. Mira que sóc tonta d’haver baixat sense el teu consentiment.

—No pugis si no ho vols —li vaig dir—. Per estar-te una estona més aquí a baix no et moriràs.

—Oh, sí, i tant, que em moriré —va dir ella, sense fer cap esforç per amagar el seu sarcasme—. En David es pensa que em moriré si no faig tot el que diu. ¿Oi, David?

—Calma’t, Aurora —va dir el seu marit—. Davant el teu oncle, no.

—¿Per què no? —va replicar ella—. ¿Per què collons no?

—Vigila el que dius —la va reprendre en Minor—. En aquesta casa no es parla així.

—Ah, no, és veritat —va fer ella—. Doncs llavors potser és el moment que me’n vagi d’aquest collons de casa. Potser és el moment que la xusma toqui el dos i et quedis sol amb els teus pensaments tan purs i la teva llengua tan pura i el teu collons de Déu silenciós. Ja el tens aquí, rosegaaltars. Ha arribat el moment de la veritat. Per fi ha arribat el meu dia de sort, i ara l’oncle Nat em traurà d’aquí. ¿Oi que sí, oncle Nat? Marxarem amb el teu cotxe i, demà abans que surti el sol, tornaré a estar amb la Lucy.

—Només cal que ho diguis i et duré on vulguis —li vaig respondre.

—Doncs ja t’ho dic, oncle Nat. T’ho dic ara.

En Minor estava tan atònit que no va saber com reaccionar. Em pensava que arremetria contra ella, que faria tot el possible per evitar que ens n’anéssim, però la confrontació havia esclatat tan de pressa, amb tanta virulència, que no va dir ni una paraula. Vaig passar el braç per les espatlles de l’Aurora i, abans que el seu marit sabés què li passava, ja érem al cotxe, fent marxa enrere i deixant Hawthorne Street enrere per sempre més.





VOLANT CAP EL NORD


L’Aurora no estava en condicions de viatjar, però quan li vaig proposar que ens quedéssim en un hotel i ens esperéssim que li baixés la febre, va fer que no amb el cap i va insistir que agaféssim el primer avió cap a Nova York.

—En David és llest —va dir—. Si ens quedem aquí unes quantes hores, segur que ens troba. Omple’m d’ibuprofè o d’alguna altra cosa i ja aguantaré.

Així, doncs, li vaig comprar unes pastilles d’ibuprofè, la vaig embolicar amb el meu abric, vaig engegar la calefacció del cotxe i vam anar de dret a l’aeroport. Aquell matí havia aterrat a Greensboro, però com que segur que en Minor aniria a buscar-nos-hi, la Rory va pensar que seria millor que sortíssim de Raleigh-Durham. Això representava fer cent-cinquanta quilòmetres, i ella va dormir durant les dues hores de trajecte. Després de quatre pastilles i d’aquesta bona dormida, es va despertar millor. Continuava estant una mica feble i exhausta, però semblava que la febre li havia baixat i, després d’una altra dosi d’ibuprofè i de dos gots de suc de taronja a l’aeroport, va tenir prou forces per parlar; que és justament el que vam fer durant les hores que van seguir: des del moment en què vam seure a la sala d’embarcament fins a la nit, quan un taxi groc ens va deixar davant de casa meva, a Brooklyn.

—Tot és culpa meva —va dir—. Ja feia temps que ho veia a venir, però estava massa dèbil per fer-me valer, massa nerviosa per defensar-me. Això és el que passa quan et penses que l’altre és millor que tu. Deixes de pensar pel teu compte i aviat ja no ets amo de la teva vida. Ni te n’adones, oncle Nat, però estàs fotut. Estàs ben fotut…

»El primer error va ser donar l’esquena a en Tom. Quan vaig sortir del centre de desintoxicació, en David i jo vam marxar de Califòrnia i vam venir a l’est amb la Lucy. Vam viure sis mesos a Filadèlfia amb la seva mare, i tot anava bé, millor que mai. N’estava bojament enamorada. Cap home no s’havia portat mai tan bé amb mi, i anava pel món amb una increïble sensació d’estar protegida, que aquella persona tan bona i tan llesta em coneixia de debò. Tots dos érem supervivents. Tots dos les havíem passat magres, però havíem superat tots els alts i baixos i estàvem junts, a punt de casar-nos…

»Un dia vaig anar a Nova York per veure en Tom, i he de reconèixer que em va deprimir una mica. S’havia engreixat molt, havia deixat la universitat i feia de taxista, i va ser una mica antipàtic, almenys al principi. No li dono pas les culpes. Feia tant temps que no sabia res de mi que és normal que estigués una mica ressentit. Jo no tenia cap excusa. Tot aquell temps havia estat per Califòrnia, ensorrant-me a poc a poc, i no estava per agafar el telèfon i trucar-li. Vaig intentar explicar-l’hi, però no va servir de gaire. Tot i així, en Tom encara era el meu germà i, ara que em casava, volia que m’acompanyés fins a l’altar, tal com tu vas fer per la mare quan es va casar. Va acceptar i, de sobte, va tornar a ser com als vells temps, em vaig sentir feliç. Havia recuperat el meu germà. M’anava a casar amb en David, i la Lucy, la meva preciosa Lucy, tornava a viure amb la seva mare, que per fi deixava de ser una criatura estúpida i començava a fer-se gran. ¿Què més podia demanar? Tenia tot el que volia, oncle Nat. Tot…

»Vaig tornar amb autocar a Filadèlfia i, quan vaig anunciar a en David que volia convidar en Tom al casament, em va dir que era impossible, que ni parlar-ne. Hi havia pensat tot el temps que jo havia estat a Nova York, i havia arribat a la conclusió que el meu germà era una mala influència per a mi. Si em volia casar amb ell, havia de tallar tots els lligams amb el meu passat. No només amb els amics, sinó també amb tota la família. Però, ¿què t’empatolles?, li vaig dir. M’estimo el meu germà. És la millor persona del món. Però en David no en va voler parlar. Estàvem a punt de començar una nova vida junts, va dir, i si no feia creu i ratlla a tot el que m’havia corromput en el passat acabaria tornant als mals costums. Havia de triar. Era tot o res, em va dir. Un acte de fe o de rebel·lió. Viure amb Déu o viure sense Déu. Matrimoni o no matrimoni. Marit o germà. David o Tom. Un futur prometedor o un miserable retorn al passat…

»M’hauria d’haver plantat. Li hauria hagut de dir que no estava disposada a aguantar aquelles bajanades i que, si es pensava que es podia casar amb mi sense que convidéssim en Tom a la boda, no hi hauria boda i punt. Però no ho vaig fer. No vaig lluitar i, quan vaig acceptar que se sortís amb la seva, va ser el principi del final. No pots deixar que un altre decideixi per tu, ni tan sols quan creus en l’altre, ni tan sols quan penses que l’altre sap el que convé. Això és el que em va vèncer. No era només la por de perdre en David. El que em feia més por de tot era que em pensava que ell tenia raó. M’estimava en Tommy, però, ¿què havia fet per ell a part de causar-li problemes i patiments? Potser valia més que tallés la relació i el deixés en pau. Potser viuria millor si no em tornava a veure mai més…

»No, en David no m’ha pegat mai. No ha pegat mai ni a la Lucy ni a mi. No és una persona violenta. El seu fort és parlar. Parlar, parlar, parlar. I més parlar. T’esgota a còpia d’arguments i, com que té una veu tan agradable i tan mesurada, com que s’expressa tan bé, és com si et xuclés cap al seu cervell… gairebé com si t’hipnotitzés. Això és el que em va salvar a la clínica de rehabilitació de Berkeley. La manera com em parlava, mirant-me als ulls amb aquella expressió a la cara i aquella veu seva, tan suau i tan segura. És difícil resistir-s’hi, oncle Nat. Se’t fica al cervell i, al cap d’una estona, comences a pensar que no es pot equivocar mai en res…

»Sé que en Tom estava preocupat. Tenia por que em convertís en una fanàtica religiosa, però no estic feta per a aquesta mena de coses. En David va continuar insistint-hi, però jo només feia veure que el seguia. Si vol creure en aquestes bestieses, endavant, a mi tant me fa. A ell el fa feliç, i jo no m’oposaré mai a res que faci feliç algú. Abans, a casa, he sentit com et parlava, i el que t’ha dit és veritat. No està ficat en cap rotllo fonamentalista. Creu en Jesús i en l’altra vida, però comparat amb altres coses en què creu la gent, no és gaire extremista. El seu problema és que es pensa que pot ser un sant. Vol ser perfecte…

»Així, cada diumenge anava a missa amb ell. No tenia gaires opcions, ¿oi? Però no tot era dolent, almenys quan vivíem a Filadèlfia. Jo cantava al cor, i ja saps que m’agrada cantar. Alguns d’aquells himnes són les cançons més horteres que mai s’hagin escrit, però almenys tenia l’ocasió d’exercitar els pulmons un cop per setmana i, com que en David no m’obligava a empassar-me totes aquelles històries de Jesús, no es pot dir que fos infeliç. A vegades penso que si no haguéssim marxat de Filadèlfia tot hauria anat bé. Però a tots dos ens costava trobar una bona feina. Jo feia hores de cambrera en una cafeteria de mala mort, i el millor que en David havia trobat després d’uns quants mesos de buscar era fer de vigilant nocturn en un edifici d’oficines a Market Street. Anàvem a les reunions de Narcòtics Anònims; ens manteníem sobris; a la Lucy li agradava anar a escola; la mare d’en David estava una mica sonada però en el fons ens enteníem… L’únic problema era que en aquella ciutat no podíem guanyar prou diners. I llavors va sortir una oportunitat a Carolina del Nord i en David no la va deixar escapar. La ferreteria True Value. Les coses van millorar, però fa cosa d’un any i mig en David va conèixer el reverend Bob i de cop van tornar a empitjorar…

»En David només tenia set anys quan el seu pare es va morir. No dic que sigui culpa seva, però em sembla que des de llavors ha buscat un altre pare. Una figura d’autoritat. Algú prou fort perquè es faci càrrec d’ell i el guiï per la vida. Segurament és per això que, en acabar l’institut, es va allistar a la marina en lloc d’anar a la universitat. Allò d’obeeix el Big Daddy americà, i el Big Daddy es cuidarà de tu. I ja ho crec si se’n va cuidar, el Big Daddy. El va destinar a l’operació Tempesta del Desert i li va ben capgirar el cervell. El va deixar ben fotut. En David s’ensorra i acaba enganxat al cavall. Ja ho saps. Abans he sentit com t’ho explicava, però el més interessant és com se’n va sortir. No pas amb aquell rotllo dels Alcohòlics Anònims de creure en un poder superior, sinó amb la religió de debò. Va fins dalt de tot i adopta el pare més gran de tots. Déu. El Déu dels collons, l’amo de l’univers. Però potser encara no en té prou. Pots parlar amb Déu i esperar que t’escolti, però llevat que tinguis el cervell sintonitzat les vint-i-quatre hores a Ràdio Esquizofrènia, no et contestarà. Ja pots resar tant com vulguis, que el Pare no et dirà ni piu. Pots estudiar les seves paraules a la Bíblia, però la Bíblia només és un llibre, i els llibres no parlen, ¿oi? Però el reverend Bob sí i, un cop el comences a escoltar, t’adones que has trobat el teu home. És el pare que buscaves, un pare humà, de carn i os, i cada cop que obre la boca estàs convençut que ho fa per ordre directa del gran amo. Déu parla per mitjà d’aquest paio i, sempre que et diu que facis alguna cosa, val més que el creguis, si no…

»Deu tenir més de cinquanta anys. És alt i prim, i té un bon nas i una dona anomenada Darlene que sembla una vaca. No sé quan va fundar el Temple de la Paraula Sagrada, però no és una església normal, com la que anàvem a Filadèlfia. El reverend es defineix com a cristià, però no diu mai de quina mena, i no sé ni si la religió li importa un rave. L’únic que vol és controlar els altres, fer-los fer coses estranyes i autodestructives fent-los creure que serveixen la voluntat de Déu. Per mi és un farsant, un artista de l’engany, però se sap ficar els seguidors a la butxaca, i ells l’estimen, tots l’estimen, i en David més que ningú. El que els manté alerta és que no para d’empescar-se idees noves, que no para de canviar el seu missatge. Un diumenge denuncia les maldats del materialisme i ens diu que hem de rebutjar les possessions terrenals i viure en una pobresa sagrada, tal com va fer el fill del nostre estimat Senyor. El diumenge següent lloa el treball i ens diu que hem de guanyar tants diners com puguem. Vaig dir a en David que trobava que estava sonat i que no volia continuar exposant la Lucy a aquelles rucades. Però llavors en David ja era un convers convençut i no em va fer cas. Al cap de dos o tres mesos, el reverend Bob decideix de cop que s’ha de prohibir cantar al servei dels diumenges. És una ofensa a les orelles de Déu, diu, i en endavant l’hem d’adorar en silenci. Per mi va ser la gota que va fer vessar el got. Vaig dir a en David que la Lucy i jo deixàvem l’església. Ell podia continuar anant-hi tant com volgués, però nosaltres no tornaríem a posar-hi els peus. Va ser la primera vegada des que érem casats que deia el que pensava, i no em va servir de res. Ell va fer veure que ho entenia, però les regles deien que totes les famílies de la congregació havien d’anar a missa juntes cada diumenge. Si jo deixava l’església, l’excomunicarien. Bé, li vaig dir, digue’ls que la Lucy i jo estem malaltes, que tenim una malaltia molt greu i que no podem sortir del llit. En David em va fer un dels seus somriures tristos i condescendents. La mentida és pecat, va dir. Si no diem sempre la veritat, les nostres ànimes no podran entrar al paradís i cauran a les profunditats de l’infern…

»Així, vam continuar anant-hi cada setmana i, al cap d’un mes, el reverend Bob va tenir una altra idea. La cultura secular estava destruint els Estats Units, va dir, i l’única manera de reparar el mal era rebutjant tot el que ens oferia. Aquí va ser quan va començar a treure els seus edictes dominicals. Primer, tothom es va haver de desfer dels televisors. Després van ser les ràdios. Després els llibres; tots els llibres de casa menys la Bíblia. Després els telèfons. Després els ordinadors. Després els CD, els cassets i els discos. ¿T’ho imagines? Ni música, oncle Nat, ni novel·les, ni poemes. Després vam haver d’anul·lar les subscripcions a revistes. Després els diaris. Després ja no podíem anar al cine. Aquell tros d’idiota ho prohibia tot; però com més sacrificis demanava dels fidels, més semblava que els agradés. Pel que sé, no en va marxar ni una sola família…

»Finalment ja no va quedar res més per eliminar. El reverend va aturar els atacs contra la cultura i els mitjans de comunicació i va començar a arremetre contra “les qüestions bàsiques”. Cada cop que parlàvem, ofegàvem la veu de Déu. Cada cop que escoltàvem les paraules dels homes, oblidàvem les paraules de Déu. En endavant, va dir, tots els membres de l’església de més de catorze anys s’han de passar un dia a la setmana en un silenci absolut. D’aquesta manera podríem restablir la relació amb Déu, sentir com ens parlava dins l’ànima. Després de totes les males passades que ens havia fet, va semblar una petició prou inofensiva…

»En David treballa de dilluns a divendres, i per això va triar el dissabte com el seu dia de silenci. El meu era el dijous, però com que estava sola fins que la Lucy no tornava d’escola, podia fer el que volgués. Cantava, parlava sola, insultava el totpoderós reverend Bob. Però quan la Lucy i en David tornaven, havia de fer comèdia. Els servia el sopar en silenci, posava la Lucy al llit en silenci, feia un petó de bona nit a en David en silenci. No costava gaire. Però llavors, quan feia un mes que ho fèiem, la Lucy es va entestar a seguir el meu exemple. Acabava de fer nou anys. Ni tan sols el reverend Bob demanava que els nens hi participessin, però ella m’estimava tant que volia fer tot el que feia jo. Es va estar tres dissabtes seguits sense dir ni una paraula. Li vaig demanar que parés, però no em feia cas. És molt llesta, oncle Nat, però ja saps que pot arribar a ser molt tossuda. T’ha fet passar pel mateix i, quan es posa una cosa entre cella i cella, fer que se’n desdigui és com intentar fer moure un edifici. Encara que sembli increïble, en David em va fer costat, però em penso que en part estava tan orgullós que la Lucy es portés com una persona gran, que no s’hi va posar gaire fort. Sigui com sigui, ell no hi tenia res a veure. Qui hi tenia a veure era jo. Jo i la Lucy. Vaig dir a en David que havia de parlar amb el reverend Bob. Si acceptava eximir-me dels silencis dels dijous, això alliberaria la Lucy i llavors tornaria al seu comportament normal.

»En David volia venir a la reunió amb mi, però li vaig dir que no, que havia de veure el reverend a soles. Per assegurar-me que no s’hi ficaria, vaig quedar d’anar-hi un dissabte, el dia que en David no podia parlar. Porta’m fins a casa seva, li vaig dir, i queda’t al cotxe. No tardaré gaire…

»El reverend Bob era al seu estudi, assegut davant l’escriptori, fent els últims retocs al sermó que havia de fer l’endemà. Seu, filla meva, em va dir, i digue’m què passa. Li vaig explicar el cas de la Lucy i per què pensava que ens faria un gran favor si m’eximia dels silencis dels dijous. Mmm, va fer. Mmm. M’ho he de pensar. Et faré saber què he decidit a final de la setmana que ve. Em mirava directament i, cada cop que parlava, feia un moviment nerviós amb les seves celles espesses. Gràcies, li vaig dir. El tinc per un home sensat i estic segura que el seu cor li farà canviar les normes per ajudar una criatura. No estava disposada a dir-li el que pensava de debò. Tant si m’agradava com si no, era membre d’aquell collons de congregació i havia de fer veure que era sincera. Em pensava que ja estàvem, però quan em vaig aixecar per marxar, ell va allargar el braç dret i em va fer un senyal perquè tornés a seure. T’he estat observant, dona, em va dir, i vull que sàpigues que treus molt bona nota en tots els aspectes. Tu i el germà Minor formeu part dels pilars de la nostra comunitat, i estic segur que puc comptar amb vosaltres per seguir-me en tota mena d’assumptes, tant sagrats com profans. ¿Profans?, vaig dir. ¿Què vol dir “profans”? Tal com ja deus saber, va dir el reverend, la meva dona, la Darlene, no m’ha pogut donar cap fill. Ara que he arribat a una certa edat, he començat a pensar en el meu llegat i trobo que seria tràgic que deixés aquest món sense haver tingut un hereu. Sempre pot adoptar, li vaig dir. No, va respondre ell, no n’hi ha prou. He de fer un fill de la meva carn, un descendent de la meva sang que continuï l’obra que he començat aquí. T’he estat observant, dona, i de totes les ànimes del meu ramat, ets l’única digna de portar la meva llavor. ¿Què s’empatolla?, li vaig dir. Estic casada. Estimo el meu marit. Sí, ja ho sé, va dir ell, però pel bé del Temple de la Paraula Sagrada et demano que te’n divorciïs i et casis amb mi. Però vostè també està casat, vaig replicar. Ningú no té el dret de tenir dues dones, reverend Bob, ni tan sols vostè. No, és clar, va dir ell. No cal dir que jo també demanaré el divorci. Deixi-m’ho pensar, li vaig dir. Tot va tan de pressa, que no sé què dir-li. Em roda el cap, em tremolen les mans i estic completament confosa. No pateixis, filla meva, va dir el reverend. Pren-te tot el temps que necessitis. Però només perquè sàpigues la mena de plaers que t’esperen, vull que vegis una cosa. El reverend es va aixecar de la cadira, va venir fins al davant de l’escriptori i es va abaixar la bragueta. Estava dret davant meu, i aquella bragueta abaixada era a encara no tres pams de la meva cara. Mira això, em va dir, i llavors es va treure la titola i me la va ensenyar. He de reconèixer que era força grossa, molt més grossa del que et podies esperar trobar penjant entre les cames d’un paio tan esquifit com ell. En ma vida he vist molts homes despullats, i pel diàmetre i la llargària, hauria de situar l’òrgan del reverend ben amunt de la llista, en el primer deu per cent. Diguéssim que era una titola mida porno, però als meus ulls no era gens atractiva. La tenia dura i tirant a morada, però la trempera feia que se’n veiessin les venes i, tota allargada, se li corbava cap a l’esquerra. Era una titola grossa, però també fastigosa, i l’home a qui pertanyia encara ho era més. Suposo que hauria pogut fugir corrents, però en el fons sabia que aquell imbècil m’estava oferint una oportunitat impagable i, a canvi d’uns quants moments repulsius, aconseguiria alliberar-nos a tots d’aquella església de cretins…

»Això és l’os sagrat, va dir el reverend, agafant-se l’erecció i brandant-la davant meu. Déu em va fer aquest regal gloriós, i l’esperma que en surt pot engendrar àngels. Agafa’l, germana Aurora, i sent el foc que hi corre per les venes. Posa-te’l a la boca i tasta la carn que nostre Senyor va voler donar-me…

»Vaig fer el que volia, oncle Nat. Vaig tancar els ulls, em vaig ficar aquella panotxa venosa a la boca i, a poc a poc, l’hi vaig llepar. Era repugnant. Tenia el nas al seu entrecuix pudent i l’estómac regirat, però sabia què feia i estava contenta. Just quan estava a punt de corre’s, me la vaig treure de la boca i vaig acabar amb la mà, assegurant-me que la seva preciosa esperma em deixava la brusa ben esquitxada. Era la meva prova, l’únic que necessitava per fer caure aquell fill de puta. ¿Te’n recordes, de la Monica i en Bill? ¿Te’n recordes, del vestit? Doncs bé, jo tenia la brusa, i era igual que una arma, igual que una pistola carregada…

»Quan vaig pujar al cotxe, estava plorant. No sé si eren llàgrimes de veritat o de mentida, però plorava. Vaig dir a en David que arrenqués i que tornéssim a casa. Semblava enfadat, però com que no podia parlar fins l’endemà al matí, no em va poder preguntar res. Va ser llavors quan em vaig adonar que la cosa es podia decantar tant cap a una banda com cap a l’altra. Estava a punt de dir-li que el reverend Bob m’havia violat. Si en David parlava, voldria dir que es preocupava més per mi que per aquell coi de Temple de la Paraula Sagrada. Podíem portar la brusa a la policia, que n’analitzessin l’ADN, i el reverend Bob cremaria en un cossi d’oli bullent. Però, ¿i si en David no parlava? Voldria dir que jo no era res per a ell, que es quedava al costat del pare Bob fins al final. No tindria gaire temps per actuar. Si en David em fallava, hauria de parar de pensar en mi mateixa. Hauria de salvar la Lucy, i l’única manera de fer-ho era enviant-la lluny de Carolina del Nord. I no pas l’endemà ni la setmana següent, sinó llavors mateix, de seguida, amb el primer autocar que sortís cap a Nova York…

»Quan havíem fet uns cent metres, l’hi vaig explicar la meva història. Aquell malparit m’ha violat, vaig dir. Mira’m la brusa, David. És el semen del reverend Bob. M’ha agafat i no m’ha deixat anar. M’ha forçat i no he pogut treure-me’l de sobre. En David va aturar el cotxe al voral. Durant uns instants vaig pensar que estava amb mi i em vaig sentir malament per haver dubtat d’ell, avergonyida per no haver volgut confiar-hi. Va allargar la mà per tocar-me la cara, i feia aquella mirada dolça i commovedora, la mateixa mirada tendra i serena que va fer que m’enamorés d’ell a Califòrnia. Aquest és l’home amb qui em vaig casar, vaig pensar, i encara m’estima. Però m’equivocava. Potser li sabia greu per mi, però no estava disposat a interrompre el seu silenci i desobeir el manament sagrat del reverend Bob. Parla’m, li vaig dir. Sisplau, David, obre la boca i parla’m. Va fer que no amb el cap. Ell va fer que no amb el cap i jo vaig tornar a plorar, i aquest cop era de veritat…

»Vam tornar a arrencar i, al cap d’un minut o dos, em vaig calmar prou per dir-li que enviaríem la Lucy a Brooklyn amb el meu germà Tom. Si no feia exactament el que li manava, portaria la brusa a la policia, denunciaria el reverend Bob i el nostre matrimoni s’hauria acabat. Vols que continuem casats, ¿oi?, li vaig preguntar. En David va assentir. Molt bé, vaig dir, doncs el tracte és aquest. Primer passem per casa a recollir la Lucy. Després anem al caixer del City Federal i en traiem dos-cents dòlars. Després anem a l’estació d’autobusos i li compres un bitllet d’anada a Nova York amb la teva MasterCard. Llavors li donem els diners, la fem pujar a l’autocar i li diem adéu. Això és el que faràs per mi. El que jo faré per tu serà això: així que l’autocar marxi de l’estació, et donaré la brusa amb les taques de semen del teu heroi i pots destruir la prova per salvar-li el coll. També et prometo que em quedaré amb tu, però amb una condició: que no hagi de tornar a posar els peus en aquella església. Si proves d’arrossegar-m’hi, ja m’has vist prou…

»No vull parlar de quan vam dir adéu a la Lucy. És massa dolorós de pensar-hi. Ja li vaig dir adéu quan me’n vaig anar al centre de desintoxicació, però aquest cop va ser diferent. Em semblava la fi del món, i l’únic que vaig poder fer va ser abraçar-la, intentar no ensorrar-me i recordar-li que digués a tothom que jo estava bé. Em sap greu que perdés la carta que vaig escriure a en Tom. Hi explicava moltes coses, i us devia estranyar molt que es presentés amb les mans buides d’aquella manera. També vaig intentar trucar a en Tom des de l’estació d’autobusos, però tot va ser tan precipitat que no tenia monedes i vaig haver de trucar amb cobrament a destinació. En Tom no hi era, però almenys em vaig assegurar que encara vivia a la mateixa adreça. Aquell dia potser em comportava com una boja, però no prou per enviar la Lucy a Nova York sense saber exactament on vivia en Tom…

»No entenc això de Carolina Carolina. No li vaig dir que no digués on era. ¿Per què ho havia de fer? L’enviava a en Tom, i mai no em vaig imaginar que no parlés de Winston-Salem. Pobrissona. El que li vaig dir va ser: només cal que li diguis que vaig fent, que estic bé. M’ho hauria d’haver imaginat. La Lucy s’ho pren tot tan al peu de la lletra que quan vaig dir només es va pensar que volia dir que allò era l’únic que volia que digués. Sempre ha estat així. Quan tenia tres anys la portava a la llar d’infants un parell d’hores cada matí. Al cap d’unes quantes setmanes, la mestra em va cridar i em va dir que estava preocupada per la Lucy. Quan era l’hora de beure’s la llet, ella sempre s’esperava que tots els altres agafessin el cartó que els tocava per agafar el seu. La mestra no ho entenia. Vés a agafar la teva, li deia, però la Lucy sempre s’esperava fins que només en quedava un. Em va costar una mica entendre què passava. La Lucy no sabia quina era la seva. Es pensava que tots els altres nens sabien quin cartó els tocava i, si s’esperava fins que només en quedés un, aquell havia de ser el seu. ¿Entens què vull dir, oncle Nat? És una mica especial, té una intel·ligència estranya… És única. Si jo no li hagués dit aquell només, hauríeu sabut on era…

»¿Per què no vaig tornar a trucar? Perquè no vaig poder. No, no perquè no tinguéssim telèfon a casa, sinó perquè estava atrapada. Havia promès a en David que no el deixaria, però ja no confiava en mi. Així que vam tornar a casa, em va portar a l’habitació de la Lucy, al pis de dalt, i m’hi va tancar. Sí, oncle Nat, m’hi va tancar i m’hi va deixar tot el que quedava del dia i tota la nit. L’endemà al matí, quan va començar a parlar de nou, em va dir que em mereixia un càstig per haver mentit sobre el reverend Bob. ¿Mentir?, vaig protestar. ¿Què volia dir? Em va respondre que no hi havia hagut cap violació. L’únic motiu pel qual jo havia volgut anar sola a casa del reverend era que tenia planejat seduir-lo, i el pobre home no s’havia pogut resistir als meus encants. Gràcies, David, li vaig dir. Gràcies per creure en mi i per apreciar tot el que he fet per tu…

»Aquell dia va clavar fustes a les finestres de l’habitació. ¿De què serveix una presó si el presoner es pot escapar per la finestra? Llavors, molt amablement, el meu estimat marit em va pujar totes les coses que havíem desat al soterrani després dels edictes dominicals del reverend Bob. El televisor, la ràdio, el reproductor de CD, els llibres. ¿No està prohibit?, li vaig preguntar. Sí, va dir en David, però aquest matí, després de l’ofici, he parlat amb el reverend i m’ha donat una exempció especial. Vull que estiguis tan còmoda com sigui possible, Aurora. Renoi, vaig dir, ¿com és que em tractes tan bé? Perquè t’estimo, va respondre en David. Ahir vas actuar malament, però això no vol pas dir que no t’estimi. Per demostrar-me la puresa d’aquell amor, va tornar al cap d’un moment amb una olla perquè no hagués de pixar ni cagar a terra. Per cert, va afegir, t’alegrarà saber que t’han excomunicat del Temple. Tu ja no hi ets, però jo sí. Estic feta pols, li vaig dir. Em sembla que és el dia més trist de la meva vida…

»No sé què em passava, però tot plegat em semblava una broma i no m’ho podia prendre seriosament. Em pensava que duraria uns quants dies i que després fotria el camp. Independentment del que hagués promès, no tenia ganes d’estar-m’hi ni un minut més del que calgués…

»Però els dies es van convertir en setmanes, i les setmanes en mesos. En David sabia les meves intencions i no estava disposat a deixar-me marxar. Quan tornava de treballar em deixava sortir de l’habitació, però, ¿com podia escapar-me? Em vigilava en tot moment. Si intentava córrer cap a la porta, ¿fins on hauria arribat? No hauria pogut fer més de dues passes. És més alt i més fort que jo, i l’únic que havia de fer era perseguir-me i tornar-me cap a dins. Portava la clau del cotxe i els diners a la butxaca, i els únics diners que jo tenia eren un grapat de monedes que havia trobat en un calaix de l’escriptori de la Lucy. Vaig continuar esperant, però només vaig poder sortir de casa una vegada. Va ser quan vaig intentar trucar a en Tom. Te’n recordes, ¿oi? De miracle, en David es va endormiscar al menjador després de sopar. A uns dos quilòmetres de casa, hi ha una cabina a la vora de la carretera, i m’hi vaig arribar corrent tan de pressa com vaig poder. Tant de bo hagués tingut el coratge de ficar la mà a la butxaca d’en David i prendre-li la clau del cotxe. Però no em podia arriscar a despertar-lo, de manera que me’n vaig anar a peu. En David es devia despertar al cap de deu minuts i, no cal dir-ho, va agafar el cotxe. Quin desastre! Ni tan sols vaig tenir temps d’acabar aquell coi de missatge…

»Ara ja saps per què estic tan pàl·lida i tan esgotada. M’he passat sis mesos tancada en aquella habitació, oncle Nat. Mig any tancada com un animal a la meva pròpia casa. He mirat la tele, he llegit llibres, he escoltat música, però bàsicament el que he fet ha estat pensar en com em podia suïcidar. Si no ho he fet ha estat perquè vaig prometre a la Lucy que un dia l’aniria a buscar, que un dia tornaríem a viure juntes. Però, Déu meu!, no ha estat fàcil, no ha estat gens fàcil. Si no m’haguessis vingut a buscar aquesta tarda, no sé quant temps més hauria pogut aguantar. Segurament m’hauria mort en aquella casa. És així, oncle Nat. M’hauria mort en aquella casa i llavors el meu marit i el bon reverend Bob se m’haurien endut a mitjanit i m’haurien colgat en una tomba anònima».





UNA VIDA NOVA


Gràcies a la meva amistat amb la Joyce Mazzucchelli, que era la propietària de la casa de Carroll Street que compartia amb la seva filla M.B.P. i els seus néts, vaig poder trobar un sostre per a l’Aurora i la Lucy. Al segon pis hi havia una habitació buida. Abans havia estat el taller estudi d’en James Joyce, però ara que l’exmarit efectista de la Nancy ja no hi era, ¿per què no podien viure-hi?, vaig preguntar. La Rory no tenia ni diners ni feina, però jo estava disposat a pagar-ne el lloguer fins que es recuperés i, ara que la Lucy ja era prou gran per cuidar de tant en tant els fills de la Nancy, tots hi sortirien guanyant.

—No pateixis pel lloguer, Nathan —em va dir la Joyce—. La Nancy necessita una ajudant al taller de joieria, i si a l’Aurora no li fa res donar un cop de mà netejant i a la cuina, pot tenir l’habitació de franc.

L’estimada Joyce. Ja feia sis mesos que flirtejàvem i, si bé cadascun vivia a casa seva, era rara la setmana que no passàvem com a mínim dues o tres nits al mateix llit —al seu o al meu, depenent del que dictaven les ganes i les circumstàncies. Ella era un parell d’anys més jove que jo, però tot i no ser de la primera volada, als seus cinquanta-vuit o cinquanta-nou anys encara tenia prou corda perquè la cosa fos interessant.

El sexe entre gent gran pot provocar situacions incòmodes i dilacions còmiques, però també té un component de tendresa que sovint s’escapa als joves. Els pits poden penjar i la titola es pot pansir, però la pell encara és la pell i, quan algú que estimes allarga la mà i t’acaricia, o t’abraça, o et fa un petó a la boca, encara et pots fondre com ho feies quan et pensaves que viuries per sempre. La Joyce i jo encara no havíem arribat al desembre de la nostra vida, però no hi ha dubte que el maig ens quedava molt lluny. El que compartíem era una tarda de mitjan o final d’octubre, un d’aquells brillants dies de tardor amb el cel d’un blau intens, l’aire fresc i un milió de fulles encara aferrades a les branques —la majoria marrons, però amb prou daurats, vermells i grocs per voler quedar-te a fora tant temps com puguis.

No, la Joyce no tenia la bellesa de la seva filla i, segons les fotografies que havia vist d’ella, no l’havia tingut mai. Ella atribuïa l’aspecte físic de la Nancy al seu marit difunt, en Tony, un constructor que havia mort d’un atac de cor l’any 1993.

—Era l’home més guapo que mai he conegut —em va dir una vegada—. La viva imatge de Victor Mature.

Amb el seu fort accent de Brooklyn, el nom de l’actor va sortir de la seva boca sonant com Vitca Machuah, com si la erra s’hagués atrofiat fins al punt de desaparèixer de l’alfabet anglès. M’agradava aquella veu directa i proletària. Em donava seguretat i, igual que totes les altres qualitats que tenia, demostrava que era una dona sense pretensions, una dona que creia en qui i en què era. Al capdavall, era la mare de la Mare Bonica i Perfecta, i, ¿com hauria pogut pujar una nena com la Nancy si no hagués sabut què feia?

Aparentment no teníem quasi res en comú. Teníem uns orígens completament diferents (catòlica de ciutat, jueu dels afores), i els nostres interessos divergien en gairebé tots els punts. La Joyce no tenia paciència per als llibres i era una no-lectora estricta, mentre que jo defugia qualsevol esforç físic i aspirava a la immobilitat com el súmmum del benestar. Per la Joyce, l’exercici no era només un deure sinó un plaer, i la seva activitat preferida del cap de setmana era llevar-se a les sis del matí del diumenge per anar amb bicicleta per Prospect Park. Ella encara treballava, i jo ja estava jubilat. Ella era optimista, i jo era cínic. Ella havia estat feliçment casada, i el meu matrimoni… bé, no cal que hi tornem. Ella s’interessava poc o gens per les notícies, i jo llegia atentament el diari cada dia. De petits, ella havia estat dels Dodgers i jo dels Giants. A ella li agradava el peix i la pasta, i a mi la carn i les patates. Però tanmateix —¿i quin misteri més gran hi ha en la vida humana que aquest tanmateix?— ens enteníem de primera. Jo vaig sentir una atracció immediata el matí que la Nancy ens va presentar a la Setena Avinguda, però no va ser fins que vam mantenir la primera conversa llarga, al funeral d’en Harry, que vaig adonar-me que entre nosaltres hi podia haver alguna cosa. En un atac de timidesa, em vaig estar de trucar-li, però un dia de la setmana següent em va convidar a sopar a casa seva i el festeig va començar.

¿L’estimava? Sí, segurament que sí. En la mesura que era capaç d’estimar, la Joyce era la meva dona, l’única candidata de la llista. I, si bé no era la passió màxima que suposadament defineix la paraula amor, era una cosa que s’hi acostava molt —tant, que la distinció no tenia sentit. Em feia riure molt, cosa que, segons els experts mèdics, és bona per a la salut tant física com mental. Tolerava les meves manies i les meves contradiccions, m’aguantava els mals humors, es mantenia serena durant els meus virulents vituperis contra el Partit Republicà, la CIA i Rudolph Giuliani. Em divertia amb la seva rabiosa devoció pels Mets. Em deixava bocabadat amb el seu coneixement enciclopèdic d’antigues pel·lícules de Hollywood i amb el seu talent per identificar tots i cadascun dels actors menors i desconeguts que apareixien fugaçment a la pantalla. («Mira, Nathan, en Franklin Pangborn…», «L’Una Merkel…», «En C. Aubrey Smith»). Admirava el seu coratge per deixar que li llegís fragments del Llibre de l’estupidesa humana, i em feia gràcia com després, amb la seva generosa ignorància, tractava les meves històries de pacotilla com si fossin literatura de primera categoria. Sí, l’estimava fins al punt que permetia la llei (la llei de la meva naturalesa), però, ¿estava disposat a establir-me i passar el que em quedava de vida amb ella? ¿Volia veure-la cada dia de la setmana? ¿M’agradava prou per fer-li la gran pregunta? No ho sabia del cert. Després del llarg desastre amb Nom Esborrat, era lògic que dubtés a l’hora de plantejar-me un altre intent matrimonial. Però la Joyce era una dona i, com que la gran majoria de dones semblen preferir la vida en parella al celibat, vaig suposar que li havia de demostrar que anava seriosament. En un dels moments més foscos d’aquella tardor —dos dies després que la Rachel perdés la criatura, quatre dies després que Bush guanyés les eleccions il·legalment i dotze dies abans que en Henry Peoples trobés l’Aurora— vaig fer el cop de cap. Em vaig quedar parat en veure que la meva proposta de matrimoni era rebuda amb grans riallades.

—Oh, Nathan —va dir la Joyce—, no siguis babau. Ja estem bé com estem. ¿Per què hem de fer balandrejar la barca i complicar-nos la vida? El matrimoni és per als joves, per als qui volen tenir criatures. Nosaltres ja ho hem fet. Som lliures. Podem follar com dos adolescents i no ens quedarem embarassats. Només has de xiular, xaval, i el meu culet italià és tot teu, ¿d’acord? Tu et quedes el meu culet i jo el teu dallò jueu tan bonic. Ets el meu primer jueu, Nathan, i ara que te m’has plantat a la porta, no estic disposada a deixar-te escapar. Sóc teva, guapo. Però oblida’t d’això del casament. Ja no vull ser la dona de ningú i, si t’he de dir la veritat, homenet, series un marit terrible…

Malgrat aquestes paraules tan dures, al cap d’un moment es va posar a plorar —de sobte superada, perdent el control de les seves emocions per primer cop des que la coneixia. Vaig suposar que pensava en el seu difunt Tony, que recordava l’home a qui havia dit «sí» quan era una noieta, el marit que l’havia deixat als cinquanta-nou anys, l’amor de la seva vida. Pot ser que fos això, però el que em va dir va ser una cosa del tot diferent:

—No et pensis que no t’ho agraeixi, Nathan. Ets el millor que m’ha passat en molt temps, i ara això, ara em dius això. No ho oblidaré mai, angelet. Que a una carraca com jo li proposin per casar-se… No vull fer el ploricó, però renoi!, saber que m’estimes tant m’arriba al cor…

Em vaig sentir alleujat de veure que l’havia commogut prou per provocar aquelles llàgrimes. Allò volia dir que el que hi havia entre nosaltres era sòlid, un vincle que no es trencaria al cap de poc. Però també he de reconèixer que em vaig sentir alleujat que la Joyce em digués que no. Havia fet el pas, però, sincerament, no les tenia totes i ella em coneixia prou bé per saber que, efectivament, hauria estat un marit terrible i que a cap dels dos no ens convenia casar-nos. Així, parafrasejant les paraules de l’immortal doctor Pangloss, tot va ser a fi de bé —i per primer cop a la vida vaig poder nedar i guardar la roba.

La Joyce es va eixugar les llàgrimes i, al cap de dues setmanes, ja tenia l’Aurora i la Lucy vivint a casa seva. Era una bona solució per a tots els interessats, però tot i que la lògica digués que mare i filla havien de tornar a estar juntes, no hem d’oblidar com els va costar a en Tom i a la Honey deixar marxar la nena. Havien cuidat la Lucy uns quants mesos i, amb el temps, aquell trio s’havia solidificat formant una família unida. Jo havia sentit una fiblada semblant quan els l’havia cedit a l’estiu, i això que només havia viscut amb mi unes quantes setmanes. Quan pensava en els cinc mesos i mig que havien passat amb ella, no podia evitar que em sabés greu per ells —per molt contents que estiguéssim que l’Aurora hagués aterrat a Brooklyn sana i estàlvia.

—Ha de viure amb la seva mare —vaig dir a en Tom, intentant prendre-m’ho amb filosofia—. Però una part de la Lucy encara ens pertany, a tots i a cadascun de nosaltres. També és nostra i res no ho canviarà.

Encara que els costés molt perdre-la, aquella breu incursió en la paternitat havia convençut en Tom i la Honey que volien tenir fills. De moment, estaven desbordats per un munt d’assumptes pràctics —negociar la venda de l’edifici d’en Harry, buscar un altre pis, enviar currículums a totes les escoles de la ciutat—, però així que van enllestir aquestes tasques, la Honey va llençar el diafragma i cada nit tots dos es van posar a la feina d’intentar començar una família. El març del 2001 es van traslladar a un bloc del Carrer Tres, entre la Sisena Avinguda i la Setena: un tercer pis airejat i lluminós, amb una bona sala d’estar al davant, una cuina i un menjador modestos al mig, i un passadís estret que duia a tres habitacions petites al darrere (una de les quals en Tom va convertir en estudi). Quan van anar a viure a aquell apartament, Brightman’s Attic ja no existia. Abans de signar el contracte, el comprador havia posat la condició que els llibres s’havien de treure de l’edifici, la qual cosa havia obligat en Tom a passar una temporada frenètica a principi d’any liquidant tot l’estoc de l’antic negoci d’en Harry. Els llibres de butxaca es venien a cinc i deu centaus, els de tapa dura a tres per un dòlar i els que l’1 de febrer no s’havien venut es van enviar a biblioteques d’hospitals, d’organitzacions benèfiques i de la marina mercant. Jo vaig ajudar en aquestes tasques lúgubres i, si bé els llibres rars i les primeres edicions del primer pis van reportar una quantitat de diners considerable (fins i tot als preus de saldo que en Tom va acceptar per tal de traspassar tota la col·lecció a un sol llibreter de Great Barrington, Massachusetts), no va ser gens agradable participar en la demolició de l’imperi d’en Harry —sobretot quan vaig saber el que el nou propietari tenia previst de fer amb l’espai un cop buit. Els llibres havien de deixar pas a sabates i bosses de dona, i els tres pisos de dalt es convertirien en pisos de luxe. La propietat immobiliària és la religió oficial de Nova York, i el seu déu va amb un vestit gris de ratlla diplomàtica i es diu Diners, el senyor Més-i-Més Diners. El meu únic consol en aquell nefast estat de coses era saber que en Tom i en Rufus tindrien sempre el ronyó cobert. Per enèsima vegada des de la seva mort, els meus pensaments van ser per a en Harry: el seu gran salt de l’àngel cap a la grandesa eterna.

Un dijous al vespre de primers de juny, la Honey va anunciar que estava embarassada. En Tom li va passar la mà per l’esquena, es va inclinar sobre la taula on sopàvem i em va demanar si seria el padrí de la criatura.

—Ets l’únic candidat —va dir—. Pels serveis prestats més enllà del deure, Nathan. Per l’extraordinari coratge en ple fragor de la batalla. Per haver arriscat la vida sota un foc intens per rescatar el teu camarada ferit. Per haver animat aquest mateix camarada a refer-se i a tirar endavant aquesta unió conjugal. En reconeixement d’aquests actes heroics, i pel bé del nostre futur plançó, et mereixes portar un títol que t’escau més que el de besoncle. Per això, us nomeno padrí, si teniu a bé escoltar la nostra humil súplica per acceptar el pes d’aquesta responsabilitat. ¿Què ens en dieu, senyor? Esperem la vostra resposta amb el cor encongit.

La resposta va ser que sí. Un sí seguit d’una tirallonga de paraules enfarfollades, de les quals no en recordo cap. Llavors vaig alçar el got per ells i, incomprensiblement, els ulls se’m van omplir de llàgrimes.

Tres dies després, la Rachel i en Terrence van venir de Nova Jersey per fer un esmorzar dinar al meu pis. La Joyce em va ajudar a preparar el banquet i, quan tots quatre sèiem al jardí del darrere menjant-nos els panets i el salmó fumat, em vaig adonar que la meva filla estava més maca i més contenta que mai en els últims mesos. El fet de perdre la criatura a la tardor havia estat una decepció brutal i des de llavors havia estat una mica insegura: intentant dissimular la tristesa treballant més del compte, cuinant àpats elaborats per a en Terrence per demostrar-li que malgrat el fracàs a l’hora de donar-li un fill era una esposa digna, escarrassant-se en tot el que feia. Però aquell dia al jardí, l’antiga llum li tornava a brillar als ulls i, tot i que en companyia solia ser reservada, va fer molt bon paper en la conversa i hi va participar tant com els altres. En un moment determinat, en Terrence es va excusar per anar al lavabo i, just després, la Joyce es va arribar a la cuina per fer més cafè. La Rachel i jo ens vam quedar sols. Li vaig fer un petó a la galta i li vaig dir que estava maquíssima, i ella va correspondre el compliment tornant-me el petó i recolzant el cap a la meva espatlla.

—Torno a estar embarassada —va dir—. Aquest matí m’he fet la prova i ha sortit positiva. Dins meu hi creix una criatura, papa, i aquest cop viurà. T’ho prometo. Et faré avi encara que m’hagi de passar els pròxims set mesos al llit.

Per segona vegada en menys de setanta-dues hores, els ulls se’m van omplir de llàgrimes inesperadament.

Al meu voltant no paraven d’aparèixer dones embarassades, i jo mateix m’estava tornant una mica doneta: una persona a qui li queia la llagrimeta només de sentir a parlar de criatures, una lloca ploranera que havia d’anar pel món amb un paquet de mocadors d’emergència per no quedar en evidència en públic. La casa de Carroll Street tenia part de culpa en aquests falliments de decòrum masculí. Hi passava moltes estones i, ara que el marit de la Nancy havia estat substituït per l’Aurora i la Lucy, aquella llar s’havia convertit en un univers completament femení. L’únic integrant masculí era en Sam, el fill de la Nancy, que tenia tres anys, però com que amb prou feines parlava, la seva influència sobre el funcionament de la casa era molt limitada. A part d’ell, tot eren dones, tres generacions de dones, amb la Joyce al capdavant, la Nancy i l’Aurora al mig, i la Lucy, que tenia deu anys, i la Devon, que en tenia cinc, al final. L’interior d’aquell edifici de pedra vermella era un museu vivent d’objectes femenins, amb galeries dedicades a l’exposició de calces i sostenidors, tampons i assecadors, pots de maquillatge i pintallavis, nines i cordes de saltar, camises de dormir i passadors, crespadors i cremes facials, i una infinitat de parells de sabates. Entrar-hi era com visitar un país estranger, però com que adorava tothom que vivia en aquella casa, era el lloc del món on em sentia més a gust.

Durant els mesos que van seguir a la fugida de l’Aurora de Carolina del Nord, a ca la Joyce van passar unes quantes coses curioses. Com que per a mi la porta de la casa sempre era oberta, estava en disposició d’observar de prop aquests drames, i me’ls mirava en un estat d’astorament i de sorpresa constants. Amb la Lucy, per exemple, tot anava al contrari del que es podia preveure. Durant la temporada que havia estat amb en Tom i la Honey, jo patia esperant que els problemes esclatessin en qualsevol moment. No tan sols havia amenaçat de ser «la nena més dolenta, més entremaliada i més malparlada de tota la Creació», sinó que em semblava inevitable que l’absència continuada de la seva mare l’acabaria esgotant, i la convertiria en una criatura esquerpa, furiosa i malcarada. Però no. En aquell pis de damunt l’antiga llibreria d’en Harry s’havia portat com un àngel, i la seva adaptació al nou entorn havia continuat a un ritme notable. Quan vaig tornar a Brooklyn amb la Rory, la Lucy ja havia perdut l’accent del sud, havia crescut mig pam ben bo i era una de les millors estudiants de la seva classe. Sí, de nit sovint havia plorat per la seva mare, però ara que la seva mare havia tornat, es podia suposar que la nostra noieta veia que les seves pregàries havien estat respostes. Però tampoc. Hi va haver una primera tongada de felicitat just després del retrobament, però al cap de poc van començar a emergir ressentiments i hostilitats i, al final del primer mes d’estar juntes, la nostra nena llesta, energètica i bromista s’havia convertit en un martiri insuportable. Se sentien cops de porta; les peticions educades eren rebudes amb un menyspreu ben agre; al segon pis hi ressonaven crits bel·ligerants; els mals humors es convertien en emmurriaments, els emmurriaments en esvalots, els esvalots en llàgrimes; les paraules no, estúpida, calla i no m’atabalis van passar a formar part de la conversa diària. Amb tots els altres, la conducta de la Lucy no va canviar. Només la seva mare era objecte d’aquests atacs, que eren cada cop més implacables.

Tot i que aquest comportament era molt desmoralitzador per a la fràgil Aurora, el vaig començar a veure com una purga necessària, com un senyal que la Lucy lluitava activament per la seva vida. L’amor no estava en dubte. La Lucy estimava la seva mare, però aquella mateixa mare l’havia ficat en un autocar una tarda boja i frenètica i l’havia enviat a Nova York, i durant els sis mesos següents la nena havia estat abandonada. ¿Com pot una criatura assimilar unes peripècies tan desconcertants sense pensar que en té una part de culpa? ¿Per què la mare s’havia de desempallegar de la nena si la nena no era dolenta, una criatura que no es mereixia l’amor de la seva mare? Sense que fos culpa seva, la mare havia obert una ferida a l’ànima de la filla, i, ¿com es pot curar la ferida si la filla no crida amb totes les seves forces i anuncia al món que pateix, que ja no ho pot aguantar, que necessita ajuda? Si la Lucy hagués callat, la casa hauria estat un lloc més tranquil, però reprimir aquell crit li hauria fet molt mal a la llarga. L’havia de deixar sortir. No hi havia altra manera de curar la ferida.

Jo m’esforçava per veure l’Aurora tan sovint com podia, sobretot en aquells primers mesos tan difícils en què encara intentava retrobar-se. Els horrors de Carolina del Nord l’havien marcat per a tota la vida, i tots dos sabíem que mai no se’n recuperaria del tot, que per molt bé que ho gestionés en el futur, el passat sempre l’acompanyaria. Em vaig oferir per pagar-li les sessions amb un terapeuta si li semblava que li podien anar bé, però em va dir que no, que s’estimava més parlar amb mi. Amb mi. L’home amargat i solitari que encara no feia un any havia tornat a Brooklyn arrossegant-se, l’acabat que s’havia autoconvençut que ja no valia la pena viure. Jo, el cap de suro, el babau d’en Nathan, que havia estat incapaç d’imaginar res millor que esperar la mort tranquil·lament, transformat en confident i conseller, en amant de vídues ardents i en cavaller errant que rescatava donzelles en perill. L’Aurora va triar parlar amb mi perquè jo era qui havia anat fins a Carolina del Nord per salvar-la i, tot i que abans d’aquella tarda havíem passat molts anys sense estar en contacte, no deixava de ser el seu oncle, l’únic germà de la seva mare, i sabia que podia confiar en mi. Així, doncs, dinàvem junts uns quants cops per setmana i parlàvem, només ella i jo, asseguts en una taula del fons del New Purity Diner de la Setena Avinguda, i a poc a poc ens vam fer amics, de la mateixa manera que ens n’havíem fet el seu germà i jo, i ara que els dos fills de la June tornaven a formar part de la meva vida, era com si la meva germana hagués ressuscitat dins meu; i com que ella era el fantasma que em perseguia, els seus fills es van convertir en els meus fills.

L’única cosa que l’Aurora no havia compartit mai amb la seva mare, ni amb el seu germà, ni amb ningú de la família, era el nom del pare de la Lucy. Havia guardat el secret durant tants anys que semblava inútil tornar a treure el tema, però en un d’aquells dinars, a primers d’abril, sense que l’hi demanés, se li va escapar la resposta.

Tot va començar quan li vaig preguntar si encara portava el tatuatge. La Rory va deixar la forquilla, va fer un gran somriure i va dir:

—¿Com ho saps?

—M’ho va dir en Tom. Una gran àliga a l’espatlla, ¿oi? Ens preguntàvem si te l’havies tret, però la Lucy no ens ho va voler dir.

—Encara el porto. Tan gros i tan bonic com sempre.

—¿I en David, ho trobava bé?

—No gaire. Ho veia com un símbol de les desgràcies del meu passat i volia que me’l tragués. Jo estava disposada a fer-li cas, però va resultar que era molt car. Quan vam veure que no ens ho podíem permetre, en David va canviar radicalment de postura. Això et pot donar una idea de com pensa, de per què mai no podia guanyar una discussió amb ell. Potser ja està bé, va dir. Deixarem el tatuatge al seu lloc i, cada cop que ens el mirem, veurem com t’has allunyat dels dies foscos de la teva joventut. És típic d’en David: «els dies foscos de la meva joventut». Va dir que seria un amulet que duria a la meva pròpia pell i que em protegiria d’haver de passar més mals i més patiments. Un amulet. Com que no tenia ni idea de què volia dir, ho vaig buscar al diccionari. Un objecte que allunya els mals esperits. D’acord, ja em va bé. Quan era amb en David no em va servir de gaire, però potser ara m’ajudarà.

—M’alegro que encara el portis. No sé per què, però me n’alegro.

—Jo també. Em sento lligada a aquesta cosa. Me’l vaig fer a l’East Village ara fa onze anys. Per celebrar que m’havia quedat embarassada de la Lucy. El mateix matí que la infermera de la clínica em va dir que el test era positiu, vaig anar i em vaig fer el tatuatge.

—Una manera estranya de celebrar-ho, ¿no?

—És que sóc estranya, oncle Nat. I aquella potser va ser l’època més estranya de la meva vida. Vivia en un cau de lloguer a prop de l’Avinguda C amb dos tios, en Billy i en Greg. En Billy tocava la guitarra; en Greg, el violí, i jo cantava. Tenint en compte que érem molt joves, no ho fèiem pas tan malament. Gairebé sempre tocàvem a Washington Square Park. O a l’estació de metro de Times Square. M’agradaven els ecos en aquells passadissos subterranis, quan cantava les meves cançons i la gent anava deixant monedes a l’estoig del violí d’en Greg. A vegades cantava borratxa i en Billy em deia que era la seva noieta bufada i flipada. A vegades cantava èbria i en Greg em deia que era la reina del planeta X. Déu meu senyor! Allò sí que va ser una bona època, oncle Nat. Quan no guanyàvem prou tocant, anava a les botigues i robava. Em deien Fearless Fosdick. Anava pels passadissos dels supermercats embotint-me bistecs i pollastres sota l’abric. Llavors res no era seriós. Una setmana estava enamorada d’en Greg i la següent d’en Billy. Em ficava al llit amb tots dos i em vaig quedar embarassada. No vaig saber mai qui n’era el pare i, com que ni l’un ni l’altre no volien ser-ho, els vaig engegar tots dos.

—Per això no ho vas dir mai a la teva mare. Perquè no ho sabies.

—Merda! No em puc creure que imbècil que arribo a ser. Merda, merda, merda. Em vaig jurar que no ho diria mai a ningú, i ara se m’ha escapat i ja està.

—No pateixis, Rory. Per mi en Greg i en Billy només són noms. Si no ho vols, no cal que diguis res més.

—En Greg va morir de sobredosi dos anys després que nasqués la Lucy. I en Billy va desaparèixer. No sé què se n’ha fet. Algú em va dir que havia tornat a casa, que havia acabat els estudis i que ara fa de professor de música en algun institut del Midwest. Però, ¿qui sap si és el mateix Billy Finch? Podria ser algú altre.

Fins i tot sent a Brooklyn, no era segur que l’Aurora no tornés a veure en David Minor. El meu nom i la meva adreça eren a la guia de telèfons, i no li hauria costat gaire trobar-la a través meu. Jo m’estremia només de pensar en una altra confrontació amb aquell mitja merda virtuós, però em vaig guardar les pors per a mi i no en vaig dir res a la Rory. Per ella en Minor era un tema tan dolorós que amb prou feines podia parlar-ne, i jo no li volia provocar més angoixes que s’afegissin als problemes que ja havia d’afrontar. A mesura que passaven els mesos em vaig començar a sentir més optimista, però no va ser fins a final de juny que per fi vaig poder parar de patir i arxivar l’assumpte. Un matí va aparèixer un sobre gruixut i de color blanc a la meva bústia i, com que no vaig veure que la carta no anava adreçada a en Nathan Glass sinó a l’Aurora Wood, a casa d’en Nathan Glass, la vaig obrir abans d’adonar-me del meu error. La nota del principi, breu i escrita a mà, deia el següent:


Estimada,

Val més així.

Bona sort… i que Déu

et sigui sempre misericordiós.

David



La nota anava juntament amb un document de set pàgines que va resultar ser una sentència de divorci del comtat de Saint Clair, a l’estat d’Alabama, que dissolia el matrimoni entre en David Wilcox Minor i l’Aurora Wood Minor per causa d’abandonament.

Aquell dia, a l’hora de dinar, vaig demanar disculpes a la Rory per haver obert el seu correu i li vaig donar la carta.

—¿Què és? —em va preguntar.

—Una nota del teu ex —li vaig dir—. Juntament amb un feix de paperassa.

—¿El meu ex? ¿Què vols dir?

—Obre-ho i ho veuràs.

Mentre mirava com llegia la nota i fullejava el document, em va sorprendre que gairebé no canviés l’expressió. Em pensava que somriuria, que potser fins i tot deixaria anar una rialla o dues, però la seva cara no va indicar res. Vaig veure el lleu batec d’un sentiment enterrat i enigmàtic, però era impossible saber de què es tractava.

—Bé —va dir finalment—. Suposo que ja és això.

—Ets lliure, Rory. Si volguessis, et podries tornar a casar demà mateix.

—No deixaré que cap home em torni a tocar en tota la vida.

—Això ho dius ara. Amb el temps, coneixeràs algú i et voldràs tornar a casar.

—No, ho dic seriosament, Nathan. Aquesta part de la meva vida està dada i beneïda. Quan en David em va tancar en aquella habitació, em vaig dir: «ja està, ja no em tornaré a enamorar de cap home». No n’he tret mai res de bo. I mai no en trauré res.

—T’oblides de la Lucy.

—D’acord, una cosa. Però ja tinc la meva filla, i no en necessito cap altra.

—¿Tot va bé? Sembla que estiguis desanimada.

—Estic bé. No he estat mai millor.

—Fa sis mesos que ets aquí. Vius a casa de la Joyce, treballes per a la Nancy, cuides la teva filla, però potser és el moment de pensar en el pas següent. Ja saps, tirar endavant algun projecte.

—¿Quina mena de projecte?

—No ho he de dir jo. Els que vulguis.

—Però ja m’agrada tal com va.

—¿I cantar? ¿No et tempta tornar-hi?

—A vegades. Però no vull dedicar-m’hi de ple. No em faria res fer alguna cosa per aquí al barri els caps de setmana, però res de viatges ni de grans ambicions. No val la pena.

—¿Ets feliç fent joies? ¿En tens prou per estar satisfeta?

—Més que prou. Em permet estar amb la Nancy cada dia, i, ¿què hi ha millor que això? En tot el món no hi ha ningú com ella. L’estimo amb bogeria.

—Tots l’estimem.

—No, no ho entens. Vull dir que l’estimo de debò. I ella m’estima a mi.

—És clar que t’estima. La Nancy és una de les persones més afectuoses que he conegut mai.

—Encara no ho captes. El que intento dir-te és que estem enamorades. La Nancy i jo som amants.

—…

—Hauries de veure la cara que fas, oncle Nat. Sembla que t’hagis empassat una màquina d’escriure.

—Em sap greu. És que no ho sabia. Veia que us enteníeu, que us quèieu bé, però… però no m’havia adonat que la cosa anés tan lluny. ¿Quant temps fa que dura?

—Des del març. Va començar quan feia uns tres mesos que vivia a casa seva.

—I, ¿per què no m’ho deies abans?

—Tenia por que ho diguessis a la Joyce. La Nancy no vol que ho sàpiga. Es pensa que se li creuaran els cables.

—I, ¿per què m’ho dius, doncs?

—Perquè he pensat que pots mantenir un secret. No em fallaràs, ¿oi?

—No, no et fallaré. Si no vols que la Joyce ho sàpiga, no l’hi diré.

—¿I no estàs decebut amb mi?

—És clar que no. Si tu i la Nancy sou felices, millor per a vosaltres.

—Tenim tantes coses en comú… És com si fóssim germanes, com si els nostres cervells estiguessin en la mateixa ona. A cada moment sabem què pensa o què sent l’altra. Amb els homes amb qui he estat, sempre calien paraules: no paràvem de parlar, d’explicar, de discutir i de cridar. Ara només he de mirar-la i ja la tinc dins la pell. No m’havia passat mai amb ningú. La Nancy diu que és un vincle màgic, però per mi només és amor, ras i curt. El de veritat.





IGUAL QUE EN TONY


Vaig mantenir la promesa de no dir-ne res a la Joyce, però si guardava aquell secret era tant per ajudar la Nancy i l’Aurora com per protegir-me. Si la Joyce descobria la veritat, no tenia ni idea de com reaccionaria. Sospitava que no ho faria amb serenitat i, si era així, un resultat possible de la seva ira seria buscar algú a qui culpar. I, ¿qui millor per fer el paper de cap de turc que l’oncle de l’Aurora, el paràsit que havia ficat al cor de la llar Mazzucchelli la seva neboda desequilibrada i corruptora, que se n’havia aprofitat per convertir la innocent Nancy en una lesbiana ardent i apassionada? M’imaginava que la Joyce faria fora de casa l’Aurora i la Lucy, i en l’enrenou que seguiria jo em trobaria en situació d’haver de defensar la filla de la meva germana, cosa que m’allunyaria tant de la Joyce que també m’acabaria engegant. Ja feia un any que estàvem junts, i Déu sap que això és l’últim que volia.

Un diumenge càlid i tranquil, just després de les vacances d’estiu, va venir al meu pis per passar un vespre de cine i menjar tailandès. Després de trucar al restaurant per fer la comanda, es va girar cap a mi i em va dir:

—No et creuràs el que fan.

—¿De qui parles? —li vaig preguntar.

—De la Nancy i l’Aurora.

—No ho sé. Fan joies i les venen. Cuiden les criatures. El de sempre.

—Dormen juntes, Nathan. Són amants.

—¿Com ho saps?

—Les he enxampat. La nit de dijous em vaig quedar aquí, ¿te’n recordes? L’endemà al matí em vaig llevar d’hora i, en lloc d’anar directament a treballar, vaig tornar a casa per canviar-me el vestit. A la tarda hi havia de passar el lampista, i vaig anar a dalt per recordar-ho a la Nancy. Vaig obrir la porta de la seva habitació i les vaig veure allà, totes dues despullades damunt el llit, ben adormides, l’una als braços de l’altra.

—¿Que es van despertar?

—No. Vaig tancar la porta tan suament com vaig poder i vaig baixar les escales de puntetes. ¿Què puc fer? Estic tan aixafada que tinc ganes de tallar-me les venes. Pobre Tony. Per primera vegada des que em va deixar, m’alegro que ja no hi sigui. M’alegro que no hagi de veure aquesta… aquesta cosa tan terrible. Li hauria caigut l’ànima als peus. La seva filla dormint amb una altra dona. Cada vegada que hi penso, em vénen ganes de vomitar.

—No hi pots fer res, Joyce. La Nancy ja és gran i pot dormir amb qui vulgui. I l’Aurora igual. Totes dues ho han passat malament. A les dues els ha anat malament el matrimoni i deuen estar una mica fartes dels homes. No vol dir que siguin homosexuals ni que això hagi de durar per sempre. Si de moment poden trobar una mica de consol l’una en l’altra, ¿quin mal hi ha?

—El mal és que és fastigós i antinatural. No entenc com t’ho pots prendre tan a la lleugera, Nathan, de debò que no ho entenc. És com si tant te fes.

—La gent sent el que sent. ¿Qui sóc jo per dir-los que s’equivoquen?

—Sembles un activista pels drets dels homosexuals. D’aquí a poc em diràs que has tingut aventures amb altres homes.

—M’estimaria més tallar-me el braç dret que anar-me’n al llit amb un home.

—Així, ¿per què defenses la Nancy i l’Aurora?

—Perquè, per començar, no són jo. I perquè són dones.

—¿Què vols dir?

—No ho sé del cert. A mi mateix m’atrauen tant les dones que em sembla que puc entendre que una dona se senti atreta per una altra.

—Ets un porc, Nathan. Et posa calent, ¿oi que sí?

—Jo no ho he dit, això.

—¿Això és el que fas quan estàs sol? ¿Passar-te les nits mirant pel·lícules porno de lesbianes?

—Mmm. No se m’havia acudit. Potser seria més divertit que escriure aquell coi de llibre.

—No facis bromes. Jo estic a punt de tenir un atac de nervis i tu fent broma.

—Perquè no n’hem de fer res.

—La Nancy és la meva filla…

—I la Rory és la meva neboda. I, ¿què? No són nostres. Només les tenim en préstec.

—¿Què puc fer, Nathan?

—Pots fer veure que no en saps res i deixar-les en pau. O els pots donar la teva benedicció. No cal que t’agradi, però només tens aquestes dues opcions.

—Les podria fer fora de casa, ¿oi que sí?

—Sí, suposo que sí. I te’n penediries tota la vida. No ho facis, Joyce. Ho has d’intentar encaixar. No abaixis el cap. No et deixis engalipar. Vota els demòcrates en totes les eleccions. Vés amb bicicleta pel parc. Somia en el meu cos perfecte. Pren-te les vitamines. Beu vuit gots d’aigua al dia. Vés amb els Mets. Surt sovint al cine. No treballis més del compte. Viatja amb mi a París. Vine a l’hospital quan la Rachel tingui la criatura i tingues el meu nét als braços. Renta’t les dents després de cada àpat. No travessis el carrer en vermell. Defensa el feble. Fes-te valer. Recorda que maca que ets. Recorda com t’estimo. Beu-te un whisky amb gel cada dia. Respira fondo. Tingues els ulls oberts. Evita els aliments greixosos. Dorm el son dels justos. Recorda com t’estimo.

La seva reacció davant la notícia va ser si fa no fa com jo havia previst, però almenys no em va fer responsable de les accions de la Rory, que era l’únic que em preocupava en aquells moments. Em sabia greu que hagués obert aquella porta, que els fets se li haguessin revelat d’aquella manera tan sorprenent i tan inesborrable, però hauria d’acabar acceptant la situació, tant si li agradava com si no. Va arribar el sopar i, durant una estona, vam deixar de parlar de la Nancy i l’Aurora i ens vam concentrar en el menjar. Recordo que aquella nit tenia més gana del normal, i em vaig cruspir els aperitius i les gambes amb alfàbrega en pocs minuts. Després vam engegar el televisor i vam començar a mirar una pel·lícula que es deia The Outriders, un western del 1950 amb Joel McRea. En un moment determinat, els cowboys la feien petar al voltant d’una foguera i el més gran de la colla (interpretat per James Whitmore, em sembla) va dir una frase que em va provocar una riallada. «Això de fer-me gran no em desagrada», va dir. «Et fa passar les preocupacions de viure». Vaig fer un petó a la galta a la Joyce i li vaig xiuxiuejar: «Aquest imbècil no sap de què parla», i per primer cop aquella nit, la meva estimada, encara trasbalsada i descontenta, també va riure.

Deu minuts després que la Joyce emetés aquella rialla, la meva vida tocava a la fi. Estàvem asseguts al sofà mirant la pel·lícula i, de sobte, vaig notar un dolor al pit. Al principi em vaig pensar que era ardor d’estómac, una indigestió provocada pel sopar, però el dolor no parava de créixer, s’estenia per la part superior del meu cos com si se m’haguessin encès els budells, com si m’hagués empassat un galó de plom bullent, i al cap de poc tenia el braç esquerre entumit i la mandíbula em formiguejava com si hi tingués clavades mil agulles invisibles. Havia llegit prou coses sobre els atacs de cor per saber que aquells n’eren els símptomes clàssics i, com que el dolor augmentava, arribant a graus d’intensitat cada cop més insuportables, em vaig pensar que m’havia arribat el moment. Vaig provar d’aixecar-me, però al cap de dues passes vaig caure i em vaig començar a recargolar per terra. M’agafava el pit amb les dues mans, intentava respirar i la Joyce em tenia en braços, mirant-me a la cara i dient-me que aguantés. En la distància, vaig sentir que exclamava: «Oh, Déu meu! Déu meu, igual que en Tony!», i després va desaparèixer i la seva veu cridava a algú, dient-li que enviessin una ambulància al Carrer U. Curiosament, jo no estava espantat. L’atac m’havia portat a una altra zona, i en aquell lloc les qüestions de vida i mort no tenien cap importància. Ho acceptaves i prou. Agafaves el que et tocava i, si aquella nit em tocava la mort, estava disposat a acceptar-la. Quan els infermers em ficaven a l’ambulància, vaig veure que la Joyce hi tornava a ser, dreta al meu costat, amb les llàgrimes rodolant-li galtes avall. Si no ho recordo malament, em sembla que li vaig poder somriure.

—No te’m moris —va dir—. Sisplau, Nathan, no te’m moris.

Llavors les portes es van tancar i, al cap d’un moment, se’m van emportar.





INSPIRACIÓ


No em vaig morir. Va resultar que el que tenia no era un atac de cor. La causa de la meva agonia era una inflamació de l’esòfag, però en aquell moment no ho sabia ningú i, durant el que quedava de nit i bona part de l’endemà, vaig estar convençut que no me’n sortiria.

L’ambulància em va portar al Methodist Hospital, al Carrer Sis amb la Setena Avinguda, i com que a la planta tots els llits eren plens, em van posar al pis de baix, em van deixar a urgències, en un dels petits compartiments reservats per als pacients cardíacs. Una prima cortina verda em separava del taulell principal (quan les infermeres es recordaven de passar-la) i, tret d’una visita a radiografies al final del passadís, durant tot el temps que vaig ser allà no vaig fer res més que jeure en un llit estret. Tenia el cos endollat a un monitor cardíac i, amb una agulla intravenosa clavada al braç i tubs respiratoris al nas, no podia fer altra cosa que estar-me ajagut. Cada quatre hores em treien sang. Si hagués tingut un infart, alguns bocins de teixit danyat s’haurien desprès del cor i s’haurien barrejat amb la sang i tard o d’hora apareixerien a les anàlisis. Una infermera em va dir que havien de passar vint-i-quatre hores abans que ho poguessin sa-ber del cert. Mentrestant m’havia de quedar allà ajagut i esperar, sol amb la meva por i amb la meva malsana imaginació, que la meva sang expliqués la història del que m’havia passat o no.

Els infermers no paraven de portar pacients i, un darrere l’altre, passaven per davant meu amb atacs epilèptics i oclusions intestinals, ferides de ganivet i sobredosis d’heroïna, braços trencats i caps ensangonats. Se sentien veus que cridaven, telèfons que sonaven, carretons de menjar que repicaven pel passadís. Tot això passava a menys de dos metres de les meves puntes dels peus i, malgrat tot l’efecte que tenia en mi, podia ser ben bé que passés en un altre món. No crec que hagi estat més insensible al que m’envoltava del que ho vaig estar aquella nit, més tancat en mi mateix, més absent. Res no em semblava real tret del meu cos i, mentre era allà ajagut prostrat en la meva feblesa, em vaig obsessionar a visualitzar els circuits de venes i artèries que em travessaven el pit, la densa xarxa interna de sang i líquids espessos. Era allà mateix, furgant amb una mena de desesperació confusa, però també era lluny, flotant sobre el llit, sobre el sostre, sobre la teulada de l’hospital. Ja sé que és absurd, però estar ajagut en aquell espai tancat amb les màquines xiulant i els cables enganxats a la meva pell era el més semblant a no ser enlloc, a ser alhora dins i fora de mi.

Això és el que et passa quan fas cap a un hospital. Et treuen la roba, et fan posar una d’aquelles bates tan humiliants i de sobte deixes de ser tu. Et converteixes en la persona que viu en el teu cos, i el que ets és la suma total de les disfuncions d’aquest cos. Veure’s reduït d’aquesta manera és com perdre qualsevol dret a la intimitat. Quan els metges i les infermeres vénen i et fan preguntes, les has de respondre. Volen mantenir-te viu, i només algú que no volgués viure els donaria respostes falses. Si estàs en un compartiment petit i si a menys d’un metre a la teva dreta hi ha una altra persona a qui els metges i les infermeres fan preguntes, no pots evitar sentir el que diu aquesta persona. No és que vulguis saber-ne les respostes, sinó que et trobes en una situació en què és impossible no assabentar-te’n. Així és com vaig conèixer l’Omar Hassim-Ali, un xofer de cinquanta-tres anys, nascut a Egipte, casat, amb quatre fills i sis néts. Va entrar al compartiment poc després de la una de la matinada, després de sentir un dolor al pit mentre portava un client pel pont de Brooklyn. En qüestió de minuts, vaig saber que es prenia pastilles per a la pressió, que encara fumava un paquet al dia però que intentava deixar-ho, que tenia hemorroides i marejos de tant en tant i que vivia als Estats Units des del 1980. Quan el metge se’n va anar, l’Omar Hassim-Ali i jo vam parlar durant gairebé una hora. Era igual que no ens coneguéssim de res. Quan un home pensa que s’està a punt de morir, parla amb qualsevol que el vulgui escoltar.

Aquella nit vaig dormir molt poc —un parell de capcinades de deu o quinze minuts cadascuna—, però una hora o dues després de l’alba em vaig quedar atroncat. A les vuit va venir una infermera a prendre’m la temperatura i, quan vaig mirar a la dreta, vaig veure que el llit del meu company d’habitació era buit. Vaig preguntar a la infermera què li havia passat al senyor Hassim-Ali, però no em va poder respondre. Em va dir que acabava de començar el torn i que no en sabia res.

Cada quatre hores, les anàlisis de sang sortien negatives. Aquell matí em van venir a veure la Joyce, en Tom i la Honey, i l’Aurora i la Nancy, però no van deixar que ningú es quedés gaire estona. A primera hora de la tarda també va venir la Rachel. Tots començaven fent-me la mateixa pregunta —¿Com em trobava?—, i jo els donava a tots la mateixa resposta: «bé, bé, bé, no patiu per mi». El dolor ja havia desaparegut i començava a tenir confiança de sortir-ne viu. Deia: «no he superat un càncer per morir-me d’un infart de no res». Era una afirmació absurda, però a mesura que el dia avançava i les anàlisis continuaven sortint negatives, m’hi vaig aferrar com si fos una prova lògica que els déus havien decidit perdonar-me, que l’atac de la nit anterior no havia estat més que una mostra de la seva capacitat de controlar el meu destí. Sí, em podia morir en qualsevol moment —i sí, havia estat convençut que em moria en trobar-me als braços de la Joyce al terra de la sala d’estar. Si hi havia res per aprendre d’aquesta escaramussa amb la mort, era que la meva vida, en el sentit més estricte del terme, ja no era meva. Només havia de recordar el dolor que m’havia esquinçat durant aquell terrible setge de foc per entendre que cada alè que m’omplia els pulmons era un regal d’aquells déus capriciosos, que a partir de llavors cada batec del meu cor em seria concedit mitjançant un arbitrari acte de gràcia.

A dos quarts d’onze, el llit buit va ser ocupat per en Rodney Grant, un ensostrador de trenta-nou anys que s’havia desmaiat aquell matí pujant unes escales. Els seus companys havien trucat a una ambulància i l’havien dut allà, on jeia amb aquella esquifida bata d’hospital, un home negre fornit i musculós, amb cara de nen i amb aspecte d’estar ben espantat. Després de parlar amb el metge, es va girar cap a mi i em va dir que es moria de ganes de fumar. ¿Hi hauria cap problema si anava al lavabo i hi encenia una cigarreta? Si no ho prova no ho sabrà, li vaig dir, i se n’hi va anar, desconnectant-se del monitor cardíac i empenyent el degotador del sèrum pel passadís. Quan va tornar al cap d’una estona, em va somriure i va dir: «Missió acomplerta». A les dues, una infermera va obrir la cortina i li va dir que el traslladaven a la planta de cardiologia. Sent el primer cop que es desmaiava i no havent tingut mai res més greu que la varicel·la i una lleu al·lèrgia, el jove es va quedar parat.

—Sembla força greu, senyor Grant —li va dir la infermera—. Ja sé que es troba millor, però el doctor li ha de fer unes anàlisis.

Li vaig desitjar sort quan se l’enduien i em vaig tornar a quedar sol al compartiment. Vaig pensar en l’Omar Hassim-Ali, intentant recordar com es deien els seus fills, i em vaig preguntar si també l’havien traslladat a una altra planta. Era una suposició raonable, però veient el llit desocupat que hi havia a la meva dreta, no em vaig poder estar de pensar que era mort. No tenia cap prova que confirmés aquella hipòtesi, però ara que a en Rodney Grant se l’havien endut cap al seu incert futur, el llit buit semblava embruixat per una misteriosa força capaç d’esborrar, una força que havia fet desaparèixer els dos homes que hi havien jagut i se’ls havia emportat a un reialme de foscor i d’oblit. Aquell llit buit simbolitzava la mort, tant si era real com imaginada, i mentre rumiava les implicacions d’aquella idea, un altre pensament es va anar apoderant de mi i es va imposar a qualsevol altra reflexió. Quan vaig veure on anava, em vaig adonar que havia trobat la idea més important que havia tingut mai, una idea prou gran per mantenir-me ocupat cada hora de cada dia que em quedés per viure.

Jo no era ningú. En Rodney Grant no era ningú. L’Omar Hassim-Ali no era ningú. En Javier Rodriguez —el fuster jubilat de setanta-vuit anys que va ocupar el llit a les quatre— no era ningú. Tots ens havíem de morir i, quan s’enduguessin el nostre cos i l’enterressin, només els nostres amics i la nostra família sabrien que ja no hi érem. La nostra mort no s’anunciaria a la ràdio ni a la televisió. No se’n publicaria cap necrològica al New York Times. No s’escriurien llibres sobre nosaltres. Aquest és un honor reservat als poderosos i als famosos, als qui tenen un talent excepcional, però, ¿qui es molesta a publicar biografies de la gent normal i corrent, de les persones anònimes que ens creuem pel carrer i a qui amb prou feines mirem?

La majoria de vides s’esvaeixen. Algú es mor i, a poc a poc, tots els rastres d’aquella vida desapareixen. Un inventor perviu en els seus invents, un arquitecte perviu en els seus edificis, però la majoria de gent no deixa ni monuments ni realitzacions perdurables: uns quants àlbums de fotos, una cartilla de notes de cinquè, un trofeu de bitlles, un cendrer pispat de l’habitació d’un hotel de Florida l’últim matí d’unes vacances gairebé oblidades. Uns quants objectes, uns quants documents i quatre impressions mal comptades que conserven els altres. Aquests sempre tenen històries per explicar sobre el difunt, però molt sovint canvien les dates, es deixen fets i la veritat es deforma cada cop més, i quan aquesta gent es mor, la majoria d’històries desapareixen amb ells.

La meva idea era la següent: crear una empresa que publiqués llibres sobre els oblidats, rescatar les històries, els fets i els documents abans que desapareguessin, i convertir-los en una narració continuada, en la narració d’una vida.

Qui encarregaria les biografies serien els amics i els parents de l’interessat, i dels llibres se’n farien edicions petites i privades —entre cinquanta i tres-cents o quatre-cents exemplars. Em vaig imaginar que els escriuria jo mateix, però si la demanda creixia massa sempre podia contractar algú que m’ajudés: poetes i novel·listes escurats, experiodistes, acadèmics a l’atur, potser en Tom i tot. El cost d’escriure i publicar aquests llibres seria considerable, però no volia que les meves biografies fossin un luxe que només es poguessin permetre els rics. Per a famílies amb menys recursos, vaig preveure un nou tipus d’assegurança segons la qual es destinaria una petita quantitat cada mes o cada trimestre amb vista a finançar la publicació del llibre. En lloc d’una assegurança de la llar o de vida, una assegurança de biografia.

¿M’havia tornat boig de pensar que podia fer alguna cosa d’aquest projecte tan rocambolesc? No ho creia. ¿Quina jove no voldria llegir la biografia definitiva del seu pare, encara que aquell pare no hagués estat més que un obrer d’una fàbrica o el sotsdirector d’un banc de poble? ¿Quina mare no voldria llegir la història de la vida del seu fill policia mort en servei als trenta-quatre anys? En tots els casos seria una qüestió d’amor. Una esposa o un marit, un fill o una filla, un pare o una mare, un germà o una germana —només els vincles més forts. Aquesta gent em vindria a veure sis mesos o un any després que s’hagués mort el subjecte. Llavors ja n’haurien paït la mort, però encara no l’haurien superat i, ara que havien reprès la vida normal, s’adonarien que no la superarien mai. Voldrien retornar l’ésser estimat a la vida, i jo faria tot el que és humanament possible per concedir-los el desig. Ressuscitaria aquella persona en paraules i, un cop les pàgines estiguessin impreses i la història relligada entre dues cobertes, tindrien alguna cosa a què aferrar-se per tota la vida. No tan sols això, sinó també una cosa que els sobreviuria, que ens sobreviuria a tots.

Mai no s’ha de menystenir el poder dels llibres.





LA X MARCA EL LLOC


El resultat de l’última anàlisi de sang va arribar just després de les dotze de la nit. Era massa tard per donar-me l’alta, de manera que em vaig quedar a l’hospital fins l’endemà al matí, planejant febrilment l’estructura de la meva nova empresa mentre observava com l’exhaust Javier Rodriguez dormia al llit del costat. Vaig pensar en diversos noms que captessin l’esperit del projecte que tenia al davant i, finalment, en vaig trobar un de neutre però explícit: Bios Unlimited. Una hora més tard vaig decidir que el primer que faria seria posar-me en contacte amb la Bette Dombrowski, que era a Chicago, i demanar-li si estaria interessada a encarregar-me la tasca d’escriure la biografia del seu exmarit. Em va semblar adequat que el primer llibre de la col·lecció fos dedicat a en Harry.

Llavors em van deixar marxar. En sortir em vaig trobar amb l’aire fresc del matí, i vaig estar tan content de ser viu que em van venir ganes de cridar. El cel era del blau més pur i més intens possible. Si m’afanyava, arribaria a Carroll Street abans que la Joyce se n’anés a treballar. Seuríem a la cuina i ens prendríem un cafè junts, mirant com els nens corrien com esquirols mentre les seves mares els preparaven per anar a l’escola. Llavors acompanyaria la Joyce fins al metro, l’abraçaria i li faria un petó de comiat.

Quan vaig sortir al carrer eren les vuit, les vuit del matí de l’11 de setembre del 2001, exactament quaranta-sis minuts abans que el primer avió s’estavellés contra la torre nord del World Trade Center. Dues hores més tard, el fum de tres mil cossos carbonitzats aniria cap a Brooklyn i ens cauria al damunt en un núvol blanc de cendres i de mort.

Però de moment només eren les vuit i, mentre caminava per l’avinguda sota aquell cel d’un blau brillant, era feliç, amics meus, més feliç del que ho hagi estat mai cap home.

(2003-2004)





PAUL AUSTER (Newark, Nova Jersey, EUA, 3 de febrer de 1947) és novel·lista, poeta, guionista i director de cinema. Està considerat com un dels més grans autors nord-americans contemporanis, destacant per obres tan conegudes com La trilogia de Nova York.

Auster va estudiar a Columbia i després de llicenciar en literatura s’instal·là a París, on va treballar com a traductor fins a la seva tornada a Estats Units el 1974. Establert a Brooklyn des de llavors, Auster es va dedicar a la literatura després de l’èxit aconseguit per les seves novel·les Ciutat de vidre, Fantasmes i L’habitació tancada, que conformen la La trilogia de Nova York (1985). Combina temes propers a la filosofia i l’existencialisme amb trames de vegades properes al realisme màgic amb resultats que l’han portat a aconseguir nombrosos èxits, com El país de les últimes coses (1985), El Palau de la Lluna (1989) o Leviatan (1992), entre d’altres. A més, Auster sempre ha sentit una especial predilecció pel món del cinema, sent l’autor de guions com La música de l’atzar (1993), Smoke (1995), Blue in the Face (1995), Lulu on the Bridge (1998) o La vida interior de Martin Frost (2007), entre d’altres, alguns els quals ha arribat a dirigir.

Al llarg de la seva carrera literària, Paul Auster ha rebut nombrosos guardons, entre els quals caldria destacar el Premi Médicis, l’Ordre de les Arts i les Lletres de França o el Príncep d’Astúries de les Lletres.





Notes


[1] Cinnamon-raisin bagel: ‘bagel de canyella i panses’. (N. del T.) [Torna]



[2] Joc de paraules amb un tipus de pa de sègol anomenat pumpernickel. (N. del T.) [Torna]



[3] Chilled gresaseburguer: ‘hamburguesa de greix freda’; grilled cheeseburguer: ‘hamburguesa de formatge a la planxa’. (N. del T.) [Torna]



[4] Chilled gresaseburguer: ‘hamburguesa de greix freda’; grilled cheeseburguer: ‘hamburguesa de formatge a la planxa’. (N. del T.) [Torna]



[5] Darkness, disintegration and death: ‘foscor, desintegració i mort’. (N. del T.) [Torna]



[6] Brightman: ‘home brillant’. (N. del T.) [Torna]



[7] Wood: ‘bosc’ o ‘fusta’. (N. del T.) [Torna]



[8] Bet: ‘aposta’. (N. del T.) [Torna]



[9] Wood, Glass i Steel: ‘fusta’, ‘vidre’ i ‘acer’. (N. del T.) [Torna]



[10] Every Tom, Dick and Harry: ‘un home qualsevol’. (N. del T.) [Torna]



[11] La paraula dick és una manera vulgar de dir ‘penis’. (N. del T.) [Torna]



[12] En anglès, la lletra X es pronuncia igual que el prefix «ex». En l’expressió X marks the spot, la X indica un punt en un plànol. (N. del T.) [Torna]



[13] Chowder: ‘sopa de peix o de marisc’. (N. del T.) [Torna]



[14] Doodle: ‘gargot’. (N. del T.) [Torna]



[15] John Doe: ‘el nord-americà mitjà’. (N. del T.) [Torna]



[16] Bush: ‘arbust’. (N. del T.) [Torna]



[17] ‘Els peixos han de nedar, i els ocells han de volar / Jo he d’estimar un home fins que em mori…’ (N. del T.) [Torna]



[18] Hawthorn: ‘arç’. (N. del T.) [Torna]





