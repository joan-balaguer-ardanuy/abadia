Desembre de 1787: la Bounty, vaixell de la marina reial britànica, es dirigeix, amb el seus quaranta-sis tripulants, cap a l’arxipèlag de Tahití. Hi ha de carregar arbres de pa i portar-los a les Antilles. Però el capità Bligh, autoritari i brutal, provoca la còlera dels seus homes. Un motí, dirigit per el segon oficial del vaixell, esclata, de sobte, a bord…

Amb Els amotinats de la «Bounty», Jules Verne s’inspira en un motí llegendari que no ha deixat d’estimular les imaginacions.





Jules Verne





Els amotinats de la Bounty




ePUB v2.0

Ellen Ripley 20.10.12





Títol original: Les révoltés de la Bounty

Jules Verne, 1879

Traducció: Enric Peres, 2008

Edició digital: Ellen Ripley (v1.0)

Segona edició: Epubqüest (v2.0)

ePUBCat base r1.3





L’abandonament


Gens de brisa, ni un xarbotament a la mar, ni cap núvol al cel. Les esplèndides constel·lacions de l’hemisferi austral es dibuixen amb incomparable puresa. Les veles de la Bounty tiben als pals, la carcassa immòbil i la llum de la lluna, empal·lidint l’aurora que s’alça, esclareix l’espai amb lluentor inexplicable.

La Bounty, navili de dues-centes quinze tones, tripulat per quaranta-sis homes, havia salpat d’Spithead, el 23 de desembre de 1787, sota el comandament del capità Bligh, mariner experimentat, però un xic rude, que havia acompanyat el capità Cook en el seu darrer viatge d’exploració. (Aquí creiem haver de prevenir el lector que aquest relat no és una ficció. Tots els detalls estan presos dels annals marítims de la Gran Bretanya. La realitat forneix alguns cops fets tan o més novel·lats que la imaginació mateixa no hi pot afegir ben res).



La Bounty tenia per missió especial transportar a les Antilles l’arbre del pa que creix a balquena a l’arxipèlag de Tahití. Després d’una aturada de sis mesos a la badia de Mataiva, William Bligh, havent carregat un miler d’aquestes plantes, havia pres la ruta de les Índies Occidentals després d’un breu recés a les Illes Amigues.

Molts cops, el caràcter malfiat i malcarat del capità havia creat escenes desagradables entre els seus oficials i ell.

Tanmateix la tranquil·litat que regnava a bord de la Bounty, en llevar-se el sol el 28 d’abril de 1789, no feien presagiar els greus esdeveniments que s’anaven a produir.

Tot semblava calmat, en efecte, però, de cop i volta, una animació inusitada es propagà a coberta. Alguns mariners s’apleguen, es diuen dos o tres mots, xiuxiuejant. Després s’esmunyen com qui no vol.

És el relleu de matinada? Quin accident fortuït ha pogut esdevenir a bord?

—Muts i a la gàbia, amics meus —digué Fletcher Christian, el segon a bord de la Bounty—. Bob, armeu la vostra pistola, però no dispareu si no us ho dic jo. Vós Churchill, preneu la vostra destral i esbardelleu el pany de la cabina del capità. Una darrera recomanació: el vull viu!

Seguit per una desena de mariners, armats amb sabres, ganivets i pistoles, Christian s’esmunyí pel pont; després, havent deixat dos sentinelles davant la cabina d’Stewart i Peter Heywood, el mestre d’equipatge i el caporal de la Bounty, s’aturà davant la del capità.

—Apa, nois, una bona embranzida i llestos!

La porta cedí sota la batzegada i els mariners es varen precipitar a l’interior.

Sorpresos de bell antuvi per l’obscuritat i, tal vegada en reflexionar de la gravetat dels seus actes, van tenir un moment de dubte.

—Qui va? Qui gosa aquest atreviment…? —cridà el capità posat dempeus a l’espona.

—Silenci, Bligh! —respongué Churchill—. Silenci i no proveu de resistir-vos, o us enforquillo!

—No cal que us vestiu —afegí Bob—. Així fareu millor fila quan pengeu al pal de messana!

—Estaqueu-lo! Les mans darrera, Churchill, ha dit Christian i hisseu-lo al pont!

—El més ferotge dels capitans no fa prou peça quan se’l sap fermar —feu John Smith, el filòsof de la trepa.

Tot seguit, el seguici, sense mirar-s’hi gaire si desvetllava o no els mariners de l’últim quart, remuntà l’escala i aparegueren al pont.

Era una revolta en tota regla. De tots els oficials de bord tan sols Young, un dels caporals, havia fet costat als revoltats.

Pel que fa els homes de la tripulació, els dubtosos havien hagut de cedir, mentre que la resta, sense armes, sense cap, restarien com espectadors del drama que s’anava a produir davant dels seus ulls.

Tots eren al pont, arrenglerats silenciosament, observant la continència del seu capità que, mig nu, restava palplantat amb el cap alt enmig dels seus homes, avesats a tremolar davant seu.

—Bligh! —digué Christian, amb una veu ruda—. Heu estat deposat del comandament.

—No us en reconec pas el dret… —respongué el capità.

—No perdem pas el temps en protestes inútils —cridà Christian, interrompent Bligh—. Des d’aquest moment sóc intèrpret de tota la tripulació de la Bounty. Just havent sortit d’Anglaterra ja varem haver de patir les vostres injúries, els vostres procediments brutals. Han rebut tant els oficials com els mariners. No tan sols no hem pogut mai obtenir la satisfacció que ens era deguda, sinó que a tothora ens heu mostrat els vostre refús i menyspreu! Que potser som gossos per injuriar-nos constantment? Cràpules, bergants, mentiders, lladres! No heu servat cap expressió prou forta ni gruixuda per injuriar-nos! Certament caldria no formar part dels homes per suportar una existència semblant! I jo, jo que conec la vostra família, jo que he fet viatges sota les vostres ordres, n’he quedat exempt? No. Ahir mateix em vau acusar d’haver-vos robat unes fruites miserables. I ells, la resta, per un no-res als grillons. Per una bagatel·la, vint-i-quatre fuetades! I bé, tot es paga en aquesta món! Heu estat prou lliberal amb nosaltres, Bligh! Ara és la nostra! Les vostres injúries, injustícies, acusacions sense fonament, tortures morals i físiques que heu fet a la vostra tripulació tot aquest any i mig, les haureu de pagar amb escreix! Capità, heu estat jutjat per aquells que havíeu ofès i havíeu condemnat. No és cert, camarades?

—Sí, sí, a mort! —varen cridar la major part dels mariners amenaçant el seu capità.

—Capità Bligh —reprengué Christian—, alguns han dit de fer-vos penjar a mitja cana de l’aigua. D’altres proposaven esquinçar-vos l’espatlla amb el gat de nou cues, fins dessagnar-vos. Què voleu? No tenen una imaginació tan aguda. Però jo he trobat quelcom millor que tot això. De fet no sou pas l’únic culpable aquí. Aquells que sempre us han seguit les ordres tan fidelment, tan cruels han estat que desesperarien sota el meu comandament. S’han guanyat el mèrit d’acompanyar-vos allà on el vent us dugui.

»Hisseu la xalupa!

Un xivarri, desaprovant-ho, acollí els darrers mots de Christian. No se n’immutà pas. El capità Bligh tampoc, i aprofità un moment de dur silenci per parlar.

—Oficials i mariners —digué amb veu ferma—, en la meva qualitat d’oficial de la marina reial, comandant de la Bounty, protesto del tracte que em voleu infringir. Podeu fer-me jutjar per una cort marcial. Però, segurament, no heu sospesat la gravetat de l’acte que voleu cometre. Posar la mà damunt del vostre capità és revoltar-vos contra les lleis existents, serà la impossibilitat d’un retorn a la vostra pàtria, és voler que us tractin com bandits! Tard o d’hora serà la mort ignominiosa, la mort dels traïdors i dels rebels! En nom de l’honor i l’obediència que em vau jurar us commino a tornar al vostre deure!

—Prou sabem al que ens exposem —respongué Churchill.

—Calleu! Calleu! —cridà la tripulació, prop de les veles d’escofet.

—I bé —digué Bligh—, si us cal una víctima, que sigui jo, només jo! Els meus companys que condemneu com a mi no feien sinó que executar les meves ordres!

La veu del capità fou colgada sota un concert de vociferacions i hagué de desistir d’entendrir uns cors esdevinguts impassibles.

Durant aquest temps, les disposicions havien estat preses per tal que les ordres de Christian fossin executades.

Tanmateix, un viu debat s’havia creat entre el segon i molts dels revoltats que volien abandonar a les ones el capità Bligh i els seus companys, sense donar-li cap arma, ni tan sols un tros de pa.

Alguns, i aquest era el parer de Churchill, trobaven que el nombre dels que havien d’abandonar el navili no havia de ser gaire considerable. Calia desfer-se, deia, de tots aquells que, no havent interromput el complot, no eren fiables. No es podia pas comptar amb els que s’acontentaven en acceptar els fets assolits. Pel que feia ell, encara li feien mal a l’esquena les fuetades que havia rebut pel fet de desertar a Tahití. El millor, el més ràpid per guarir-lo fora desempallegar-se, de bones a primeres, del comandant! Prou sabria venjar-se’n per ell mateix!

—Hayward! Hallett! —cridà Christian, adreçant-se a dos oficials, fent cas omís de les observacions de Churchill—, baixeu a la xalupa.

—Què us he fet, Christian, perquè em tracteu així? —va dir Hayward—. És a la mort on m’envieu!

—Les recriminacions són inútils! Obeïu, o sinó…! Fryer, vós també, embarqueu!

Però ell i d’altres oficials, enlloc de dirigir-se vers la xalupa, s’aproparen al capità Bligh i, Fryer, que semblava el més determinat, se li adreçà dient:

—Comandant, voleu provar de recuperar el comandament? No tenim armes, és cert, però aquests amotinats poden ser presos encara per sorpresa i no resistiran. Si alguns de nosaltres morim no hi fa res. Podem temptar la sort! Què us en sembla?

La resta d’oficials ja havien pres disposicions per llançar-se contra els revoltats, ocupats en arriar la xalupa, emperò Churchill, malgrat la rapidesa d’aquests moviments, sempre amatent, els envoltà amb alguns homes armats i, finalment, els feu embarcar a la força.

—Millward, Muspratt, Birket i tots vosaltres —digué Christian, adreçant-se a alguns dels mariners que no havien pres part de la revolta—, baixeu a l’entrepont i trieu allò que més us faci el pes. Acompanyareu el capità Bligh. Tu, Morrison, vigila aquests garneus. Purcell, preneu el vostre cofre de fuster. Us permeto endur-vos-el.

Dos pals amb llurs veles, uns claus, una serra, una mitja peça de tela de vela, quatre petits bocois contenint cent vint litres d’aigua, cent cinquanta lliures de bescuit, trenta-dues lliures de porc salat, sis ampolles de rom, la cava de licor del capità. Heus ací el que els abandonats tingueren permís per endur-se. Se’ls llençaren, a més, dos o tres vells sables però se’ls refusà tota mena d’armes de foc.

—On són Heywood i Stewart? —preguntà Bligh, quan fou a la xalupa—. Ells també m’han traït?

No l’havien pas traït però Christian havia decidit guardar-los a bord.

El capità tingué aleshores un moment de descoratjament i feblesa perdonable, tanmateix, però no durà gens.

—Christian —digué—, us dono la meva paraula d’honor d’oblidar tot el que acaba de passar si renuncieu al vostre abominable projecte. Us ho suplico, penseu en la meva dona i la meva família. Si moro, què esdevindrà dels meus?!

—Si haguéssiu tingut un xic d’honor —respongué Christian—, les coses no haurien pas arribat a aquest punt. Si haguéssiu pensat un xic més sovint en la vostra família, en les dones i les famílies de la resta, no hauríeu estat tan dur, tan injust envers tots nosaltres!

També el contramestre, en el moment d’embarcar, va assajar d’entendrir Christian. Fou en va.

—Fa molt temps que pateixo —afegí aquest darrer amb amargor—. No podeu sospitar quines han estat les meves tortures! No! Això no podia durar un dia més i, d’altra banda, no ignoreu pas que, durant el nostre viatge, jo, el segon de bord, he estat tractat com un gos! Tanmateix, separant-me del capità Bligh, a qui no veuré probablement mai més, no vull pas, per pietat, llevar-li tota esperança, Smith. Baixeu a la cabina del capità i porteu-li els seus vestits, la seva comissió, el seu diari i el seu efemèrides. A més li dono les meves taules nàutiques i el meu propi sextant. Així tindrà alguna oportunitat de salvar llurs companys i sortir-se’n ell mateix!

Les ordres de Christian foren executades, no pas sense alguna protesta.

—I ara, Morrison, amolla l’amarra —cridà el segon esdevingut primer per la gràcia de déu.

Mentre els revoltats saludaven amb aclamacions iròniques el capità Bligh i els seus dissortats companys, Christian, recolzat a la borda, no podia desviar els ulls de la xalupa que s’allunyava.

Aquest brau oficial, la conducta del qual, fins aleshores lleial i franca, havia merescut els elogis de tots els comandaments sota els quals havia servit, havia acabat essent el cap d’una banda de facinerosos. No li seria permès mai més reveure la seva vella mare, la seva promesa, les costes de l’illa de Man, la seva pàtria. Se sentia bandejat de la pròpia estima, deshonrat als ulls de tothom!

El càstig ja seguia la falta!





Els abandonats


Amb els seus divuit passatgers, oficials i mariners, i les poques provisions que contenia, la xalupa que duia Bligh era sobrecalada, tant que depassava en prou feines quinze polzades el nivell del mar per francbord. D’una allargada de vint-i-un peus, d’ample sis, no podia contenir un passatge tan nombrós i fer un viatge tan llarg. Era difícil trobar una embarcació menys apropiada.

Els mariners, confiant en l’energia i l’habilitat del capità Bligh i els oficials sumits en la mateixa sort, navegaven vigorosament i la xalupa fendia ràpidament les ones.

Bligh no havia dubtat gens quin rumb prendre. Calia, abans de res, guanyar l’illa Tofua, la més propera de les illes Amigues que havien deixat tot just feia uns dies abans. S’hi podrien recollir fruits de l’arbre del pa, renovar llur aprovisionament d’aigua i, d’allà, salpar cap a Tonga-Tabú. Sens dubte hi podrien prendre queviures i, potser en prou quantitat com per fer la travessa fins els assentaments holandesos de Timor, si, per temor dels indígenes, no es volien aturar en els innombrables arxipèlags espargits per tota la ruta.

La primera jornada passà sense incidents i la nit queia quan distingiren les costes de Tofua. Dissortadament la riba era tan escarpada, la platja tan minsa, que no pogueren desembarcar-hi de nit. Calia esperar el dia.

Bligh, tret que fos per pura necessitat, esperava no tocar les provisions de la xalupa. Esperava que l’illa els nodrís a bastament. Semblava, però, difícil, ja que, tan bon punt van fer peu, no trobaren traces dels habitants. Alguns, emperò, no varen trigar a aparèixer i, essent ben rebuts, en dugueren d’altres que els donaren una mica d’aigua i nous de coco.

El compromís de Bligh era gran. Què podia dir-los a aquells natius que ja havien traficat amb la Bounty durant la seva darrera estada? A tot preu era necessari amagar-los la veritat a fi de no destruir el prestigi que els estrangers havien contret fins aleshores en aquelles illes.

Dir que havien estat enviats per proveir-se, de fet, era impossible perquè la Bounty no era visible. Fins i tot ni del capdamunt dels turons estant! Dir que el navili havia naufragat i que els natius ara veien els únics supervivents del naufragi? Era un engany més versemblant. Potser els duria a completar les provisions de la xalupa. Bligh prengué aquest darrer partit. Tan perillós com fos, va prevenir els homes a fi que tothom anés a la una amb aquesta història.

Havent escoltat aquesta versió, els natius no semblaren pas ni marcats per la joia ni amb signes de pena. Llurs visatges experimentaren un pregon astorament i fou impossible conèixer de cert allò que pensaven.

El 2 de maig, el nombre d’indígenes, vinguts d’altres parts de l’illa, cresqué de forma inquietant i Bligh pogué copsar que tenien intencions hostils. Alguns provaren, fins i tot, d’halar l’embarcació damunt la riba i, només es retiraren amb les demostracions enèrgiques del capità que els hagué d’amenaçar amb el ganivet. En tot aquest temps, alguns dels seus homes, que Bligh havia tramès a la recerca, només retornaren amb unes quarteres d’aigua.

Arribà el moment de defugir aquesta poca hospitalitat. En colgar-se el sol, tot era llest, però no fou fàcil abastar la xalupa. Tota la riba era un formiguer d’indígenes que colpejaven pedres, una contra l’altra, a punt de llençar-los-les. Calia arranar la xalupa prop la riba i acostar-se just en el moment que els homes fossin a punt d’embarcar.

Els anglesos, veritablement inquiets pel capteniment hostil dels natius, tornaren a baixar a la sorra, enmig de dos-cents indígenes que només esperaven un senyal per llançar-se’ls al damunt. Amb tot, ja havien entrat feliçment a l’embarcació quan un dels mariners, anomenat Bancroft, tingué la funesta idea de retornar a la riba per agafar quelcom que havia oblidat. En un segon, aquest imprudent va ser envoltat pels natius i apallissat a cops de pedra, sense que els seus companys, que no tenien cap arma de foc, poguessin socorre’l. D’altra banda, ells mateixos, en aquell moment, foren atacats i les pedres plogueren damunt d’ells.

—Apa nois, anem! —cridà Bligh—, de pressa, als rems i vogueu ben fort!

Els nadius, aleshores, varen entrar a l’aigua a mitja cuixa i van fer ploure damunt l’embarcació una nova pluja de rocs. Alguns mariners van ser ferits. Però Hayward, prenent-ne un dels caiguts al fons de l’embarcació, l’afuà vers un dels assaltants i el tocà al mig dels ulls. L’indígena caigué de tomballons, llançant un crit esgarrifós al qual, els anglesos hi afegiren els seus visques. Llur infortunat camarada era venjat!

Mentrestant, un munt de piragües fendien les ones i els feien cacera. Aquesta persecució només podia acabar amb un combat, el resultat del qual no hauria estat gens feliç, sinó fos pel mestre d’equipatge que tingué una gran idea. Sens dubtar que imitava Hipomeneu, en la seva lluita contra Atlant, es va treure la guerrera i la llançà a mar. Els nadius, deixant llur presa com una ombra, s’hi adreçaren per agafar-la i, amb aquest entreteniment, la xalupa pogué tombar la punta de la badia.

Afegim-hi que la nit havia arribat completament i els indígenes, descoratjats, abandonaren l’encalç de la xalupa.

Aquesta primera temptativa de desembarcament havia estat tan desafortunada com per no tornar-hi; així ho disposà el capità Bligh.

—És ara que cal prendre una resolució —digué—. L’escena que acabeu de presenciar a Tofua es repetirà, n’estic segur, a Tongatapu i allà on vulguem fer peu. Essent tan pocs, sense armes, estarem absolutament a mercè del indígenes. Privats d’objectes per bescanviar, no podrem comprar vitualles i ens serà impossible aconseguir-les per la força. Estem reduïts als recursos que duem. Prou sabeu, com jo, amics meus, que minsos són. Però, no és ben cert que és millor acontentar-se’n que arriscar, a cada nou desembarcament, la vida d’un de nosaltres? Amb tot, no vull amagar-vos com de desesperada és la nostra situació. Per tal d’abastar Timor hem fet en prou feines dues-centes llegues i caldrà que us acontenteu amb una unça de galeta per dia i un quart i escaig d’aigua. La salvació té com preu la condició en que jo obtingui la més completa obediència.

»Responeu i no hi haurà volta de fulla! Esteu d’acord a fer-ne la temptativa? Jureu obeir les meves ordres, siguin quines siguin? Prometeu sotmetre-us sense cap reserva a totes les privacions?

—Sí, sí ho jurem! —s’afanyaren a senyalar, a una sola veu, els companys de Bligh.

—Amics meus —afegí el capità—, haurem d’oblidar les nostres diferències, les nostres antipaties, els nostres odis. Sacrificar, en una paraula, les nostres rancúnies personals en l’interès de tots, que ha de ser el nostre únic guia.

—Ho prometem!

—Si vosaltres compliu la vostra paraula —insistí Bligh—, al meu torn sabré guiar-vos sans i estalvis.

La ruta fou direcció O-NO. El vent, que era prou fort, bufà tempestuós la nit del 4 de maig. Les onades esdevingueren tan grans que l’embarcació desapareixia entre elles i semblava que no tornaria a alçar-se’n. El perill augmentava a cada instant. Xops i glaçats, els dissortats no pogueren reconfortar-se amb res més que una tasseta de te de rom i un quart d’un fruit de pa mig podrit.

L’endemà i les properes jornades, la situació no canvià gens. L’embarcació passà ran d’innombrables illes, en les quals clissaren munts de piragües.

Potser per fer-los-en cacera o intercanvi. Davant del dubte, hauria estat imprudent aturar-s’hi. Amb tot, la xalupa, amb les veles farcides de bon vent, les haurien deixat enrere.

El 9 de maig, una tempesta horrorosa esclatà. El tro, els llamps es varen succeir sense interrupció. La pluja queia amb tal força que ni les més violentes tempestes dels nostres climes no poden fer-nos-en una idea. Era impossible eixugar-se els vestits. Bligh, llavors, va tenir la idea de remullar-los al mar i impregnar-los de sal per tal de retornar a la pell una mica de calor extreta per la pluja. De totes maneres, aquestes pluges torrencials, que causaren tantes sofrences al capità i als seus companys, es varen acompanyar d’altres tortures encara més terribles, com els turments de la set, com una insofrible calor que els consumí tot seguit.



El 17 de maig fou una jornada encara més terrible, si pot, i els planys foren unànimes:

—Mai tindrem prou forces per abastar Nova Holanda —exclamaren els malaurats—. Amarats per la pluja, esgotats per la fatiga, no ens en sortirem pas. Reposem un xic. Estem mig morts de fam. No podeu augmentar les racions, capità? No importa que els queviures s’esgotin. Ja trobarem com reemplaçar-los a Nova Holanda!

—M’hi nego! —respongué Bligh—. Això seria actuar com folls.

»Com? Només hem franquejat la meitat de la distància que ens separa amb Austràlia i ja esteu descoratjats! Creieu poder trobar més fàcilment queviures a la costa de Nova Holanda? No coneixeu aquell país i els seus habitants.

I Bligh es posà a descriure a grans trets la natura del paratge, els costums dels indígenes, els pocs fonaments de la bonhomia del seu acolliment, totes aquelles coses que en el seu viatge amb el capità Cook havia pogut comprovar. Per aquesta vegada els seus infortunats companys l’escoltaren i van callar.

Els quinze dies següents foren regalats amb un sol ben clar, que permeté eixugar llurs vestits. El 27, veieren els rompents que envolten la costa oriental de Nova Holanda. La mar era calma més enllà d’aquest cinyell madrepòric i alguns grups d’aquestes illes tenen prou vegetació exòtica com per regalar la vista.

Hi desembarcaren amb precaució. Les úniques traces d’hospitalitat que varen trobar dels nadius foren antigues restes de fogueres. Seria possible passar una bona nit a terra!

Però calia menjar. Per xamba, un dels mariners descobrí un banc d’ostres. Fou un veritable regal!

L’endemà, Bligh trobà dins la xalupa una lent d’augment, un encenedor i sofre. Tot plegat els procuraria un bon foc per escalfar tant la cacera com la pesca.

Bligh aleshores va dividir la tripulació en tres grups: un havia d’arranjar l’embarcació; els altres, en dues parts, van anar a la recerca de vitualles. Però molts es queixaven assegurant que s’estimaven més estar-se del sopar que aventurar-se pel país.

Un d’ells, el més violent, o tal vegada més nerviós que llurs camarades, arribà a dir al capità:

—Un home en val un altre i, no veig pas perquè cal que vós esteu sempre reposant! Si teniu gana aneu-vos-en a buscar l’àpat vós mateix! Pel que feu aquí, jo us en ben puc reemplaçar!

Bligh, comprenent que aquest bri de motí havia de ser tallat de soca-rel, prengué un ganivet i, llançant-li’n un altre al rebel, li cridà:

—Defensa’t o et mato com un gos!

Aquesta actitud enèrgica va fer cloure el motí en ell mateix i el descontentament general s’apaivagà.

Durant aquest repòs, la tripulació s’abastí abundantment d’ostres, musclos i aigua dolça.

Més enllà, a l’estret de l’Endeavour, dels dos destacaments enviats a caçar tortugues i noddis, el primer tornà amb les mans buides; el segon va dur sis noddis, i n’haurien agafat més si l’obstinació d’un d’ells, que s’havia separat del grup, no hagués espantat els ocells. Aquest home confessà, temps després, que havia agafat nou d’aquestes aus i se les havia menjat crues al lloc.

Sense les vitualles i l’aigua dolça que acabaven de trobar a la costa de Nova Holanda, hagués significat la fi de Bligh i els seus companys. Tan cert com que tots tenien un estat lamentable, pàl·lids, massacrats, esgotats, com veritables cadàvers.

El viatge en plena mar cap a Timor fou una dolorosa repetició dels sofriments que havien patit per arribar a Nova Holanda. I així, la capacitat de resistència de tots plegats havia minvat sense excepció.

Després d’alguns dies, llurs cames eren inflades. En aquest estat de feblesa extrema, estaven minats per una son continua. Eren els signes evidents de que la fi no podia trigar gaire.

Bligh, que se n’havia adonat, mirà de distribuir doble ració als més febles i s’esforçà a tornar-los un xic l’esperança.

Per fi, el 12 de juny, la costa de Timor aparegué, després de tres mil sis-centes divuit llegues de travessia acomplida en condicions espantoses.

L’acolliment que els anglesos varen rebre a Kupang fou dels més entusiastes. Hi varen romandre dos mesos per refer-se. Després, Bligh, que havia comprat una petita goleta, arribà a Batavia [actualment Jakarta], on s’embarcà cap a Anglaterra.

Fou el 14 de març de 1790 que els abandonats desembarcaren a Portsmouth. El relat de les tortures que havien patit explica la simpatia universal i la indignació de tothom. Quasi immediatament, l’Almirallat procedia a l’armament de la fragata Pandora, amb vint-i-quatre canons i cent seixanta homes de tripulació i l’enviava a l’encalç dels revoltats de la Bounty.

Vegem que els havia esdevingut.





Els amotinats


Després que el capità Bligh fos abandonat a mar obert, la Bounty havia fet proa cap a Tahití. El mateix dia arribava a Tubuai. El somrient aspecte d’aquesta petita illa, envoltada d’un cinyell de roques madrepòriques, invitava Christian a fondejar-hi; però les demostracions dels seus habitants semblaren massa amenaçadores i el desembarcament no es realitzà.

Fou el 6 de juny de 1789 que l’àncora fondejà a la cala de Mataiva. La sorpresa dels tahitians fou extrema en reconèixer la Bounty. Els revoltats van tornar a veure els indígenes amb qui havien contactat l’estada precedent i els varen explicar una faula, en la qual barrejaren el nom del capità Cook, de qui els tahitians guardaven tan bon record.

El 29 de juny, els revoltats salparen vers Tubuai i, cercaren alguna illa que fos situada fora de la ruta ordinària de les expedicions, el sòl de la qual els pogués nodrir i, damunt del qual poguessin viure plenament segurs. Varen errar d’arxipèlag en arxipèlag, cometent tota mena de depravacions i excessos que l’autoritat de Christian no podia arribar a apaivagar.

Després, atrets per la fertilitat de Tahití, pels dolços i fàcils costums de llurs habitants, albiraren la badia de Mataiva.

Allí, les dues terceres parts de la tripulació hi feren peu. Però el mateix vespre, la Bounty havia llevat àncores i desaparegut, abans que els mariners que hi havien desembarcat haguessin sospitat que la intenció de Christian era marxar sense ells.

Al seu torn, cadascun dels abandonats s’establí, sense gaires escarafalls, per diferents bandes de l’illa. El contramestre Stewart i Peter Heywood, el guàrdia-marina, els dos oficials que Christian havia exclòs del càstig imposat a Bligh, i que s’havia endut a contracor, varen quedar-se a Mataiva prop del rei Tippao, la germana del qual es maridà amb Stewart. Morrison i Millward es varen guanyar el cap Peno, que els acollí amicalment. Pel que fa a la resta de mariners, s’endinsaren a l’interior de l’illa i no varen trigar en maridar-se, al seu torn, amb tahitianes.

Churchill i un mal sorge, anomenat Thompson, després de cometre tota mena de crims, arribaren a les mans. Churchill va morir-ne i Thompson fou lapidat pels nadius. Tal fou la mort de dos dels més entusiastes participants de la rebel·lió. Els altres, per contra, degut a la seva bona conducta, es van fer estimar pels tahitians.

Tanmateix, Morrison i Millward sempre van creure que el càstig els rondava pel cap i no pogueren viure prou tranquils en aquesta illa, on ben segur haurien estat descoberts fàcilment. Varen tenir la pensada de construir una goleta, mitjançant la qual intentarien guanyar Batavia, on perdre-s’hi, fosos en el món civilitzat. Amb vuit dels seus companys, sense cap més útils que els del fuster, aconseguiren, no sense esforços, construir un petit bastiment que anomenaren Resolució i que varen amarrar en una badia, darrera una de les puntes de Tahití anomenada punta de Venus. Però degut a la impedimenta de procurar-se una mena de vela van desistir de fer-se a la mar.

Mentrestant, segur de la seva innocència, Stewart conreà un jardí i, Peter Heywood aplegà material per un vocabulari, que més tard fou d’inestimable ajut als missioners anglesos.

Tanmateix, passats divuit mesos, el 23 de març de 1791, un nou vaixell despuntà pel cap de Venus i s’aturà a la badia de Mataiva. Era la Pandora, enviada a l’encalç dels revoltats per l’Almirallat anglès.

Heywood i Stewart s’afanyaren a presentar-se a bord, declarant llurs noms i qualitats, explicaren que no havien pres part en la revolta, però no se’ls van creure i els van posar de seguida els grillons, igual que a tota la resta, sense haver-los sotmès a interrogatori. Foren tractats amb la més baixa inhumanitat, carregats de cadenes, amenaçats de ser afusellats si se servien de la llengua tahitiana per conversar entre ells, foren tancats en una gàbia d’onze peus de llarg, situada al castell de popa i que algun amant de la mitologia batejà amb el nom de: «la caixa de Pandora».

El 19 de maig, la Resolució, ara proveïda de veles, i la Pandora reprengueren alta mar. Durant tres mesos, aquestes dues naus creuaren del través l’arxipèlag dels Amics, on suposaven que Christian i la resta dels revoltats s’havien refugiat. La Resolució, de baix calatge, lliurà preciosos serveis durant la travessa, però finalment desaparegué als paratges de l’illa Catam i, tot i que la Pandora restà visible força dies, mai més se’n va sentir parlar, ni tampoc dels cinc mariners que la tripulaven.

La Pandora havia reprès la ruta d’Europa amb els seus presoners quan, en l’estret de Torres, s’estavellà contra un escull de corall i s’enfonsà ràpidament amb trenta-un tripulants i quatre dels revoltats.

Els supervivents escapats del naufragi guanyaren un illot sorrenc. Allí els oficials i els mariners pogueren refugiar-se en tendes, però els rebels, exposats als ardents sols verticals, per tal de trobar un xic de consol, s’hagueren de colgar a la sorra fins ran de coll.

Els nàufrags restaren en aquest illot durant alguns dies; després tots arribaren a Timor amb les xalupes de la Pandora; amb tot, la rigorosa vigilància dels amotinats no fou negligida en cap moment, malgrat les circumstàncies.

Arribats a Anglaterra el mes de Juny de 1792, els revoltats passaren davant d’un consell de guerra, presidit per l’almirall Hood. Les deliberacions duraren sis dies i varen acabar amb l’absolució de quatre acusats i la condemna a mort dels altres sis, pel crim de deserció i presa d’un vaixell sota la seva tutela. Quatre dels condemnats foren penjats a bord d’un vaixell de guerra; els altres dos, Stewart i Peter Heywood, la innocència dels quals, finalment fou reconeguda, van ser perdonats.

Però, què havia esdevingut de la Bounty? Havia naufragat amb la resta dels revoltats? Heus ací el que és impossible saber.

El 1814, vint-i-cinc anys després de l’escena que ha obert aquest relat, dos navilis de guerra anglesos creuaren Oceania, sota el comandament del capità Staines. Al sud de l’arxipèlag Perillós, es trobaren davant de l’illa muntanyosa i volcànica que Carteret havia descobert en el seu viatge al voltant del món, i a la qual havia anomenat Pitcairn. Només era un con, amb prou feines sense ribes, que s’alçava dret damunt del mar i que entapissaven, fins al cimall, boscos de palmeres i arbres del pa.

Aquesta illa mai havia estat visitada. Es trobava a dues-centes milles de Tahití, a 25º 4’ de latitud sud i 180º 8’ de longitud oest. Mesurava vuit quilòmetres i mig de circumferència i dos i mig el seu eix; a més, només se’n sabia allò que Carteret havia explicat.

El capità Staines s’obstinà en explorar-la i cercar-hi un indret convenient per desembarcar.

En apropar-se a la costa, se sorprengué de veure-hi cabanes, plantacions i, damunt la platja, nadius que, després de llançar una embarcació a l’aigua i d’haver travessat hàbilment la ressaca, es dirigien vers el seu vaixell. Però el seu astorament no tingué límits quan va sentir, en un perfecte anglès, aquesta frase:

—Ep! Vinga, ens llançareu una corda per pujar a bord, o què?

Tan bon punt varen arribar al pont, els dos ferrenys remers foren envoltats pels mariners estupefactes, que els inundaven de preguntes que no tenien temps de contestar. Conduïts davant del capità, foren interrogats amb sistema.

—Qui sou?

—Em dic Fletcher Christian i aquest és el meu amic Young.

Aquests noms no deien res al capità Staines que era ben lluny d’imaginar tenir davant supervivents de la Bounty.

—Des de quan esteu aquí?

—Hi hem nascut.

—Quina edat teniu?

—Jo tinc vint-anys —respongué el tal Christian—, i Young en té divuit.

—Els vostres pares van ser abocats a l’illa a rel d’un naufragi?

Llavors Christian va fer al capità l’emocionant confessió següent, de la qual aquests són els principals trets:

Havent salpat de Tahití, on varen abandonar vint-i-un dels seus camarades, Christian, que tenia a bord de la Bounty el relat del viatge del capità Carteret, s’havia dirigit directament cap a l’illa Pitcairn, la disposició de la qual semblava convenir al seu propòsit.

Vint-i-vuit homes componien encara la tripulació de la Bounty. Eren Christian, l’aspirant Young i set mariners, sis tahitians enrolats a Tahití, tres dels quals amb llurs dones i un nen de deu mesos, més tres homes i sis dones indígenes de Rubonai.

La primera cosa que van fer, Christian i els seus companys, d’ençà que fondejaren a Pitcairn, fou destruir la Bounty, per tal de no ser descoberts. Sí bé perdien l’única possibilitat de fugir de l’illa, la prioritat de romandre segurs ho exigia.



L’establiment de la petita colònia no es constituí sense dificultats, per tal com l’única cosa que unia aquella gent era el crim. Querelles sagnants prompte havien esclatat entre els tahitians i els anglesos. El 1794, només quatre dels amotinats sobrevivien.

Christian havia caigut sota el ganivet d’un dels indígenes que havien dut. Tots els tahitians havien estat massacrats.

Un dels anglesos, que havia trobat el mitjà per fabricar esperit de vi amb l’arrel d’alguna planta indígena, havia acabat alcoholitzat i, pres d’un atac de delirium tremens, s’havia precipitat des de dalt d’un penya-segat a mar.

Un altre, en un atac de fúria, s’havia llançat damunt Young i un altre dels mariners, anomenat John Adams, i aquests es veieren forçats a matar-lo.

El 1800, Young havia mort per un violent atac d’asma.

John Adams va ser llavors l’únic sobrevivent de la tripulació dels revoltats. Va quedar-se sol amb vàries dones i vint criatures, nascuts dels matrimonis dels seus camarades amb les tahitianes. El caràcter de John Adams havia canviat profundament. Només tenia trenta-sis anys, aleshores, però, aquells últims anys, havia assistit a tantes escenes d’acarnissament, havia vist la natura humana sota tan miserables aspectes, que, després de fer un retorn cap a ell mateix, s’havia emmenat completament.

A la biblioteca de la Bounty, conservada a l’illa, s’hi trobaven una Bíblia i alguns llibres de pregàries. John Adams, que les llegia freqüentment, es va convertir i elevà amb excel·lents principis la jove comunitat que el considerava com un pare i, esdevingué, per l’efecte de les circumstàncies, legislador, gran sacerdot i, com si diguéssim, el rei de Pitcairn.

Fins llavors, el 1814, les alarmes havien estat constants. El 1795, un vaixell s’hi havia apropat, els quatre supervivents de la Bounty s’havien amagat als boscos inaccessibles i no n’havien sortit fins que el navilis no havien marxat. Igual acte de prudència, quan el 1808, un capità americà hi desembarcà i s’apoderà d’un cronòmetre i una brúixola que feu arribar a l’Almirallat anglès; però l’Almirallat ni s’havia immutat davant d’aquestes relíquies de la Bounty. És cert que Europa tenia altres preocupacions més greus en aquesta època.

Aquest fou el relat fet al capità Staines pels dos nadius, anglesos per part de pare, l’un fill de Christian i l’altre de Young; però quan Staines demanà veure John Adams, aquest refusà presentar-se a bord, sense saber què li passaria si ho feia.

El capità, després d’assegurar als dos joves que John Adams estava emparat en la prescripció del cas, donat que s’havien escolat vint-i-cinc anys des de la revolta de la Bounty, va desembarcar i fou rebut per una població composta de quaranta-sis adults i d’un gran nombre d’infants. Tots eren vigorosos, de fesomia anglesa acusada; les noies eren admirablement boniques i llur modèstia els confegia un caràcter seductor molt particular.

Les lleis vigents a l’illa eren d’allò més simples. Damunt d’un registre era anotat tot el que cadascú havia guanyat pel seu treball. La moneda era desconeguda; totes les transaccions es feien pel bescanvi; no hi havia indústria, ja que les matèries primeres faltaven. Els habitants duien, com únic vestit, amples barrets i cinyells d’herba. La pesca i l’agricultura eren les seves principals ocupacions. Els casaments es feien amb permís d’Adams i sempre després de que l’home hagués preparat i plantat un terreny prou vast com per alimentar la seva futura família.

El capità Staines, després d’aplegar les curiositats més interessants d’aquesta illa, perduda en les rutes menys fressades del Pacífic, salpà i retornà a Europa.

Temps després, el venerable John Adams va acabar la seva accidentada carrera. Morí el 1829 i fou reemplaçat pel reverend George Nobbs, que continuà el paper de pastor, metge i mestre d’escola.

El 1853, els descendents dels revoltats de la Bounty eren un nombre de cent-setanta individus. Després la població començà a créixer i esdevingué tan nombrosa que, tres anys més tard, una gran part s’hagué d’establir a l’illa de Nordfolk, que havia servit fins aleshores de presó pels convictes.

Amb tot, una part dels emigrats enyoraven Pitcairn, tot i que Nordfolk era quatre vegades més gran i, que el seu sòl contenia molta més riquesa, i on les condicions d’existència eren més fàcils.

Passats dos anys, moltes famílies tornaren a Pitcairn on hi continuen prosperant.

Aquest fou el desenllaç d’una aventura que havia començat d’una forma tan tràgica. Al principi, revoltats, assassins, enfollits i ara, sota la influència dels principis de la moral cristiana i, la instrucció donada per un mariner reconvertit, l’illa de Pitcairn ha esdevingut pàtria d’una població dolça, hospitalària, feliç, on s’hi troben els costums patriarcals dels primers temps de la humanitat.

FI





JULES GABRIEL VERNE (Nantes, 8 de febrer del 1828 - Amiens, 24 de març del 1905) fou un escriptor francès conegut especialment per novel·les en què apareixen molts temes de ciència-ficció i un nombre considerable d’invents tècnics. Una de les seves idees era la «novel·la de la ciència»: escriure aventures basades en els invents i avenços científics i tècnics.

És el segon autor més traduït de tots els temps, després d’Agatha Christie, segons Index Translationum.

Juntament amb H. G. Wells, és considerat un dels pares de la ciència-ficció.

Durant molts anys, visqué a la ciutat d’Amiens, a la casa que, avui dia, és un museu en honor seu. Va començar a escriure teatre però va ser en la novel·la d’aventures on va aconseguir el seu gran èxit. En el curs de la seva vida en va escriure gairebé un centenar. Cinc setmanes amb globus, Els fills del capità Grant, Vint mil llegües de viatge submarí, La volta al món en 80 dies, El castell dels Carpats, Vint mil llegües de viatge submarí en són algunes.





