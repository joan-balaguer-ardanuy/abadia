Nadal ens suggereix temps de pau i bona voluntat. Així ho entenia el coronel Johnson, cap de policia del districte, i ho estava explicant al seu convidat, Hercule Poirot, significant-li, doncs, que tindrien uns dies sense feina. Però Mr. Poirot no n’estava tant segur. «Examinem els fets, li diu, vós dieu que Nadal és temps d’alegria i bon humor. Això significa bons tiberis i abundoses begudes. Significa menjar i beure en excés. La conseqüència és una indigestió. I amb la indigestió ve la irascibilitat. I llavors la discussió… i l’assassinat». Una bona tesi que aviat seria demostrada. Sona el telèfon i ja tenim Hercule Poirot passant el seu Nadal investigant l’assassinat de Simeon Lee.





Agatha Christie





El Nadal d’Hercule Poirot


Hercule Poirot - 20



ePUB v2.0

Tompopal 18.03.15





Títol original: Hercule Poirot’s Christmas

Agatha Christie, 1939

Traducció: Gonçal Oliveros, 1996

Edició digital: Tompopal (v1.0)

Segona edició: EpubCat (v2.0)

Digitalització: Josep M.

ePUBCat base r1.3





El meu estimat James: Has estat sempre un dels meus més fidels i amables lectors i per això em va torbar enormement escoltar una crítica teva.

Et vares queixar que els meus assassinats s’anaven tornant massa refinats, decadents fins i tot. Senties profunds anhels «d’un bon crim violent, amb molta sang». Un assassinat que no oferís cap dubte que era un veritable assassinat!

Per això et dedico aquesta obra, que he escrit pensant en tu i amb l’esperança que serà del teu gust.

La teva cunyada amb afecte,

AGATHA





Yet who would have thought the old man to have had so much blood in him?

Qui hauria dit mai que el vell hagués tingut tanta sang?



WILLIAM SHAKESPEARE,

Macbeth





PERSONATGES


Relació alfabètica dels principals personatges

CARLTON: Advocat de Simeon Lee.

ESTRAVADOS (Pilar): Neta de Simeon Lee.

FARR (Stephen): Fill d’un antic amic i soci de Simeon Lee.

HORBURY (Sidney): Infermer de Simeon Lee.

JOHNSON: Coronel i cap de policia.

LEE (Alfred): Fill hereu del citat Simeon.

LEE (David): Germà del anterior.

LEE (George): Germà dels anteriors i respectable membre del Parlament anglès.

LEE (Harry): Altre germà dels esmentats.

LEE (Hilda): Esposa de David.

LEE (Jennifer): Germana de Alfred, David, George i Harry i mare de Pilar Estravados.

LEE (Lydia): Esposa de Alfred.

LEE (Magdalene): Esposa de George.

LEE (Simeon): Cap de la família Lee, multimilionari.

POIROT (Hércules): Famós detectiu.

SUGDEN: Inspector de policia.

TRESSILIAN (Edward): Vell majordom dels Lee.





PRIMERA PART


22 de desembre





I


Stephen es va alçar el coll de l’abric mentre caminava de pressa per l’andana. Una boira fosca ennuvolava l’estació per damunt del seu cap. Una gran màquina xiulava amb supèrbia a través dels núvols de fum, en l’aire fred i humit. Tot era brut i emmascarat pel fum.

Stephen va pensar amb repugnància:

«Quin país tan fastigós! Quina ciutat tan bruta!».

S’havia marcit la seva reacció inicial d’excitat engrescament envers Londres i les seves botigues, els restaurants i les seves dones, tan atractives i ben vestides. Ara ho veia com un resplendent cul de got situat en un marc deslluït.

Suposant que en aquest moment fos altre cop a Sud-àfrica… una punyent fiblada d’enyorança el trasbalsà. La lluminositat, el cel blau, els jardins de flors blaves i fresques, les tanques de Plumbaginàcies i els blaus Convolvulus adherits a cada petita cabana.

I ací: ronya, greixum i una gentada immensa empenyent-se apilats, a corre-cuita. Com formiguetes enfeinades, corrent atrafegades cap al seu formiguer.

Per un moment va pensar: «Tant de bo que mai no hagués vingut…».

Llavors recordà la seva determinació i arrufà els llavis en una ganyota feresta. No, per Déu, ell continuaria amb allò! Ho havia planejat durant anys. Faria allò que havia vingut a fer. Sí, ell tiraria endavant.

Aquella momentània repugnància que li feia preguntar-se de sobte a si mateix: «Per què? S’ho val? Per què romandre ancorat en el passat? Per què no oblidar-ho tot?». Tot allò era tan sols debilitat. No era un xicot que es bellugués per un caprici momentani. Era un home de quaranta, segur i decidit. Ho enllestiria. Faria el que havia vingut a fer a Anglaterra.

Va pujar al tren i el recorregué cercant un lloc. Havia refusat un mosso i traginava la seva pròpia maleta de cuir. Recorria un vagó darrere l’altre. El tren anava ple. Només faltaven tres dies per Nadal. Stephen mirava amb disgust els vagons atapeïts.

Gent! Piles i piles de gent! I tots amb aquell esguard tan (tan, aquesta era la paraula) tan esmorteït i grogós! Tan iguals, tan repugnantment iguals! Els qui no feien cara de be, la tenien de conill, pensava. Uns quants xerraven i s’esvalotaven. Alguns homes de mitjana edat remugaven. Com porcs. Fins i tot les mosses esprimatxades, amb cara d’ou i llavis escarlates, resultaven d’una depriment uniformitat.

Va imaginar un extens veldt sud-africà, espaiós, ressec i solitari.

I llavors, de sobte, es va tustar el cap, quan mirava cap dintre d’un dels vagons. Aquella noia era diferent. Morena, d’un encisador esblanqueïment cremós, amb uns ulls que traspuaven la profunditat i la frescor de la nit. El malenconiós orgull dels ulls del sud… desentonava, allà asseguda en aquell tren de gent apagada i esguard llastimós. Era del tot fora de lloc que s’adrecés cap als tristos Midlands anglesos. Hauria d’estar en un balcó, amb una rosa entre els llavis i una cinta negra cenyint el seu cap orgullós, i allà romandre entre la pols i la calor i l’olor de sang (de sang de brau) que sura en l’aire… Hauria d’estar en algun paratge esplèndid, no arrupida en un racó d’un vagó de tercera.

Era un home observador. Es va adonar de la deixadesa de la faldilla i del seu abric negre, la pobra qualitat dels guants, les sabates de poca qualitat i el color cridaner de la seva bossa de mà roig llampant. Tanmateix, la trobava esplèndida. Era lluent, bonica i exòtica…

Què redimonis deuria estar fent en aquest país de boira, de fred i de formiguetes laborioses i atrafegades?

Es va dir: «He de saber qui és i què fa… ho he d’arribar a saber».





II


La Pilar s’asseia arraulida contra la finestra tot pensant en l’extravagant aroma anglès… Això era el que més l’havia impressionat d’Anglaterra, la diferència de les olors. No s’hi flairava l’all ni les escombraries, i molt poc de perfum. Aquest vagó desprenia un tuf fred i sufocant, que a l’olor de sulfur dels trens afegia el del sabó i altres igual de desagradables, que provenien, n’estava segura, del coll de pell de la senyorassa robusta que s’asseia al seu costat. La Pilar ensumava amb cura, absorbint amb rebuig l’olor de naftalina. Ja era ben curiós triar això per posar-s’ho al damunt, pensava.

Un xiulet, una veu estentòria que anunciava quelcom i el tren eixia lentament de l’estació. Ara començava. Ja s’havia posat en camí.

El cor li bategava un xic més ràpid. Aniria tot bé? Podria complir allò que s’havia proposat de fer? Segurament (segurament) ho havia rumiat tot amb prou cura… Estava preparada per qualsevol eventualitat. Sí, se’n sortiria, segur que se’n sortiria.

El dibuix roig de la seva boca es va torçar en una ganyota. Aquella boca esdevingué de cop i volta cruel. Cruel i golafre com la d’un nen o un gat. Una boca que només atén els seus propis desigs i desconeix la misericòrdia.

Observava el seu voltant amb la curiositat planera d’un infant. Tota aquella gent, els set (que curiosos que són els anglesos) tots ells semblaven tan rics, tan pròspers amb els seus vestits i les seves botes. Oh! Indubtablement, Anglaterra era un país molt ric, tant com ho havia sentit dir sempre. Però no eren feliços, no, decididament, no ho eren.

Era un home atractiu, estava dret al corredor… la Pilar el considerava molt atractiu. Li agradava la seva cara tan bronzejada, i el seu nas ferm, i les espatlles quadrades. Amb més rapidesa que cap xicota anglesa, la Pilar va pensar que era molt baronívol. Li agradava i el va esguardar de fit a fit, perfectament conscient que ell també l’observava sovint, perquè havia copsat el delit de la seva mirada apreciativa.

Va assumir el fet sense emocionar-se ni atorgar-li massa importància. Venia d’un país on els homes repassen les dones sense amoïnar-s’hi ni dissimular-ho gens. Va rumiar si devia ser anglès i al final decidí que no ho era. «És massa viu, massa real, per a ser anglès», conclogué. «I polit. Podria ser americà». Pensà que era bastant semblant als actors que havia vist a les pel·lícules del salvatge oest.

Un mosso anava recorrent els corredors.

—Primer àpat, si us plau. Primer àpat. Ocupin els seus llocs per al primer àpat.

Els set passatgers del vagó de la Pilar agafaren els seus tiquets per al primer àpat. Tots s’afanyaren i el vagó restà desert i tranquil.

La Pilar ràpidament tancà la finestra, que havia obert un parell de polzades una senyora de cabell gris i mirada autoritària que seia al racó oposat. Aleshores es va estirar confortablement al seu lloc i observà els suburbis del nord de Londres a través de la finestra. No va girar el cap quan sentí la porta grinyolar. Era l’home del corredor i la Pilar sabia, per descomptat, que havia entrat al vagó amb el propòsit d’atansar-se-li.

Continuà mirant a través de la finestra, meditabunda.

Stephen Farr digué:

—Voleu que obri la finestra del tot?

La Pilar respongué discretament:

—Al contrari. L’acabo de tancar.

Ella parlava un anglès perfecte, però amb un lleu accent.

Durant la pausa que seguí Stephen rumià: «Una veu deliciosa. És com un raig de sol… càlida com una nit d’estiu».

Al seu torn la Pilar va pensar: «M’agrada la seva veu. Segura i potent. És atractiu, sí que ho és».

Stephen va dir:

—El tren és molt ple.

—Oh sí, i tant, la gent surt de Londres. Suposo que allò és massa trist.

A la Pilar no li havien ensenyat a pensar que era mal fet de parlar amb un home desconegut en un tren. Ella sabia guardar-se com la qui més, però no tenia tabús.

Si Stephen s’hagués educat a Anglaterra s’hauria posat malalt només de pensar que havia lligat conversa amb una noia jove. Però Stephen era de tarannà sociable i trobava perfectament natural parlar amb qualsevol que li vingués de gust.

Somrigué obertament i digué:

—Londres és un lloc més aviat horrible, no és cert?

—Oh sí. No m’agrada gens.

—Ni a mi.

La Pilar preguntà:

—No sou anglès, oi?

—Sóc britànic, però vinc de Sud-àfrica.

—Ah, ara ho entenc.

—Que acabeu d’arribar de l’estranger?

La Pilar assentí:

—Vinc d’Espanya.

Stephen s’hi interessava cada cop més.

—D’Espanya. Aleshores, sou espanyola?

—Sóc mig espanyola. La meva mare era anglesa. És per això que parlo l’anglès tan bé.

—Què hi ha sobre la guerra? —preguntà Stephen.

—És terrible, sí; molt trist. Es produeixen desgràcies a dojo.

—De quin cantó esteu?

Les nocions polítiques de la Pilar semblaven bastant vagues. Al poble d’on venia, va explicar, ningú no havia parat gaire atenció a la guerra.

—No ens afecta de prop, sabeu? La major part del poble estan enfeinats amb les vinyes i la terra, i no tenen temps per ocupar-se d’aquestes qüestions.

—Que no hi havia combats al vostre voltant?

La Pilar va contar que allí no n’hi havia hagut.

—Però vaig agafar un cotxe, i viatjant per la contrada vaig trobar moltes runes i destrucció pertot. Vaig veure com queia una bomba sobre el cotxe, i com una altra va destruir una casa. Era molt emocionant!

Stephen Farr assajà un somriure lleugerament contrafet.

—Llavors, a vós només us resultava això, emocionant?

—Per mi era un trasbals també —va afegir la Pilar—. Perquè jo volia pujar-hi, i el xofer del meu cotxe era mort.

Stephen exclamà, fitant-la:

—Això no us va impressionar?

Els grans ullassos foscos de la Pilar s’obriren com taronges.

—Tothom s’ha de morir! És així, no? Si la causa baixa del cel de cop i volta, com en aquest cas, tant se val com si succeeix de qualsevol altra forma. S’és viu per un temps, sí, i després s’està mort. Això és el que passa en aquest món.

Stephen Farr rigué.

—No crec que sigueu una pacifista.

—Vós no creieu que jo sigui què?

La Pilar semblava sobtada per una paraula que prèviament no havia format part del seu vocabulari.

—Perdoneu els vostres enemics, senyoreta?

La Pilar sacsejà el cap.

—No tinc enemics. Però si els tingués…?

—Sí?

Ell se la mirava fascinat per la dolça crueltat de la corba que dibuixava la seva boca. La Pilar prosseguí amb gravetat:

—Si tingués un enemic, si algú em fes mal i jo l’odiés, llavors li tallaria el coll així…

Gesticulà molt gràficament.

Era tan sorprenent i cruel, que Stephen Farr s’havia enretirat momentàniament. Comentà:

—Sou una jove assedegada de sang.

La Pilar preguntà en to displicent:

—Què li faríeu vós al vostre enemic?

Llavors fitant-la amb els ulls esbatanats començà a riure sorollosament.

—M’agradaria saber-ho, mira, m’agradaria saber-ho!

La Pilar va replicar, reprovant-lo:

—Però segurament que ja ho sabeu.

Va parar de riure, deixà anar una alenada i en veu baixa reconegué:

—Sí, que ho sé.

Llavors, canviant ràpidament de conversa, va preguntar:

—Què heu vingut a fer a Anglaterra?

La Pilar va respondre amb certa reserva:

—Vinc a quedar-me amb els meus parents, amb els meus parents anglesos.

—Ah, és clar.

Es va repenjar bé al seient, i observant-la detingudament, sospesava com devien ser aquests parents anglesos dels quals parlava, què en farien d’aquesta espanyola… Va intentar imaginar-se-la al mig d’alguna sòbria família britànica per Nadal.

La Pilar va preguntar:

—És bonic Sud-àfrica, oi?

Ell començà a explicar-li coses de Sud-àfrica. Ella parava l’atenció complaguda d’un infant escoltant un conte. Li agradaven les seves preguntes innocents però encertades i fruïa fent de tot plegat una mena d’exagerada història de fades.

El retorn dels ocupants del vagó posà final a la diversió. Ell es va alçar i oferint-li un somriure s’adreçà cap al corredor.

Com que va restar un minut dret a la porta per permetre que una senyora d’edat avançada entrés, els ulls toparen amb la maleta de palla, evidentment estrangera, de la Pilar. Llegí el nom amb interès: Miss Pilar Estravados. Llavors quan els seus ulls veieren l’adreça, s’esbatanaren amb incredulitat i potser algun altre sentiment: Gorston Hall, Longdale, Addlesfield.

Mig girat, esguardant la noia amb una nova expressió, ressentit, suspicaç i perplex… Va sortir cap al corredor, i allí dret, fumant-se una cigarreta, va arrugar el front enutjat amb ell mateix.





III


A la gran sala blava i daurada de Gorston Hall, Alfred Lee i Lydia, la seva muller, seien discutint els seus plans per Nadal. L’Alfred era un home cepat de mitjana edat amb una cara afable i uns ulls marrons de bona fe. Quan parlava la seva veu era tranquil·la i clara, amb una entonació molt precisa. El cap s’enfonsava entre les espatlles i oferia una curiosa impressió global d’inèrcia. La Lydia, la seva esposa, era una dona enèrgica i flaca com un gànguil. Era sorprenentment prima, però tots els seus moviments tenien una rapidesa i un aire sobresaltat.

No hi havia bellesa a la seva cara mústia i descurada, però sí distinció. La seva veu era encisadora.

L’Alfred digué:

—El pare insisteix! No hi ha res més a fer.

La Lydia refrenà un sobtat moviment d’impaciència. Replicà:

—Sempre has de fer el que ell diu?

—És molt gran, estimada.

—Ja ho sé. Ja ho sé!

—Ell se’n refia.

La Lydia va dir secament:

—És clar, ell sempre ho ha aconseguit! Però una hora o altra, Alfred, li hauràs de parar els peus.

—Què vols dir, Lydia?

Ell la va esguardar, tan visiblement disgustat i alarmat, que per un moment ella clogué els llavis i semblà dubtar si anar-se’n.

Alfred Lee va repetir:

—Què vols dir, Lydia?

Ella arronsà les espatlles, magres i gracioses.

Va dir, triant les seves paraules amb cautela:

—El teu pare té tendència a comportar-se com un tirà.

—És vell.

—I ho serà més. I per tant més tirànic. Fins a on arribarem? Ara ja dicta les nostres vides completament. No podem planejar res per nosaltres mateixos! Si ho fem, sempre hi ha el perill que ens ho trastoqui.

L’Alfred protestà.

—El pare hi confia. Ell és molt bo amb nosaltres, recorda-te’n.

—Això! Bo amb nosaltres!

—Molt bo amb nosaltres.

L’Alfred parlava amb un deix queixós.

La Lydia va dir amb calma:

—Et refereixes econòmicament?

—Sí. La seva estimació és molt superficial. Però mai no ens escatima els diners. Tu pots gastar el que et ve de gust en roba i en aquesta casa, i les factures es paguen sense problemes. Ens ha donat un cotxe nou just la darrere setmana.

—Pel que fa als diners el teu pare és molt generós, ho admeto —reconegué la Lydia—. Però a canvi espera convertir-nos en els seus esclaus.

—Esclaus?

—És la paraula que he fet servir. Tu ets el seu esclau, Alfred. Si hem pensat de marxar i ton pare de sobte no vol que nosaltres marxem, cancel·les tots els preparatius i ens quedem sense protestar! Si li agafa el rampell d’enviar-nos fora, ens n’anem… No tenim vida pròpia ni independència.

El seu marit va respondre afligit:

—No vull que parlis així, Lydia. Resulta molt desagradable. El meu pare ho ha donat tot per nosaltres…

Ella es va mossegar els llavis i s’arronsà d’espatlles un cop més.

L’Alfred va dir:

—Tu saps, Lydia, que el vell n’està molt de tu.

La seva muller contestà ben clar:

—Doncs jo no n’estic, d’ell.

—Lydia, em disgusta sentir-te dir aquestes coses. No és gens agradable.

—Pot ser. Però a vegades hi ha un impuls que et fa dir la veritat.

—Si el pare ho sabés.

—Ton pare està perfectament assabentat que no em cau bé! I això li fa gràcia, em penso.

—Realment, Lydia, estic segur que estàs equivocada. Ell sovint m’ha parlat del teu tracte delicat envers ell.

—Òbviament, sempre he estat educada. I sempre ho seré. Simplement t’estic comunicant quins són els meus sentiments de debò. No m’agrada el teu pare, Alfred. Penso que és un vell maliciós i tirà. Abusa de tu i presumeix de la teva veneració. Havies d’haver-li parat els peus ja fa anys.

L’Alfred digué en un to agut:

—Què hi farem, Lydia! Per favor, no en parlem més.

Ella sospirà:

—Ho sento. Tal vegada vaig equivocada… Parlem dels nostres preparatius per Nadal. Creus que el teu germà David vindrà realment?

—Per què no?

Ella sacsejà el cap, dubtosa.

—En David és estrany. No ha estat a casa de fa anys, recorda-ho. Ell n’estava molt de la vostra mare, alguna cosa desagradable deu sentir per aquest lloc.

—En David sempre va treure de polleguera el pare —digué l’Alfred—, amb la seva música i el seu caràcter somniador. El pare potser a vegades era un pèl dur amb ell. Però penso que en David i la Hilda vindran en bona lògica. És Nadal, comprens?

—Pau i bones intencions —digué la Lydia. La seva delicada boca dibuixà una ganyota irònica—. Estic entusiasmada! En George i la Magdalene vindran. Van dir que arribarien demà. Em fa por que la Magdalene s’avorreixi terriblement.

L’Alfred digué amb cert empipament:

—Per què el meu germà George s’haurà casat amb una noia vint anys més jove que ell, no ho puc entendre! Sempre ha estat un boig!

—Té molt d’èxit en la seva professió —va dir la Lydia—. Els seus electors l’aprecien. Em penso que la Magdalene treballa força per ell políticament.

L’Alfred afegí lentament, mentre movia el cap:

—No crec que ella m’agradi gaire. És molt elegant però a voltes penso que és com un d’aquells melons tan bufons que un agafa i que per dintre tenen la carn de color rosat i són de consistència llefiscosa.

—I són dolents per dintre? —digué la Lydia—. Que curiós que ho diguis tu, Alfred!

—Per què és curiós?

Ella respongué:

—Perquè normalment tens una ànima comprensiva. Difícilment dius res dolent de ningú. M’he discutit a vegades amb tu perquè no ets prou, com ho diria?, prou suspicaç, i no toques de peus a terra!

El seu marit va somriure.

—El món, sempre ho he cregut, és com tu mateix te’l fas.

La Lydia digué finalment:

—No! El dimoni no està només al cap. Existeix! Sembla que no siguis conscient que el dimoni hi és. Jo en sóc. El puc notar. Sempre l’he sentit, ací en aquesta casa.

Va cloure els llavis i es tombà.

L’Alfred va dir:

—Lydia!

Però ella alçà la mà ràpidament per reprimir-lo, els seus ulls fitaven quelcom darrere d’ell per sobre les seves espatlles. L’Alfred es girà.

Una figura ombrívola, de trets suaus s’estava allà dempeus, amatent.

La Lydia li preguntà amb suavitat:

—Què hi ha, Horbury?

La veu d’en Horbury era molt fluixa, amb prou feines un murmuri.

—És Mr. Lee, senyors. M’ha demanat que us digui que arribaran dos convidats més per Nadal, i que els tingueu les habitacions preparades.

La Lydia exclamà:

—Dos convidats més?

En Horbury respongué en veu baixa:

—Sí senyors, un altre senyor i una jove.

L’Alfred va dir meravellat:

—Una jove?

—Això és el que Mr. Lee ha dit, senyor.

La Lydia s’apressà a respondre:

—Ara pujo a veure’l.

En Horbury va fer un pas petit, simplement insinuà un moviment, però fou suficient per a deturar en sec el ràpid avanç de la Lydia.

—Perdoneu, senyora, però Mr. Lee està fent la migdiada. Ha demanat especialment de no ser molestat.

—Està bé —digué l’Alfred—. Per descomptat que no l’amoïnarem.

—Gràcies, senyor.

En Horbury es retirà.

La Lydia va dir amb vehemència:

—Com em desagrada aquest home! S’esmuny per la casa com un gat! Hom mai no el sent anar o venir.

—A mi tampoc no m’agrada gaire. Però sap la seva feina. No és tan fàcil trobar un bon infermer. I al pare li agrada, que és la part principal.

—Sí que és el principal, com tu dius. Alfred, què és això d’aquesta jove? Quina jove?

El seu marit sacsejà el cap.

—No ho sé pas. No se m’acut de moment, qui pugui ser.

S’esguardaren l’un a l’altre. Llavors la Lydia apuntà amb una brusca ganyota:

—Saps què en penso, Alfred?

—Què?

—Penso que ton pare s’ha avorrit darrerement. Penso que s’està preparant una petita diversió nadalenca.

—Portant dos forasters a l’aplec familiar?

—Oh! No en conec els detalls, però m’imagino que ton pare s’està preparant un entreteniment.

—Espero que almenys li serveixi d’alguna cosa —contestà l’Alfred amb gravetat.

—Pobre vell, fermat per culpa de la cama, un invàlid; després de la vida aventurere que ha dut.

La Lydia remarcà accentuant-ho:

—Després de la vida… aventurere que ha portat.

La pausa que feu abans de l’adjectiu li donava una significació especialment fosca. L’Alfred semblà adonar-se’n. S’enrojolà i va restar trist.

Ella va exclamar de sobte:

—Com haurà pogut tenir un fill com tu! No m’ho puc imaginar? Sou pols oposats. I ell et fascina, perquè tu l’adores, senzillament!

L’Alfred respongué visiblement humiliat:

—No vas massa enllà, Lydia? És natural, ja t’ho diré, que un fill s’estimi el seu pare. Seria molt antinatural que no ho fes.

La Lydia li etzibà:

—En aquest cas, la majoria dels membres d’aquesta família són antinaturals! Vinga, no discutim. Ho sento. He ferit els teus sentiments. Ho sé. Creu-me, Alfred, realment no volia fer-ho. T’admiro enormement per la teva fidelitat. La lleialtat és certament una rara virtut avui dia. Diguem, potser, que jo estic gelosa? Les dones se suposa que estan geloses de les seves mares polítiques, per què no, doncs, dels seus sogres?

Ell l’envoltà amb un braç, afable.

—Xerres massa, Lydia. No hi ha cap raó perquè estiguis gelosa.

Ella li va fer un ràpid petó d’agraïment, una delicada carícia al lòbul de l’orella:

—Ja ho sé. Tanmateix, Alfred, no crec que hagués estat gens ni mica gelosa de la teva mare. M’hauria agradat conèixer-la.

Ell sospirà.

—Era una pobra criatura —digué.

La seva muller se’l mirà, interessada.

—O sigui que aquesta és la impressió que et va deixar, que era una pobra dona… Que curiós.

Ell afegí com si somiés:

—La recordo quasi sempre malalta… Sovint amb llàgrimes —sacsejà el cap—. Li mancava esperit.

Encara esguardant-lo, ella va murmurar molt fluixet:

—Que estrany…

Però com que ell li va tornar una ullada interrogant, va moure el cap ràpidament i canvià de tema.

—Ja que no podem saber qui són els nostres misteriosos convidats, aniré a enllestir el jardí.

—Fa molt de fred, estimada, bufa un vent que talla l’alè.

—M’abrigaré.

Eixí de l’habitació. L’Alfred Lee restà sol, romangué alguns minuts immòbil, un xic molest amb ell mateix. Llavors es dirigí cap al gran finestral del final de la sala. A fora s’estenia una terrassa en tota la llargària de la casa. Allà, al cap d’un minut o dos, hi veié aparèixer la Lydia, traginant un cistell. Vestia un abric gruixut. Diposità el cistell i començà a treballar en una pedra quadrada que, lleugerament clavada, emergia per sobre del nivell del terreny.

El seu marit l’observà una estona. Finalment sortí a l’exterior, cercà un abric i una bufanda, i eixí a la terrassa per una porta lateral. Mentre caminava, sobrepassà altres pedres plantades i preparades com jardins en miniatura, producte dels àgils dits de la Lydia.

Una escenificava un desert de sorra suau i groga, amb una petita arbreda de palmeres verdes en un estany il·luminat, i una processó de camells amb una o dues petites figures àrabs. Algunes primitives cases de fang estaven construïdes amb plastilina. Hi havia un jardí italià amb terraplens i catifes de flors de colors lacrats. També un quadre de l’Àrtic amb clapes de vidre verd representant icebergs i un petit grup de pingüins. Després venia un jardí japonès amb un parell de preciosos arbres nans, miralls que imitaven l’aigua, i ponts modelats en relleu a base de plastilina.

Al final arribà al costat d’ella, on estava treballant. Havia posat paper blau i el cobria amb vidre. Al voltant hi havia terrossos de roca apilats. En aquell precís moment estava abocant unes pedretes tosques d’una petita bossa, amb les quals formava una platja. Entre les roques treien el cap petits cactus.

La Lydia anava murmurant per a ella mateixa:

—Sí, això és exactament així, exactament el que jo vull.

L’Alfred va dir:

—És aquesta l’última obra d’art?

S’espantà perquè no l’havia sentit venir:

—Això? Ah, això és el Mar Mort, Alfred. T’agrada?

Ell contestà:

—És bastant sec, no és veritat? No hi hauria d’haver més vegetació?

Ella negà amb el cap.

—Aquesta és la meva idea del Mar Mort. És mort, no ho veus?

—No és tan atractiu com els altres.

—No se significa per ser especialment atractiu.

Van sonar unes passes a la terrassa. Un majordom d’edat avançada, amb cabell blanc i lleugerament encorbat se’ls acostava.

—La seva cunyada al telèfon, senyora. Pregunta si serà adient que ella i Mr. George arribin demà a un quart i cinc de sis.

—Sí, digues-li que ja va bé.

—Gràcies, senyora.

El majordom s’afanyà a retirar-se. La Lydia l’esguardà amb una expressió dolça a la cara.

—El bon Tressilian. Que fidel que és! No em puc imaginar què faríem sense ell.

L’Alfred assentí.

—És de la vella escola. Ha estat amb nosaltres quasi quaranta anys. Ens professa una devoció absoluta.

La Lydia féu un cop de cap afirmatiu.

—Sí. És com els antics servents lleials de ficció. Crec que es tiraria per la finestra per protegir algú de la família!

L’Alfred ho corroborà:

—Crec que ho faria… Sí, crec que ho faria.

La Lydia polia l’últim tros de la seva teula.

—Ara —digué—. Així està llest.

—Llest? —l’Alfred s’ho mirava desconcertat.

Ella va riure.

—Per Nadal, ruc! Per aquests Nadals familiars i sentimentals que tindrem.





IV


En David estava llegint la carta. Després la rebregà, en féu una pilota i la llençà. Aleshores la va tornar a collir, la va aplanar i la llegí altre cop.

Tranquil·lament, sense dir res, la seva muller, Hilda, se’l mirava. Percebia les estrebades musculars (o era un nervi?) del pols, el lleu tremolor de les seves mans llargues i delicades, els nerviosos moviments espasmòdics de tot el seu cos. Quan ell enretirà cap a un costat el rínxol de cabells rossos que tendia sempre a caure-li per sobre el front, i esguardà la seva muller amb els seus ulls blaus implorants, ella ja estava a punt.

—Hilda, què hem de fer?

La Hilda dubtà un moment abans de parlar. Havia notat el prec a la seva veu. Sabia fins a quin punt depenia d’ella, sempre havia estat així, des de la boda. Era conscient que probablement podia condicionar de forma decisiva la seva determinació final. Però precisament per aquesta raó tenia cura de no dir res massa concloent.

Al capdavall comentà amb la seva veu, serena i confortant com la d’una mainadera avesada d’un jardí d’infants:

—Depèn de com ho vegis, David.

Una gran dona, la Hilda, no pas bonica, però amb cert magnetisme. Quelcom d’ella recordava un quadre holandès. Quelcom càlid i afectuós a la seva veu. Quelcom de ferm en ella, una amagada força vital que bandejava totes les flaqueses. Una dona de mitjana edat corpulenta i rabassuda, no pas llesta ni brillant, però amb alguna cosa que no passava per alt. Ferma! La Hilda Lee era ferma!

En David s’alçà i començà a passejar amunt i avall. Les canes pràcticament li havien respectat el cabell. Oferia una imatge sorprenentment jovenívola. La seva cara tenia la mansuetud d’una medalla amb el Nen Jesús. Era, d’alguna manera, una mica irreal…

Digué amb veu nostàlgica:

—Saps què en penso, Hilda. Ho has de saber.

—No n’estic segura.

—Però t’ho he explicat, t’ho he explicat un cop i un altre! Com ho odio tot, la casa i els voltants, i tot! No em recorda res més que misèries. Sento aversió per cada instant que hi vaig passar! Quan hi penso, en tot el que ella va patir, la meva mare…

La seva muller assentí amb simpatia.

—Era tan dolça, Hilda i tan pacient. Allà ajaguda, sovint planyent-se, però superant-ho, suportant-ho tot. I quan penso en el meu pare —la cara se li enfosquí— amargant-li la vida d’aquella manera, rebaixant-la, vantant-se de les seves conquestes amoroses, essent-li constantment infidel i no preocupant-se mai de dissimular-ho.

La Hilda Lee contestà:

—Ella no ho havia d’haver aguantat. L’havia d’haver deixat.

Ell respongué en un to de retret.

—Era massa bona per fer-ho. Creia que era el seu deure romandre-hi al costat. D’altra banda, era casa seva; on més hauria pogut anar?

—Podia haver fet la seva pròpia vida.

En David digué, enutjat:

—No en aquells temps! No ho entens. Les dones no es comportaven així. Ho aguantaven tot. Ho suportaven amb resignació. Havia de pensar en nosaltres. Encara que s’hagués divorciat del meu pare, què hauria passat? Probablement ell s’hauria tornat a casar. S’hi hauria instal·lat una segona família. Els nostres interessos se n’haurien anat a passeig. Ella havia de tenir en compte totes aquestes consideracions.

La Hilda no va contestar.

En David prosseguí:

—Sí, ella va actuar correctament. Era una santa! Va resistir fins al final, sense queixar-se.

La Hilda objectà:

—No tant sense queixar-se, o tu no n’estaries tan ben assabentat, David!

Ell replicà blanament, amb la cara encesa:

—Sí, em contava coses… Sabia com l’estimava. Quan va morir…

S’aturà. Es passà les mans pels cabells.

—Hilda, fou terrible, horrible! La desolació! Ella era bastant jove encara, no havia d’haver mort. La va matar el meu pare! Ell fou el responsable de la seva mort. Li va esquinçar el cor. Llavors vaig decidir que no viuria més sota aquell sostre. Vaig anar-me’n, vaig fugir de tot allò.

La Hilda assentí amb el cap.

—Vas ser molt assenyat —digué—. Això era el que havies de fer.

En David afegí:

—El pare em volia per al negoci. Això hauria significat viure a casa. Jo no hauria pogut quedar-m’hi. No puc entendre com l’Alfred encara hi és, com ha aguantat tots aquests anys.

—L’Alfred no s’hi ha rebel·lat mai? —preguntà la Hilda amb cert interès—. Em sembla que em vas explicar alguna cosa sobre que havia de dedicar-se a alguna altra professió.

En David assentí amb el cap.

—L’Alfred havia de fer carrere a l’exèrcit. El pare no va preparar tot. L’Alfred, el més gran, havia d’entrar en algun regiment de cavalleria. En Harry havia d’ocupar-se dels negocis familiars amb mi; per tant era en George, a qui li tocava de fer-se polític.

—I no va anar d’aquesta manera?

En David negà amb el cap.

—En Harry ho engegà tot a rodar! Sempre va ser terriblement esbojarrat. Endeutat i ficat en tota mena de problemes. Finalment un dia se n’anà amb uns quants centenars d’esterlines que no li pertanyien, deixà una nota on explicava que escalfar cadires en una oficina no li convenia, i per tant marxava a veure món.

—I mai més no n’heu sabut res?

—És clar que sí —en David rigué—. Bastant sovint! Sempre estava enviant telegrames per demanar diners des d’arreu del món. I normalment els obtenia, a més a més!

—I l’Alfred?

—El pare li va fer deixar l’exèrcit per tornar a casa a treballar.

—Li era igual?

—El va molestar molt al començament. Ho tenia avorrit. Però el pare sempre ha fet moure l’Alfred com si fos una baldufa. Està absolutament dominat.

—I tu et vas escapar! —féu.

—Sí. Vaig anar a Londres per estudiar pintura. El pare em va dir clarament que si feia aquestes ximpleries, poca cosa podria treure’n mentre visqués, i res quan morís. Li vaig contestar que tant se me’n donava. Ell em va etzibar que era un boig i que per mi anava el pollastre! D’ençà d’aleshores no l’he vist més.

La Hilda comentà afablement:

—I no te n’has penedit mai?

—Realment no. Sé que no arribaré enlloc amb el meu art. No seré pas un gran artista, però nosaltres som prou feliços en aquest xalet, tenim tot el que volem, allò que és essencial. I si em moro, bé, la meva assegurança de vida anirà per tu.

Va fer una pausa i afegí:

—I ara, això!

Va copejar la carta amb el palmell de la mà.

—Em sap greu que el teu pare t’hagi escrit aquesta carta, si això t’afecta tant.

En David anava amunt i avall capficat, i no la va sentir.

—Demanar-me que porti la meva muller per Nadal, expressant el desig que puguem estar tots plegats per les festes; una família unida! Què pot significar?

La Hilda respongué:

—Cal que signifiqui alguna cosa més del que ja diu?

Ell l’esguardà interrogatiu.

—Vull dir —afegí somrient— que el teu pare s’està fent vell. S’està tornant sentimental envers la família. Això a vegades succeeix, ja ho veus.

—Suposo que deu ser així —acceptà en David a contracor.

—És un home gran i està sol.

Ell li adreçà una ràpida llambregada.

—Vols que hi vagi, oi Hilda?

Ella explicà, amb calma:

—Em semblaria lamentable no respondre a un requeriment així. Estic passada de moda, sento dir-t’ho, però per què no tenir pau i fer bons propòsits per Nadal?

—Després de tot el que t’he contat?

—Ja ho sé, estimat, ja ho sé. Però tot això va ser fa temps. Tot ha passat.

—No pas per a mi.

—Serà perquè no vols. Mantens el passat viu al teu esperit expressament.

—Jo no puc oblidar.

—Tu no vols oblidar, és el que pretens dir-me, David.

La silueta dels seus llavis mostrava una ferma determinació.

—Nosaltres som així, els Lee. Recordem les coses durant anys, les covem i mantenim fresques a la memòria.

La Hilda replicà amb un toc d’impaciència.

—I això és una cosa per estar-ne orgullós? No ho crec!

Ell se la mirà pensatiu i amb un xic de reserva. Va dir:

—Tu no valores gaire la lleialtat, aleshores; la fidelitat al passat?

La Hilda contestà:

—Crec en els problemes del present, no en el passat! El passat se n’ha anat. Si intentem mantenir viu el passat, acabem, penso, distorsionant-lo. El veiem desproporcionadament, des d’una falsa perspectiva.

—Puc recordar cada mot i cada esdeveniment d’aquells dies perfectament —va contradir-la en David apassionadament.

—Sí, però no hauries de fer-ho, estimat! No és natural això! Apliques els criteris d’un xicot a aquells dies, recordant-los des de la perspectiva més moderada d’un home adult.

—Quina diferència hi hauria? —preguntà en David.

La Hilda dubtà. Sabia que no era prudent prosseguir, malgrat que encara li restessin arguments per esgrimir.

—Penso —va fer— que tu et mires el teu pare com l’espectre d’un fantasma! L’exaltes com si personifiqués una espècie de dimoni. Probablement si el veiessis ara, t’adonaries que és un home ordinari. Un home potser impulsiu, un home que tal vegada ha dut una vida censurable, però al capdavall només un home, no una mena de monstre inhumà!

—No ho entens! El seu tracte a la meva mare…

La Hilda, amb gravetat, el tallà:

—Existeix certa classe de docilitat, de submissió, que fa brollar el pitjor d’un home, mentre que aquest mateix home afrontat amb caràcter i determinació, hauria estat una altra persona!

—Segons ho exposes tu, la culpa era d’ella.

La Hilda el va aturar:

—No, per descomptat que no! No dubto que tractés la teva mare pèssimament, però el matrimoni és una cosa molt especial i dubto que un tercer, fins i tot un fill, tingui dret a jutjar-lo. D’altra banda, ara tot aquest ressentiment de la teva part és fora de lloc i no pot ajudar en res la teva mare. Tot ha passat, ho has deixat enrere. Ara tens un vell de salut feble que demana al seu fill que vagi a casa per Nadal.

—I tu vols que jo hi vagi?

La Hilda vacil·là, llavors de cop va aclarir les seves idees.

—Sí —féu— vull que hi vagis per foragitar els fantasmes d’una vegada per totes.





V


En George Lee, diputat per Westeringham, era un senyor corpulent de quaranta-un anys. Els seus ulls eren d’un pàl·lid color blau, un xic prominents i d’expressió suspicaç. Tenia una mandíbula forta, i un parlar pedant i amanerat.

Digué en un to ampul·lós:

—Ja t’ho he dit, Magdalene, penso que el meu deure és anar-hi.

Magdalene s’encongí d’espatlles amb impaciència.

Era una criatura esvelta, una rossa platí d’ulls marrons i resoluts i una cara de trets suaus i arrodonits, que en ocasions esguardava amb els ulls en blanc, buits de qualsevol expressió. Com en aquells moments.

—Estimat —va dir— resultarà del tot desagradable, n’estic segura.

—Tanmateix —digué en George Lee, i la cara se li il·luminà com si se li hagués acudit una idea brillant— això ens permetrà estalviar considerablement. Nadal sempre és una època de despeses importants. Podem posar els criats al subsidi d’atur.

—Ah, perfecte! —s’hi apuntà la Magdalene—. Al capdavall, el Nadal és bastant fastigós a tot arreu!

—Suposo —contestà en George, seguint amb les seves pròpies idees— que ells deuen esperar un bon sopar de revetlla, un bon tall de be, potser fins i tot de gall dindi.

—Qui? Els criats? Vinga George, no t’hi amoïnis. Tu sempre et capfiques pels diners.

—Algú se n’ha de preocupar —replicà en George.

—Sí, però és absurd que perdis el temps escarrassant-te en aquests petits detalls. Per què no fas que ton pare et doni més diners?

—Ja me’n passa força.

—És terrible haver de subsistir depenent completament del teu pare! T’hauria de fixar una assignació suficient.

—No és la seva manera de fer les coses.

La Magdalene l’esguardà. Els seus ulls ametllats de sobte esdevingueren aguts i anhelants. La seva cara rodona i inexpressiva adquirí un interès sobtat.

—Ell és extraordinàriament ric, no és veritat, George? Un milionari, no és així?

—Dues vegades remilionari, em sembla.

La Magdalene deixà anar un sospir d’enveja.

—Com s’ho va fer? A Sud-àfrica va ser, oi?

—Sí, allà va fer una gran fortuna quan era jove. Principalment diamants.

—Que emocionant! —cridà la Magdalene.

—Llavors va venir a Anglaterra i es ficà en negocis, de forma que la seva fortuna actualment s’ha doblat o triplicat, em penso.

—Què passarà quan es mori? —preguntà la Magdalene.

—El pare mai no ha parlat gaire del tema. Per descomptat hom no pot demanar-li-ho directament. M’imagino que l’embalum principal dels seus diners anirà cap a l’Alfred i jo. L’Alfred, naturalment, n’obtindrà la part més important.

—Però vosaltres teniu altres germans, oi?

—Sí, hi ha el meu germà David. No crec que ell en tregui gaire. Marxà a fer d’artista o alguna bestiesa per l’estil. Crec que li va advertir que l’esborraria del seu testament i en David va contestar-li que tant se li’n donava.

—Quin ximple! —digué la Magdalene amb menyspreu.

—També hi havia la meva germana Jennifer. Se n’anà amb un estranger, un artista espanyol, un dels amics d’en David. Però va morir ara tot just fa un any. Va deixar una filla, crec. El pare deurà atorgar-li una petita quantitat, però no gran cosa. I naturalment també hi ha en Harry.

Es va aturar lleugerament torbat.

—Harry? —preguntà Magdalene, sorpresa—. Qui és en Harry?

—Ah, bé, és el meu germà.

—No ho sabia que tenies un altre germà.

—Estimada, no és un gran orgull per nosaltres. Per això no l’esmentem mai. El seu comportament va ser vergonyós. No n’hem sabut res des de fa alguns anys. Probablement és mort.

De sobte la Magdalene es posà a riure.

—Què és això? Per què rius?

La Magdalene contestà:

—Només pensava com seria de divertit que tu, tu George, tinguessis un germà de mala reputació! Tu, tan respectable.

—Així ho espero —digué en George fredament.

Els ulls d’ella l’esguardaren fixament.

—El teu pare no és massa respectable, oi George?

—Per favor, Magdalene!

—De vegades les coses que em diu em fan sentir bastant incòmoda.

En George replicà:

—Realment, Magdalene, em sorprens. A la Lydia li passa el mateix?

—Ell no li diu la mateixa mena de coses —explicà la Magdalene. I afegí enfadada—: No, mai no les hi diu a ella. No puc entendre per què no.

En George li llançà una ràpida llambregada, i després apartà la vista.

—Bé —contestà vagament— s’ha de ser condescendent. A l’edat del pare i amb una salut tan delicada com la seva…

Féu una pausa i la seva muller preguntà:

—Està realment tan malalt?

—Jo diria que si, encara que ell és molt fort. Per això, si vol tenir la família al seu voltant per Nadal, penso que hem d’anar-hi. Pot ser el seu darrer Nadal.

Ella comentà amb subtilesa:

—Això és el que tu dius, George, però en realitat suposo que encara pot viure molts anys.

Lleugerament tocat, el seu marit quequejà:

—Sí, sí, és clar que podria ser.

La Magdalene rectificà:

—Bé —digué— suposo que anant-hi farem el que és correcte.

—No en tinc cap dubte.

—Però ho tinc avorrit! L’Alfred és tan enze. I la Lydia m’arrufa el nas.

—Ximpleries.

—Ho fa. I em fastigueja aquell bèstia de criat.

—El vell Tressilian?

—No, en Horbury. Esmunyint-se pertot com un gat i somrient com un babau.

—Certament, Magdalene, no puc entendre en què pot afectar-te en Horbury.

—Simplement em treu de polleguera, això és tot. Però deixa-ho estar. Hem d’anar-hi, ja ho veig. No ofendrem pas el vell…

—No, és clar, aquesta és precisament la qüestió. Respecte al sopar dels criats de la Nit de Nadal…

—Ara no, George, en una altra hora. Ara mateix trucaré a la Lydia per dir-li que hi anirem demà a un quart i cinc de sis.

La Magdalene abandonà la cambra precipitadament. Després de telefonar, pujà cap al seu dormitori i s’assegué davant de l’escriptori. N’abaixà la tapa i regirà tots els compartiments. Piles de factures anaven caient. La Magdalene les triava, intentant ordenar-les d’alguna forma. Finalment, amb un sospir d’impaciència, en féu un feix i les tornà a ficar allà d’on les havia tretes. Amb la mà va tirar-se enrere un floc de la seva llisa cabellera rossa.

—Què hi faig jo al món? —murmurà.





VI


Al primer pis de Gorston Hall, un llarg passadís duia a una cambra espaiosa que dominava la part davantera. Era una habitació moblada amb el més florit dels estils passats de moda. Tenia un empaperat opressiu, butaques de pell, grans gerros farcits de dracs, escultures d’aram… Tot era esplèndid, costós i sòlid.

En una gran butaca del temps de l’antigor, el més gran i imposant de tots els seients de l’estança, seia la figura marcida i escanyolida d’un home vell. Les seves llargues mans es clavaven com urpes als braços de la cadira. Un bastó amb puny d’or reposava al seu costat. Vestia un batí blau, vell i espellifat. Els seus peus calçaven sabatilles. El seu cabell era blanc i la pell de la cara groguenca.

Una figura deslluïda i insignificant, hom podria pensar. Però el nas, aguilenc i orgullós, i els seus ulls foscos d’intensa vivacitat, obligarien l’observador a modificar-ne l’opinió. Traspuava foc, vida i vigor.

El vell Simeon Lee escatainava, i féu una riallada sobtada i satisfeta. Digué:

—Has donat el meu missatge a la senyora, eh?

En Horbury estava dret al costat de la seva cadira. Contestà amb la seva veu suau i deferent:

—Sí, senyor.

—Exactament amb les mateixes paraules que jo t’he dit? Vull dir exactament?

—Sí, senyor. No he comès cap error, senyor.

—No, tu no falles mai. I faràs bé de no equivocar-te mai, o te’n penediràs! I ella què ha dit, Horbury? Què ha dit l’Alfred?

Tranquil·lament, sense emoció, en Horbury repetí com havia anat. El vell va tornar a riure mentre es refregava les mans.

—Magnífic… Primera etapa… Ells hi hauran estat pensant i sospesant-ho tota la tarda. Fabulós! Ara els rebré. Vés i porta’ls.

—Sí, senyor.

En Horbury travessà l’habitació sense fer soroll i en sortí.

—I, Horbury…

El vell cercà al seu voltant, i aleshores maleí en veu baixa:

—Continua movent-se com un gat. Mai no sé on és.

Romangué bastant quiet a la cadira, acariciant-se la barbeta amb els dits, fins que picaren a la porta, i entraren l’Alfred i la Lydia.

—Ah, ja sou ací, bé. Seu allà Lydia, estimada meva. Quin color més bo que has agafat!

—He estat a fora, al fred. Això fa que després les galtes s’encenguin.

L’Alfred s’interessà pel vell.

—Com estàs pare, has reposat bé aquesta tarda?

—De primera, de primera. Pensant en els vells temps! Abans que fes arrels i em convertís en un pilar de la societat.

Sobtadament esclatà a riure.

La seva jove seia callada, somrient amb educada atenció.

L’Alfred li preguntà:

—Què és això, pare, que esperem dos convidats extra per Nadal?

—Ah, això! Sí, us ho he d’explicar. Aquest any se m’està preparant un gran Nadal, un gran Nadal. Vejam, en George vindrà amb la Magdalene.

La Lydia afegí:

—Sí, arribaran demà cap a un quart i cinc de sis.

El vell Simeon continuà:

—Pobre desgraciat, en George! No és res més que un beneit! Encara que sigui el meu fill.

L’Alfred el defensà:

—Els seus votants el volen.

En Simeon tornà a riure.

—Probablement pensen que és honest. Honest! Encara no hi ha hagut mai un Lee que fos honest.

—Au, on vas a parar, pare.

—Excepte tu, fill meu. Excepte tu.

—I en David? —preguntà la Lydia.

—En David… Tinc curiositat per veure el noi després de tots aquests anys. Era un nen malcriat i figa tova de més jove. Veurem com és la seva muller. En qualsevol cas ell no s’ha casat amb una noia vint anys més jove, com el ximple d’en George!

—La Hilda va escriure una carta molt bonica —explicà la Lydia—. Acabo de rebre un telegrama d’ella confirmant que finalment arribaran demà.

El seu sogre l’esguardava amb una mirada aguda i penetrant.

Llavors va riure.

—Mai no rebo cap retret de la Lydia —afirmà—. Ho diré per tu, Lydia. Ets una dona molt ben educada. Amb classe. Jo sé que a bastament. Quelcom de graciós, penso, això de l’herència. N’hi ha només un que em succeirà, només un de tota la conillada.

Els ulls li llambregaren.

—Ara els convidats que vindran per Nadal. Us dono tres oportunitats i m’hi jugo cinc cèntims que no ho endevinareu.

Els fità l’un rere l’altre. L’Alfred parlà arrufant el nas.

—En Horbury ens ha dit que esperàvem una dona jove.

—La qual cosa t’intriga, sí. He de dir-t’ho. La Pilar arribarà en qualsevol moment. He donat ordres perquè el cotxe anés a cercar-la.

L’Alfred preguntà, en to agut:

—Pilar?

En Simeon li explicà:

—Pilar Estravados. La noia de la Jennifer. La meva néta. Veurem què tal és.

L’Alfred xisclà sorprès:

—Déu meu, pare, mai no m’ho havies dit…

El vell somreia, mofeta.

—No. Pensava guardar-ho en secret! Crida en Charlton per a escriure i arranjar unes coses.

L’Alfred repetí en el seu to dolgut i de retret:

—Mai no m’ho havies dit…

El seu pare contestà, mentre encara somreia d’orella a orella:

—Això hauria espatllat la sorpresa! Te n’adones que això serà com tenir altre cop sang jove sota aquesta teulada? Jo no el vaig veure mai, l’Estravados. A qui creus que s’assemblarà la noia, al seu pare o a la seva mare?

—Penses realment que això és assenyat, pare? —començà a dir l’Alfred—. Considerant-ho tot…

El vell el va interrompre.

—Seguretat, seny, et rumies massa les coses, Alfred! Sempre igual! Aquesta no és la meva manera de fer! Fes el que et sembli i després que diguin! Així és com penso! La noia és la meva néta. L’única de la família! No m’importa qui era el seu pare ni què feia! Ella és de la meva sang! I ve a viure ací a la meva casa.

La Lydia exclamà:

—Ve a viure ací?

Ell li llançà una ràpida ullada.

—No et sembla bé?

Ella negà amb el cap. Digué, somrient:

—Jo no puc oposar-me a les teves decisions a la teva pròpia casa, oi que no? No, jo estava pensant en ella.

—En ella, què vols dir?

—Si ella serà feliç ací.

El vell Simeon alçà el cap.

—Ella no té ni un ral. Haurà d’estar agraïda!

La Lydia s’arronsà d’espatlles.

En Simeon es girà cap a l’Alfred:

—Veus? Serà un gran Nadal! Tots els nois al meu voltant. Tots els meus nois! Aquesta, Alfred, aquesta és la pista. Ara endevina qui és l’altre visitant.

L’Alfred guaità el seu pare de fit a fit.

—Tots els meus fills! Vinga, noi! En Harry, per descomptat! El teu germà Harry!

L’Alfred es va quedar pàl·lid i quequejà:

—Harry, no!, Harry!

—Ell mateix!

—Però si pensàvem que era mort!

—Doncs no ho està!

—Tu… tu l’acolliràs ací altre cop? Després de tot?

—El fill pròdig, eh? Tens raó. El vedell més gras. Hem de matar el vedell més gras, Alfred. Hem de dar-li una gran benvinguda.

L’Alfred protestà:

—T’ha tractat, ens ha tractat a tots, com un desagraït. Ell…

—No cal que enumeris les seves faltes! És una llista molt llarga. Però Nadal, recorda-ho, és l’època del perdó! Rebrem el pròdig a casa.

L’Alfred, amb la cara blanca xiuxiuejà:

—Això ha estat com una sotragada. Mai no havia pensat que en Harry tornaria a trepitjar aquesta casa.

En Simeon s’abocà cap endavant.

—Tu no has apreciat mai Harry, oi? —preguntà amb veu suau.

—De la manera que ell es captenia amb tu.

En Simeon somrigué burleta. Afegí:

—Ah, però el passat s’ha d’oblidar. Aquest és l’esperit de Nadal, no és així Lydia?

Ella també s’havia pansit. Contestà secament:

—Veig que has rumiat una bona estona sobre el Nadal, aquest any.

—Vull la meva família al meu voltant. Pau i bons propòsits. Sóc un vell. Te’n vas, noi?

L’Alfred s’havia afanyat a sortir. La Lydia esperà un moment abans de seguir-lo.

En Simeon saludà amb el cap la figura que es retirava.

—Això l’ha trasbalsat. Amb en Harry mai no s’avingueren. En Harry acostumava a riure-se’n. L’anomenava el senyor a poc a poc i bona lletra.

Els llavis de la Lydia se separaren. Estava a punt de parlar, quan va veure l’expressió àvida del vell, i es controlà. Comprenia que el seu autodomini el decebia. Adonar-se’n l’empenyé a dir:

—La llebre i la tortuga? Però bé, la tortuga guanya al capdavall la carrere.

—No sempre —replicà en Simeon—. No sempre, benvolguda Lydia.

Ella respongué, somrient encara:

—Perdona, he d’anar amb l’Alfred. Les excitacions sobtades sempre el trasbalsen.

En Simeon, sorneguer, afegí:

—Sí, a l’Alfred no li agraden els canvis. Sempre ha estat massa ordenat i metòdic.

La Lydia el defensà:

—L’Alfred sent veritable passió per tu.

—Això t’estranya, oi?

—De vegades —digué la Lydia— sí.

Abandonà la cambra. En Simeon l’esguardava. Ell reia suaument per sota el nas i es refregava les mans.

—Quantitat de bromes —digué—. Moltes bromes falten encara. Em divertiré aquest Nadal.

Amb un esforç s’alçà i amb l’ajut del seu bastó arrossegà els peus a través de l’estança.

Es dirigí cap a una gran caixa de cabals que es trobava a l’angle de l’habitació. Voltà la maneta de la combinació. La porta s’obrí, i ell hi introduí els seus dits trèmuls.

Prengué una petita bosseta de pell adobada i, obrint-la, deixà que un reguitzell de diamants no tallats corregués cap als seus dits.

—Bé, bonics meus, bé… tot continua igual, encara sou els meus antics amics. Aquells foren uns bons dies, bons temps… Ells no us cisellaran ni us tallaran mai, amics meus. Vosaltres no ballareu al voltant del coll d’una dona, ni us recolzareu en els seus dits, ni penjareu de les seves orelles. Sou meus! Vells amics! Nosaltres sabem un parell de coses, vosaltres i jo. Sóc vell, diuen, i estic malalt, però no em dono! Encara resta força empenta en el cavall vell. I encara m’he de riure una mica més de la vida. Em queden encara algunes bromes.





SEGONA PART


23 de desembre





I


Havia sonat el timbre de la porta i en Tressilian anava a obrir. Havia estat un truc inusualment agressiu, i ara picaven altre cop, abans que pogués travessar el vestíbul.

En Tressilian estava sufocat. Era un mode mal educat i impacient de trucar el timbre d’una casa distingida. Si era un altre acudit d’aquells bordegassos, ell ja els explicaria quelcom.

A través del vidre glaçat de la meitat superior de la porta, besllumà una silueta; un home cepat amb un barret que li tapava mitja cara. Va obrir la porta. Tal com ho havia imaginat, trobà un foraster de tres rals, cridaner, i vestit d’una manera fastigosa. Quin escàndol! Un captaire desvergonyit!

—Però… si és en Tressilian —digué el foraster—. Com va tot, Tressilian?

En Tressilian l’observà amb atenció, respirà profundament, i li donà una altra ullada. Aquella audaç mandíbula arrogant, el nas prominent, els ulls festius. Sí, havien estat allà feia un temps. Més tènues llavors…

Exclamà, tallant-se-li la respiració:

—Mr. Harry!

I Harry Lee rigué.

—No em pensava que t’esveressis tant. Per què? M’esperàveu, no?

—Sí, i tant, senyor. Certament, senyor.

—Llavors, per què aquest espant?

En Harry va fer un o dos passos enrere i esguardà la façana de l’edifici, una mola sòlida de maons vermells, poc original però massissa.

—Exactament el mateix casal, vell i lleig —féu—. Encara s’aguanta, veig, i això és el principal. Com està el meu pare, Tressilian?

—Fet una espècie d’invàlid, senyor. Resta a la seva cambra, i no pot fer gran cosa. Però es troba magníficament bé, en realitat.

—El vell bandarra!

En Harry Lee va entrar, deixà que en Tressilian li tragués la bufanda i li agafés el barret un xic teatral que portava.

—Com es troba el meu germà Alfred, Tressilian?

—Està molt bé, senyor.

En Harry rigué amb mofa.

—Amb ganes de veure’m, eh?

—Així ho crec, senyor.

—Jo no! Al contrari. M’hi jugo alguna cosa que això li ha estat una sotragada desagradable. La meva tornada! L’Alfred i jo mai no congeniàrem. Cadascú és com és, oi Tressilian?

—Potser sí, senyor. A vegades, senyor.

—Recordes l’episodi de la tornada del fill pròdig? Al germà bo no li agradava, recordes? No li agradava gens! Al bon Alfred, que s’ha quedat a la llar familiar, tampoc no li fa cap gràcia, segur.

En Tressilian romangué en silenci, mirant a terra. Les espatlles tibades mostraven la seva protesta. En Harry el tustà a l’esquena.

—Deixa-ho estar, estimat amic —li digué—. El capitost gran m’espera! Anem-hi tot seguit.

En Tressilian murmurà:

—Si veniu per ací cap al saló, senyor. No estic molt segur d’on paren… Ells no podien enviar a cercar-lo, no sabent l’hora de la seva arribada.

En Harry assentí. Va seguir en Tressilian a través del vestíbul, girant el cap per mirar enrere.

—Cada cosa al seu lloc, veig —observà—. No crec que res hagi canviat des que vaig marxar fa vint anys.

Va seguir en Tressilian fins al saló. El vell criat digué en veu baixa:

—Veuré si puc trobar el senyor o la senyora —i s’afanyà cap a buscar-los.

En Harry Lee s’havia entaforat a la cambra i llavors es deturà, guaitant la figura que estava repenjada a l’ampit de la finestra. Els seus ulls fitaven incrèduls el cabell negre i l’exòtica pal·lidesa de la seva cara cremosa.

—Déu meu! —exclamà—. Ets la setena i més bonica de les dones del meu pare?

La Pilar va lliscar i se li acostà.

—Sóc Pilar Estravados —anuncià—. I tu deus ser el meu oncle Harry, el germà de la meva mare.

En Harry va dir, fitant-la:

—Llavors ja sé qui ets! La filla de la Jenny.

La Pilar l’interrogà:

—Per què m’has preguntat si era la setena dona del teu pare? Realment s’ha casat sis cops?

En Harry rigué.

—No, penso que només n’ha tinguda una d’oficial. Bé Pili, és aquest el teu nom?

—Sí, Pilar.

—Bé, Pilar, ha valgut la pena el passeig per veure una floreta com tu en aquest mausoleu.

—Aquest què, perdó?

—Aquest museu de mòmies dissecades! Sempre he pensat que aquesta casa era rònega! I ara que la veig altre cop m’ho sembla més que mai!

La Pilar contestà amb veu sorpresa:

—Oh, no, és molt bonica! Els mobles són bons i per tot hi ha catifes delicadíssimes i una pila d’ornaments. Tot és de molt bona qualitat i molt, molt car!

—Tens raó —rigué mofeta en Harry. Se la mirà força divertit—. Saps, no em puc fer a la idea de veure-t’hi al mig.

Es va interrompre quan la Lydia anava apressadament cap a l’estança. S’adreçà directament a ell.

—Tant de gust, Harry. Sóc la Lydia, la muller de l’Alfred.

—Encantat de conèixer-te, Lydia —li allargà les mans, examinant la seva cara espavilada amb una ràpida ullada, i aprovant mentalment la seva manera de caminar; molt poques dones es mouen amb gràcia.

La Lydia per la seva banda feia una ràpida valoració de l’home. Ella pensava: «Sembla terriblement dur, i atractiu. No me’n fiaria un pèl…». Llavors va dir tot rient:

—Com ho trobes després de tots aquests anys? Bastant diferent o igual que abans?

—Si fa no fa igual —guaità al seu voltant—. Aquesta habitació l’heu endreçat.

—I tant, molts cops.

Ell afegí:

—Vull dir tu. Tu l’has feta, diferent.

—Sí, això espero…

Ell li somrigué burleta, amb un sobtat somriure entremaliat que li recordà el vell del pis de sobre.

—Això ara té més classe! Recordo haver sentit que l’Alfred s’havia casat amb una xicota que tenia un llinatge que provenia del mateix Conqueridor.

La Lydia somrigué i va respondre:

—Crec que sí. Però n’hi ha hagut molts que han criat per entremig des d’aquells temps.

En Harry canvià de tema:

—Com està l’Alfred? Continua sent el mateix reconsagrat immobilista impertorbable de sempre?

—No sé pas si el trobaràs canviat o no.

—I com estan els altres? Tots escampats per Anglaterra?

—No, estan tots ací per Nadal, saps?

Els ulls d’en Harry semblaven taronges.

—Una clàssica reunió familiar nadalenca? Què li passa al vell? No acostumava a fer cap mena de concessions als sentiments. No recordo que apreciés massa la seva família, tampoc. Deu haver canviat!

—Potser —però la veu de la Lydia era prou seca per desmentir-ho.

La Pilar estava observant amb els seus grossos ulls, ben oberts i atents. En Harry va preguntar:

—I què fa en George? Encara és tan gasiu? Com es planyia si havia de despendre mig penic de la seva butxaca!

La Lydia respongué:

—En George és al Parlament. N’és membre per Westeringham.

—Què? En Popeye al Parlament? Senyor, aquesta sí que és bona!

En Harry tombà el cap i es posà a riure.

Era un riure planer i estentori. Sonava de forma brutal i incontrolada en l’espai confinat de l’habitació. La Pilar deixà anar un sospir amb un ensurt. La Lydia es féu una mica enrere.

Llavors, amb un moviment cap endarrere, estroncà el riure i es girà amb elegància. No havia sentit entrar ningú, però l’Alfred estava allà dret tranquil·lament. Es mirava en Harry amb una expressió estranya a la cara.

En Harry vacil·là un moment, i després un lleu somriure li arquejà els llavis. Avançà un pas.

—Però —va dir— si és l’Alfred!

L’Alfred assentí.

—Hola, Harry —digué.

Ells restaren fitant-se l’un a l’altre. La Lydia contenia la respiració. Pensava:

«Que absurd! Com dos gossos; vigilant-se l’un a l’altre».

La mirada fixa de la Pilar s’eixamplà encara més. Rumiava per a ella mateixa:

«Quina bestiesa, tots dos guaitant-se aquí drets… Per què no s’abracen? No, per descomptat, els anglesos això no ho fan. Però podrien dir alguna cosa. Per què només es miren?».

En Harry al final va parlar.

—Bé, bé. Em sento feliç de ser ací altre cop!

—Així ho espero. Una bona pila d’anys des que vas marxar.

En Harry va alçar el cap. Es passà el dit per la barbeta. Era un gest habitual en ell. Expressava bel·ligerància.

—Sí —contestà—. Estic content d’haver vingut —marcà una pausa per dotar de major significació la paraula següent— a casa…





II


—Suposo que he estat un home molt malvat —deia en Simeon Lee.

Estava arrepapat a la seva cadira. Tenia el mentó mirant cap amunt i amb un dit s’acaronava la barbeta reflexivament. Davant d’ell guspirejaven i ballaven les flames de la llar de foc. Al costat seia la Pilar, amb un petit ventall de paper a la mà. L’utilitzava per protegir-se la cara de les flamarades. De tant en tant també s’hi ventava, giravoltant el puny amb flexibilitat. En Simeon se la mirava satisfet.

Continuava parlant, potser més per ell mateix que no pas per la noia, però estimulat per la seva presència.

—Sí —deia—. He estat un home pervers. Tu què hi dius, Pilar?

La Pilar s’arronsà d’espatlles i respongué:

—Tots els homes són perversos. Ho diuen les monges. Per això hem de resar per ells.

—Oh, però jo he estat més dolent que la majoria —en Simeon rigué—. No me’n penedeixo saps. No. No em penedeixo de res. M’he divertit… a cada moment! Diuen que hom es penedeix quan arriba a vell. Bajanades. No em sap gens de greu. I, tal com et dic, n’he fet de grosses… He comès tots els pecats llaminers que he pogut! He estafat, robat, mentit… Sí, senyor! I dones, sempre amb dones! L’altre dia em parlaven d’un xeic àrab que tenia un cos de guàrdia format per quaranta dels seus fills, tots aproximadament de la mateixa edat! Vaja! Quaranta! Jo no en sé de quaranta, però segur que podria organitzar un cos de guàrdia força nodrit si anés a cercar els meus bordegassos! Ep, Pilar, què en penses? Sorpresa?

La Pilar l’esguardava.

—No, per què hauria d’estar-ho? Els homes sempre empaiten les dones. El meu pare també. És per això que sovint les mullers són desgraciades i han d’anar a l’església a resar.

El vell Simeon va ajuntar les celles.

—Jo vaig fer desgraciada l’Adelaida —digué.

Quasi parlava en veu baixa, per ell mateix.

—Senyor, quina dona! Jove i bonica com era quan m’hi vaig casar! I després? Plorant i gemegant tot el dia. Un home esdevé un dimoni quan la seva muller està sempre rondinant… No tenia caràcter, aquest era el problema amb l’Adelaida. Si ella m’hagués parat els peus! Però mai no ho va fer, mai. Quan em vaig casar creia que m’establiria i pujaria una família, tallant amb la vida que portava abans…

La seva veu s’apagà. Esguardava la imatge d’ella reflectida per la resplendor de la foguera.

—Pujar una família… Déu meu, i quina família! —sobtadament deixà anar una riallada amarga—. Mi-te’ls, mi-te’ls! Ni un fill entre tots per educar-lo! Però, què els passa? No porten ni una gota de la meva sang a les venes? Ni un fill entre tots, legítim o il·legítim. L’Alfred, per exemple, maleït sigui el dimoni, com m’ensopeix l’Alfred! Mirant-me amb els seus ulls de gos. A punt per fer qualsevol cosa que li demani. Senyor, quin ximple! La seva muller, en canvi, la Lydia; m’agrada la Lydia. Té esperit. Però jo no li caic bé, em penso. No, no li faig cap gràcia. Però m’ha de fer la gara-gara per culpa d’aquest babau de l’Alfred —esguardà la noia a través del foc—. Pilar, recorda-ho, res no és tan avorrit com la veneració excessiva.

Ella li féu un somriure. I ell va prosseguir, encoratjat per la seva jove i ferma feminitat.

—En George? Què és, en George? Un aturat! Igual que un bacallà sec! Una espècie de penell pretensiós sense cap ni empenta, i això vol dir que no té ni cinc tampoc! En David? En David sempre ha estat un boig, un boig i un somiatruites. El nen de sa mare, això va ser sempre en David. Només feia coses delicades per casar-se amb aquella dona forta, d’esguard reconfortant —va baixar les mans, rebotint-les contra els braços de la seva cadira—. En Harry és el millor de tots! Pobre Harry, l’ovella negra! Però, almenys encara és viu.

La Pilar s’hi afegí:

—Sí, ell és interessant. Riu, riu sorollosament i tirant el cap endarrere amb naturalitat. Sí, sí, m’agrada molt.

El vell l’observà.

—Així que a tu també, oi Pilar? En Harry sempre ha tingut traça amb les noies. Ho ha agafat de mi això —es posà a riure per sota el nas—. He viscut bé, jo; m’he donat molt bona vida. Ho he tingut tot.

La Pilar digué:

—A Espanya tenim un proverbi que diu així: «Fes el que vulguis però paga-ho, diu Nostre Senyor».

En Simeon va donar un cop de mà afirmatiu al braç de la seva cadira.

—Té raó. Aquesta és la qüestió. Fes el que vulguis… Jo ho he fet tota la vida el que he volgut.

La Pilar de sobte digué amb veu clara i ben forta:

—I ho heu pagat?

En Simeon va parar de riure. S’incorporà i l’esguardà de fit a fit. Va preguntar-li:

—Què vols dir?

—Vull dir que si ho heu pagat, avi?

En Simeon Lee respongué amb calma:

—No ho sé…

Llavors, donant un cop de puny a la cadira, exclamà amb un enuig sobtat:

—I per què ho dius això, noia? Eh, per què ho dius?

La Pilar contestà:

—No ho sé.

La mà que sostenia el ventall restava quieta. Els ulls foscos i misteriosos. Seia amb el cap tirat enrere, segura d’ella mateixa, de la seva presència.

En Simeon digué:

—Ets ben bé el dimoni, mocosa…

I ella li respongué amb suavitat:

—Però us caic bé, avi. Us agrada que m’assegui ací amb vós.

En Simeon respongué:

—Sí, que m’agrada. Ha passat molt de temps sense que veiés res de tan jove i bonic… Això em convé, m’escalfa els ossos… I tu ets de la meva pròpia sang… Vaja amb la Jennifer, ella ha acabat per ser la millor de la niuada al final!

La Pilar seia allà i somreia.

—Però tingues en compte que no te’m beus l’enteniment —digué en Simeon—. Jo sé per què seus ací tant pacient i amatent. És pels diners, tot és pels diners… O pretens fer-me creure que estimes ton avi?

La Pilar respongué:

—No, no us estimo. Però em sou simpàtic. M’agradeu molt. Podeu no creure-ho però és veritat. Penso que heu estat un pocavergonya, però això també m’atreu. Vós sou més humà que l’altra gent d’aquesta casa. I teniu coses interessants per explicar. Heu viatjat i heu dut una vida aventurera. Si fos un home, voldria ser així, també.

En Simeon assentí amb el cap.

—Sí, crec que ho series… Portem sang gitana, sempre s’ha dit. Això no traspua gaire en els meus fills, excepte en Harry, però penso que ha ressorgit en tu. Tinc molta paciència, saps, quan cal. Un cop vaig esperar-me quinze anys per venjar-me d’un home que me l’havia jugada. Aquesta és una altra característica dels Lee, no perdonem! Vengem un afront encara que hàgim d’esperar una colla d’anys. Un home em va enganyar. Vaig esperar quinze anys fins que vaig trobar l’oportunitat, i llavors li vaig tornar. El vaig arruïnar. El vaig deixar al carrer!

Rigué lleugerament. La Pilar digué:

—Fou a Sud-àfrica això?

—Sí. Un gran país.

—Hi heu tornat, oi?

—Vaig anar-hi per última vegada cinc anys després de casar-me. Va ser el darrer cop.

—I abans d’això, vau ser-hi molts anys?

—Sí.

—Conteu-m’ho.

Començà a explicar-li-ho. La Pilar, tapada la cara, escoltava. La seva veu era calmosa i gastada. Va dir-li:

—Espera, t’ensenyaré una cosa.

Es va posar penosament dempeus. Llavors, amb l’ajut del seu bastó, coixejà lentament a través de la cambra. Obrí la gran caixa de cabals. Girant-se, li féu senyal que se li atansés.

—Ací, mira això. Nota’ls, mentre els deixes lliscar entre els dits —esguardà la seva cara astorada i es posà a riure.

—Saps què són? Diamants, nena, diamants.

La Pilar obrí uns ulls de pam. S’inclinà tot dient:

—Però això són pedres petites, res més.

En Simeon rigué.

—Són diamants per tallar. Així és com es treuen, com aquests.

La Pilar preguntà incrèdulament:

—I si estiguessin tallats serien brillants de veritat?

—És clar.

—I brillarien?

—I tant si brillarien, amb tota la seva resplendor.

La Pilar digué com una criatura:

—Oh, oh, bah, no m’ho crec!

Ell es divertia.

—Doncs és veritat.

—Són valuosos?

—Bastant valuosos. Difícil de precisar abans de tallar-los. Amb tot, aquesta pileta deu valer un grapat de milers d’esterlines.

La Pilar repetí, espaiant els mots:

—Un grapat de milers d’esterlines?

—Diguem que nou o deu mil. Són unes pedretes força importants, ja ho veus.

La Pilar va preguntar, amb els ulls esbatanats:

—Però per què no us els veneu, llavors?

—Perquè m’agrada guardar-los ací.

—Però, ni per tots aquests diners?

—No els necessito pas per res els diners.

—Ah, caram —la Pilar l’esguardava impressionada.

Va dir-li:

—Però, per què no els talleu i així faran bonic?

—Perquè els prefereixo així —la cara se li enfosquí en una expressió ferrenya. Es girà i començà a parlar sol—. Em porten records, el seu tacte, notar-los com em rellisquen pels dits… Tot em duu records, la resplendor del Sol i l’olor del veldt, els bous, el vell Eb, els homes, els capvespres…

Trucaren lleugerament a la porta. En Simeon va dir:

—Torna’ls a la caixa i tanca-la. —Llavors cridà:

—Endavant.

En Horbury entrà, deferent i pausat, i digué:

—El te està servit a baix.





III


La Hilda va dir:

—Així que eres ací, David. T’he estat buscant pertot arreu. No et pots quedar en aquesta habitació, és massa freda.

En David va trigar un moment a contestar. Estava dret mirant una cadira, una cadira baixa entapissada amb un setí esmorteït. Digué abruptament:

—Aquesta era la seva cadira… La cadira on seia sempre… aquesta precisament, la mateixa. Tan sols entapissada de nou és clar.

La Hilda arrufà el front un xic enutjada, i insistí.

—Ah, ja la veig. Però has de sortir d’ací, perquè és molt fred.

En David semblà no adonar-se’n. Observant al seu voltant, continuà dient:

—Ella seia ací generalment. La recordo asseguda en aquell tamboret, llegint-me alguna cosa. Jack l’esventrador era, sí Jack l’esventrador. Jo devia tenir sis anys llavors.

La Hilda l’agafà amb força pel braç.

—Torna cap al saló, corre. En aquesta habitació no hi ha calefacció.

Va obeir, però ella li notà un petit tremolor que el sotraguejava de dalt a baix.

—La mateixa —murmurava—. La mateixa. Quan penso en el temps que ha restat ací sense ser utilitzada.

La Hilda semblava preocupada. Digué amb veu alegre però decidida:

—M’agradaria de saber on són els altres. Ja quasi és l’hora del te.

En David es deseixí del seu braç i obrí una altra porta.

—Acostumava a haver-hi un piano, ací… Ah, sí, ja el veig! Vaig a mirar si està afinat.

Un cop assegut, obrí la tapa i acaronà dolçament les tecles.

—Sí, evidentment encara està afinat.

Començà a tocar. Era força destre i la melodia fluïa mansa dels seus dits.

La Hilda li preguntà:

—Què és això? Em sembla que ho conec, però no puc recordar-me’n.

Respongué:

—No ho havia interpretat des de feia anys. Ella solia tocar-ho. És de Mendelssohn, «Cançons sense mots».

La suau i dolça melodia omplia la cambra, la Hilda va dir:

—Toca alguna cosa de Mozart, vinga.

En David denegà amb el cap, i arrencà amb una altra peça de Mendelssohn.

Llavors de sobte va prémer amb força les tecles, produint un desacord aspre. S’alçà. Estava tremolant tot ell. La Hilda se li atansà, cridant amoïnada:

—David, David.

—No és res, tranquil·la, no és res.





IV


El timbre sonava amb estridència. En Tressilian deixà el seu seient a la cuina i s’adreçà lentament cap a la porta.

El timbre continuava sonant. En Tressilian estava enutjat. De l’altra banda del vidre glaçat de la porta s’albirava la silueta d’un home cobert negligentment amb un barret.

En Tressilian es passà la mà pel front. Quelcom el disgustava. Era com si alguna cosa ja hagués succeït abans i ara es repetís.

Segurament això ja havia ocorregut abans. Segurament…

Retirà el baldó i obrí la porta.

Llavors l’encanteri es féu fonedís. L’home, allà dret, preguntà:

—És ací on viu Mr. Simeon Lee?

—Sí, senyor.

—Que podria veure’l, si us plau?

Algun record apagat es desvetllà a la memòria d’en Tressilian. L’entonació de veu el transportava als vells temps, quan Mr. Lee acabava d’arrelar a Anglaterra.

En Tressilian negà amb el cap vacil·lant.

—Mr. Lee és un invàlid, senyor. No rep gairebé ningú, ara si vós…

El foraster el va interrompre.

Es va treure un sobre i el lliurà al majordom.

—Doneu això a Mr. Lee, si us plau.

—Sí, senyor.





V


En Simeon Lee agafà el sobre. En va extreure el solitari full de paper que portava. El llegí astorat. Els seus ulls marrons enrogiren, però va somriure.

—Però, això és fantàstic! —exclamà. Dirigint-se al majordom—: Fes passar Mr. Farr, Tressilian.

—Sí, senyor.

En Simeon digué:

—Precisament estava pensant en el vell Ebenezer Farr. Era el meu soci allà a Kimberley. I ara ha vingut a parar ací el seu fill!

En Tressilian tornà a comparèixer, per anunciar:

—Mr. Farr.

Stephen Farr entrà donant mostres de nerviosisme. Ho dissimulava fanfarronejant. Preguntà:

—Mr. Lee?

Per un moment el seu accent sud-africà es féu més aparent.

—Estic content de veure’t. Així que ets el xicot de l’Ebb?

Stephen Farr somrigué tímidament. Va dir:

—És la meva primera visita a la metròpoli. El pare sempre em deia que us vingués a veure si m’acostava per ací.

—Naturalment.

El vell donà una ullada al seu voltant.

—Aquesta és la meva néta. La Pilar Estravados.

—Tant de gust de conèixer-lo —digué la Pilar hipòcritament.

Stephen Farr pensà amb admiració: «Quina tia fresca. S’ha quedat sorpresa de veure’m, però només se li ha notat per un instant».

Ell contestà, contenint-se amb prou feines:

—Estic encantat de conèixer-la, senyoreta Estravados.

—Gràcies —respongué la Pilar.

En Simeon Lee parlà altre cop:

—Seu i explica’m coses de tu. Et quedaràs a Anglaterra per molt de temps?

—Home, ara que sóc ací no tinc cap pressa!

Ell rigué obertament.

En Simeon Lee digué:

—Molt bé. T’has de quedar ací amb nosaltres durant una temporada.

—Oh, mireu, senyor. No puc acceptar-ho. Tan sols manquen dos dies per Nadal.

—Has de passar el Nadal amb nosaltres, a no ser que ja tinguis altres plans.

—En realitat no tinc res previst, però no em sembla correcte.

En Simeon replicà:

—Això està fet —es girà—. Pilar?

—Sí, avi.

—Vés a dir a la Lydia que acollirem un altre convidat. I prega-li que pugi.

La Pilar abandonà l’habitació. Els ulls de Stephen la resseguien.

En Simeon s’alegrà d’adonar-se’n.

Digué:

—Has vingut ací directament de Sud-àfrica?

—Exactament.

Llavors començà a parlar d’aquell país.

La Lydia arribà pocs minuts després.

En Simeon va fer les presentacions.

—Aquest és Stephen Farr, fill del meu antic amic i soci, Ebenezer Farr. Passarà el Nadal amb nosaltres si pots trobar-li una habitació.

La Lydia va somriure.

—Per descomptat.

Els seus ulls repararen en l’aparença del foraster. La seva cara bronzejada, els ulls blaus i l’espontaneïtat dels seus moviments.

—La meva jove —va afegir en Simeon.

Stephen objectà:

—Em trobo bastant incòmode, irrompent en una celebració familiar com aquesta.

—Tu ets un de la família, noi —el tallà en Simeon—. Considera-te’n un més.

—Sou molt amable, senyor.

La Pilar tornà a entrar a la cambra. S’assegué tranquil·lament al costat del foc i agafà el ventall amb la mà. L’utilitzava com un vano, decantant lentament el puny amunt i avall. Els seus ulls restaven esmorteïts i abatuts.





TERCERA PART


24 de desembre





I


—Realment vols que em quedi ací, pare? —va preguntar en Harry, parant atenció—. A mi em neguiteja bastant aquest vesper, ja ho saps.

—A què et refereixes? —saltà en Simeon.

—L’Alfred —explicà en Harry—. El bo del meu germà Alfred! Ell, si és que puc dir-ho, està ressentit perquè corro per ací.

—Que rebenti! —bramulà en Simeon—. Jo sóc l’amo d’aquesta casa.

—Tanmateix, espero que estiguis bastant pendent de l’Alfred. Jo tampoc no vull provocar un enrenou.

—Tu faràs el que et digui —li etzibà el seu pare.

En Harry va badallar.

—No saps si podré emmotllar-me a una vida casolana i sedentària, bastant sufocant per a un individu que ha estat fent tombarelles arreu del món.

El seu pare respongué:

—Faries millor de casar-te i posar seny.

En Harry replicà:

—I amb qui em caso? La llàstima és que hom no es pugui casar amb alguna de bufona. La Pilar és endimoniadament atractiva.

—T’hi has fixat?

—Parlant de seny, el panxut d’en George s’ho ha muntat tan bé com ha pogut. Qui és ella?

En Simeon s’arronsà d’espatlles.

—Com he de saber-ho? En George la va treure d’una desfilada de models, em penso. Ella diu que el seu pare era un oficial naval retirat.

En Harry opinà:

—Probablement l’oficial segon d’un vapor de cabotatge. En George hi tindrà força problemes si no va amb molt de compte.

—En George és un boig —va titllar-lo en Simeon Lee.

En Harry insistí:

—Que s’hi va casar pels diners, amb ell?

En Simeon s’arronsà d’espatlles altra vegada.

En Harry retornà al tema inicial:

—Bé, penses que pots fer quadrar l’Alfred sense problemes?

—Aviat ho haurem enllestit això —li contestà sorrut.

Sobre la taula prop d’ell hi havia una campaneta. La feu sonar.

En Horbury aparegué immediatament. En Simeon va ordenar-li:

—Digues a l’Alfred que vingui.

En Horbury sortí, en Harry sil·labejant exclamà:

—Aquest bordegàs escolta darrere les portes!

En Simeon arronsà l’esquena.

—Probablement.

L’Alfred s’afanyà a comparèixer. La seva cara dibuixà una ganyota quan va veure el seu germà. Ignorant-lo, va preguntar:

—Em demanaves, pare?

—Sí, seu. Precisament estava pensant que havíem de reorganitzar una mica les coses, ara que tindrem dues persones més vivint a casa.

—Dues?

—La Pilar farà d’aquesta la seva llar, naturalment. I en Harry està altre cop a casa, per sort.

L’Alfred digué:

—En Harry es quedarà a viure ací?

—Per què no, noi? —l’inquirí el seu germà.

L’Alfred es girà en sec de cara a ell.

—Pensava que això ho veuries per tu mateix!

—Bé, doncs ho sento, però no.

—Després de tot el que ha passat? De la forma desagraïda com t’has comportat. L’escàndol.

En Harry feu un gest menyspreatiu amb la mà.

—Tot això va ser abans.

—La teva conducta amb el pare ha estat vergonyosa, després de tot el què ha fet per tu.

—Fixa-t’hi bé, Alfred, en què això no és qüestió teva, sinó del pare. Si ell està disposat a oblidar-ho i em perdona…

—Hi estic disposat —digué en Simeon—. En Harry és el meu fill, malgrat tot. Recorda-te’n Alfred.

—Sí, però jo estic ressentit amb ell.

En Simeon el tallà:

—En Harry es quedarà ací! Perquè jo ho vull així —repenjà afablement la mà a l’espatlla del seu fill—. Li tinc molt d’afecte a en Harry.

L’Alfred s’aixecà i abandonà la cambra. Tenia la cara com el paper de fumar. En Harry també es posà dret i el seguí, rient.

En Simeon, assegut, es feia un panxó de riure. Llavors se sobresaltà i guaità al seu voltant.

—Qui rediantre ha estat? Ah, ets tu, Horbury. No t’amaguis aquest cop.

—Us demano perdó, senyor.

—No té importància. Escolta, tinc alguns encàrrecs per tu. Vull que tothom pugi ací després de dinar, tothom.

—Sí, senyor.

—Hi ha una altra cosa. Quan vinguin, tu puges amb ells. I quan estiguis a mig camí, aixeques la veu perquè jo et senti. Ho fas amb qualsevol pretext. Entesos?

—Sí, senyor.

En Horbury davallà les escales. Digué a en Tressilian:

—Si voleu saber-ho, estem a punt de tenir un Bon Nadal.

En Tressilian preguntà ràpidament:

—Què voleu dir?

—Vós espereu i ho veureu, Tressilian. Avui és la vigília de Nadal i regna un agradable esperit nadalenc, creu-t’ho!





II


Entraren a l’habitació i s’aturaren a la porta.

En Simeon estava parlant per telèfon. Amb la mà els va indicar que passessin.

—Seieu tots. D’ací a un minut estaré llest.

Continuà parlant per telèfon.

—És ací Charlton, Hodgkins i Burce? Ets tu, Charlton? Sóc en Simeon Lee. Sí, està clar… Sí… No, jo volia que em fessis un nou testament… Sí, ha passat ja cert temps des que vaig fer l’altre… Les circumstàncies han variat… No, no. No cal córrer. No vull rebentar-te el Nadal. Diguem que el dia de Sant Esteve o l’endemà. Vine llavors i t’explicaré el que vull fer. No, així ja està bé. No em penso morir encara.

Va penjar i llavors esguardà al seu voltant els vuit membres de la seva família. Va riure lleugerament i digué:

—Esteu tots molt moixos. Què succeeix?

L’Alfred digué:

—Ens has cridat…

En Simeon, ràpidament, tornà a parlar:

—Ah, sí, perdó. Res d’important. Pensàveu que era un consell de família? Doncs no, simplement em trobo bastant cansat avui, això és tot. No cal que cap de vosaltres pugi després de sopar, perquè em posaré al llit. Vull estar fresc per la diada de Nadal.

Els va dedicar un somriure. En George, molt correctament, va contestar:

—Naturalment… per descomptat…

En Simeon afegí:

—Una magnífica institució de tota la vida, el Nadal. Fomenta la comunió dels sentiments familiars. Què en penses, estimada Magdalene?

La Magdalene Lee s’alçà d’un bot. La seva boqueta d’enze s’obrí i es tancà tot seguit. Va respondre:

—Oh, sí, és clar!

En Simeon va dir-li:

—Vejam, tu vivies amb un oficial naval retirat —remarcà la pausa— el teu pare. No crec que féssiu gran cosa per Nadal. Per això es necessita tenir molta família!

—Home, potser sí.

Els ulls d’en Simeon relliscaren cap al darrere d’ella.

—No voldria comentar res desagradable aquesta època de l’any, però has de saber, George, que em temo que hauré d’escurçar la teva assignació una mica. El sosteniment de la casa em costarà una mica més car d’ara endavant.

En George es posà vermell com un tomàquet.

—Però mira, pare, això no pots fer-ho!

En Simeon dolçament contestà:

—Ui, si no puc evitar-ho!

—Les meves despeses ja són molt altes. Molt elevades. Per això no sé com fer-ho per atendre-les. Cal una economia rigorosíssima.

—Deixa que la teva muller se n’encarregui una mica més —digué en Simeon—. Les dones tenen traça per aquesta mena de coses. Sovint aconsegueixen estalvis on els homes mai no se’ls hauria ocorregut. I una dona espavilada es pot cosir els seus propis vestits. La meva muller me’n recordo, era manyosa amb l’agulla de cosir. Era molt llesta amb tot. Una bona dona, encara que mortalment avorrida.

En David va fer un bot. El seu pare el reptà.

—Seu, noi, trabucaràs alguna cosa.

En David no l’escoltà:

—La meva mare…

En Simeon digué tallant:

—La teva mare tenia el cervell d’un mosquit! I em fa l’efecte que l’ha traspassat als seus fills —de sobte es va posar dempeus. Les galtes se li tacaren de roig intens. La veu esdevingué forta i estrident—. No valeu un penic, cap de vosaltres! Estic fart de tots plegats! No sou homes! Sou unes bledes, una colla de nyèbits, titelles i malcriats. Tots junts no li arribeu a la sola de la sabata a la Pilar! Maleiré el cel, si no he tingut enlloc del món cap fill millor que vosaltres, encara que vosaltres sigueu els fills legítims.

—Ací, pare, vés amb compte —cridà en Harry.

S’havia posat dret d’un salt i ajuntava les celles de la seva cara usualment jovial. El pare li clavà:

—El mateix va per tu! Què has fet tu sempre? Somicar-me perquè t’enviï diners des d’arreu del món! Us dic que estic tip de tots vosaltres i tinc ganes de perdre-us de vista! Fora d’ací!

Es reclinà al respatller de la cadira, panteixant una mica.

Lentament, un rere l’altre, els familiars eixiren de l’habitació. En George estava roig d’indignació. La Magdalene l’esguardava atemorida. En David caminava pàl·lid i tremolós. En Harry en sortí fet una fúria. L’Alfred deambulava d’esma. La Lydia el seguia tibada, redreçant el cap. Només la Hilda es va aturar a la porta i tornà lentament enrere.

Se li plantà al davant, i ell se la trobà allà dreta quan va obrir els ulls. Quelcom d’amenaçador traspuava la seva actitud ferma. Romania immòbil, guaitant-lo impassible.

Ell li digué irritat:

—Què vols?

La Hilda respongué:

—Quan em vau escriure vaig creure el que em dèieu, que volíeu retrobar-vos amb la vostra família per Nadal. Per això vaig convèncer en David de venir.

En Simeon li replicà:

—Bé, i què?

La Hilda contestà amb calma:

—Vós volíeu tenir la família al voltant, però no pel motiu que dèieu. Els volíeu aquí, no és cert, per mortificar-los a tots? Déu us compadeixi. Aquesta és la vostra manera de distreure-us?

En Simeon rigué:

—Sempre he tingut un sentit de l’humor un xic especial. No espero que ningú més apreciï l’acudit. Però jo m’ho estic passant bomba!

Ella no va respondre. L’envaí un sentiment imprecís d’aprensió envers en Simeon Lee. Ell li preguntà sense immutar-se:

—En què penses?

La Hilda Lee, amb calma, va respondre:

—Em fa por…

En Simeon la va interrompre:

—Tens por de mi?

La Hilda el va rectificar:

—No de vós. Temo per vós!

Igual que un jutge que acaba de dictar sentència, va girar cua. Lentament, amb pas segur, sortí de l’habitació.

En Simeon es va aixecar i caminà cap a la caixa forta. Va murmurar:

—Deixa’m donar un cop d’ull als meus diamants…





III


El timbre de la porta va sonar cap a tres quarts de vuit.

En Tressilian anà a obrir. Després tornà a la cuina, on trobà en Horbury agafant les tasses de cafè de la safata, per mirar les marques que tenien.

—Qui és? —preguntà en Horbury.

—El Superintendent de Policia, Mr. Sugden. Vigileu el que feu!

A en Horbury li va relliscar una de les tasses, que s’estavellà contra terra, i va quedar esmicolada.

—Fixeu-vos-hi —va lamentar-se en Tressilian—. Onze anys rentant aquestes tasses i mai no se n’havia trencada cap, i ara veniu vós a remenar el que no us pertoca, i mireu què ha passat!

—Ho sento, Tressilian. Estic compungit —va disculpar-se l’altre. La suor li regalimava per la cara—. No sé com ha estat. Dieu que ha trucat un superintendent de policia?

—Sí, era Mr. Sugden.

El criat es va llepar els llavis.

—Què… què volia?

—Es tracta d’una col·lecta per l’orfanat de la policia.

—Ah! —el criat deixondí les espatlles. En una veu més natural, afegí:

—N’ha tret alguna cosa?

—Li he portat la butlleta a Mr. Lee, i ell m’ha dit que anés a cercar el superintendent i tragués el xerès.

—Només fan que pidolar, en aquesta època de l’any —digué en Horbury—. El dimoni del vell és generós, diguem-ho en el seu honor, a despit dels seus altres defectes.

En Tressilian amb dignitat replicà:

—El senyor sempre ha estat un cavaller esplèndid.

En Horbury assentí:

—És la seva millor cosa! Bé, ara sortiré.

—Aneu al cinema?

—Això espero. Ta-ta-ta, Tressilian.

Va travessar la porta que conduïa al vestíbul dels criats.

En Tressilian fità el rellotge de paret.

Va entrar al menjador i ficà els panets dintre dels tovallons.

Llavors, després d’assegurar-se que tot estava com calia, va tocar el gong del vestíbul.

Mentre moria la darrere nota, el superintendent davallava les escales. El superintendent Sugden era un home fornit i atractiu. Lluïa un vestit blau cenyit, i es bellugava amb consciència de la seva pròpia importància.

Digué afablement:

—Molt em penso que aquesta nit gelarà. Bona cosa: darrerement el temps està molt esvalotat.

En Tressilian, remenant el cap, digué:

—La humitat em perjudica el reuma.

El superintendent comentà que el reuma era una malaltia molesta, i en Tressilian el va veure sortir per la porta davantera.

El vell majordom tancà la porta i lentament se’n tornà cap al vestíbul. Amb la mà es refregà els ulls i sospirà. Llavors va llançar una llambregada cap al seu darrere en el moment que la Lydia entrava al menjador i en George Lee davallava les escales.

En Tressilian, ja llest, anava amunt i avall. Quan l’últim convidat, la Magdalene, havia entrat al menjador, ell hi aparegué dient:

—El sopar està servit.

A la seva manera en Tressilian era un entès en vestits de senyores. Sempre s’hi fixava, i apreciava els conjunts de les senyores mentre anava donant voltes a la taula amb l’ampolla de vi a la mà.

Es va adonar que la muller de l’Alfred lluïa el seu nou tafetà de flors, blanc i negre. Un disseny agosarat, molt sorprenent, però ella podia dur-lo, en canvi moltes dames no podrien. El vestit de la muller d’en George era fet a mida, n’estava segur. Devia haver costat una pila de diners. A ell li agradaria de saber com s’ho faria per pagar-ho! A en George Lee no li feia cap gràcia gastar els diners, perquè mai no en tenia. Després, la muller d’en David, una senyora atractiva, però no tenia ni idea de guarnir-se. Amb la seva figura, un vellut negre llis hauria estat la millor cosa. Triar un estampat roig havia estat una mala elecció. Pel que fa a la senyoreta Pilar tant se valia el que es posés amb la seva silueta i els seus cabells qualsevol cosa li esqueia. Era una bateta fina i senzilla de color clar, va pensar. Amb tot i això, Mr. Lee ja se la miraria, ja! Estava boig pels seus ossets. Sempre succeeix igual quan un senyor es fa gran. Una cara jove els trastoca!

—Rhin o Bordeaux? —xiuxiuejava en Tressilian en un murmuri deferent a l’orella de la Hilda. De cua d’ull es va adonar que en Walter, el cambrer, estava repartint la verdura abans que la sopa altra vegada, després de tants cops com se li havia dit!

En Tressilian servia el soufflé. Llavors el va sorprendre, ara que havia satisfet el seu interès per la roba de les senyores i li havia passat l’enuig per la poca traça d’en Walter, el fet que tothom restava callat aquesta nit. En realitat, no es captenien exactament en silenci, perquè en Harry parlava per vint, no, no era en Harry, era el senyor sud-africà. I els altres també parlaven, però només a batzegades. Hi havia quelcom una mica estrany en tots ells.

Mr. Alfred, per exemple, posava cara de malalt. Semblava que hagués patit un trasbals o alguna mena de desgràcia. Mostrava un esguard atordit, i li retiraven els plats amb el menjar amb prou feines tastat. Tenia amoïnada la senyora, d’això en Tressilian podia adonar-se’n perfectament. El fitava a l’altra banda de la taula, no de forma aparent, és clar, sinó dissimuladament. Mr. George estava roig, i engolia pràcticament sense mastegar. Un dia s’ennuegaria si no anava amb compte. La seva senyora no tastava un mos. Sempre feia dieta. La senyoreta Pilar semblava fruir del sopar i parlava i reia amb el senyor sud-africà. Era evident que li agradava. No semblava que res els preocupés a ells dos.

I Mr. David? En Tressilian hi estava capficat. Era igual que la seva mare. I es mantenia extraordinàriament jove. Però era massa nerviós; ja havia trabucat la copa.

En Tressilian va enretirar-la i eixugà hàbilment el reguerol. Ja un cop sec, Mr. David semblava no adonar-se’n, del que havia fet. Seia amb la mirada fixa davant seu i la cara pàl·lida i esmorteïda.

Parlant de cares pàl·lides, Déu n’hi do la d’en Horbury a la cuina quan ha sentit que havia arribat a la casa un oficial de policia… quasi se la imaginava altre cop.

En Tressilian va rebre una nova sotragada. En Walter havia trencat un parell de plats mentre els servia a taula. Avui dia els cambrers són un desastre! Haurien de treballar de mossos d’estable amb la marxa que duen!

Va sortir ell amb el porto. Mr. Harry semblava un xic absent aquesta nit. Fitava Mr. Alfred. Mai no s’havien estimat, ni tan sols de petits. És clar que Mr. Harry sempre havia estat el preferit del seu pare i això havia picat el seu germà. Mr. Lee mai no havia fet gaire cas a Mr. Alfred. Una llàstima, tenint en compte que sempre li havia estat tan fidel.

Ara s’aixecava la seva senyora. Feia la volta corrents a la taula. Molt elegant el model de tafetà que vestia, i també la capa que el cobria. Una senyora molt distingida.

Va tornar cap al rebost, tancant la porta del menjador, on restaven els homes bevent el seu porto.

Portà la safata amb el cafè a la sala d’estar, on seien les quatre senyores bastant incòmodes, segons va pensar. No parlaven, i ell també va servir el cafè en silenci.

Va tornar a sortir. Mentre es dirigia cap al rebost va sentir que s’obria la porta del menjador. En David Lee l’abandonava i travessant el vestíbul, s’adreçà cap a la sala d’estar.

En Tressilian entrà al rebost. Va cantar les quaranta a en Walter. En Walter era bastant, si no molt, impertinent!

Un cop sol al seu cau, en Tressilian s’assegué bastant fatigat. Se sentia deprimit. La Nit de Nadal, i tot era tensió… No s’ho havia passat pas bé!

Fent un esforç, s’alçà. Es dirigí a la sala d’estar i recollí les tasses de cafè. Només hi restava la Lydia, que romania dreta, mig amagada per la cortina de la finestra, a l’altra punta de l’habitació. Dempeus atalaiava la nit al defora.

A l’altre cantó de la porta se sentia un piano.

Mr. David el tocava. Però, per què, es preguntava en Tressilian, per què Mr. David interpretava la Marxa Fúnebre? Ja que d’això es tractava.

Ai, Déu meu, les coses no anaven pas bé!

Arrossegant els peus, travessà el vestíbul i se’n tornà cap al rebost.

Fou llavors quan sentí el primer soroll a dalt i la trencadissa d’un gerro, el llançament d’objectes, i un reguitzell de cops i trompades.

—Que estrany! —va pensar en Tressilian—. Què estarà fent l’amo? Què deu passar allà a dalt?

I aleshores, ben alt i clar, arribà un xiscle, un horrible i potent gemec que moria en un borbolleig ofegat.

En Tressilian va romandre allà paralitzat un moment, després va córrer cap al vestíbul i pujà les escales. D’altres l’acompanyaven. Tothom a la casa havia sentit el crit.

Un cop dalt resseguiren una corba, creuaren una galeria plena d’estàtues blanques i misterioses, i a través del passadís arribaren a la porta de Mr. Simeon Lee. Allà ja hi eren la Hilda i Mr. Farr. Ell es repenjava contra la paret, mentre ella intentava retorçar el pom de la porta.

—La porta està tancada amb pany i clau —deia—. La porta està tancada amb clau!

Harry Lee va avançar a empentes des del darrere i li va arrabassar el pom de la porta. També va torçar-lo i retorçar-lo.

—Pare —cridava—. Pare, deixa’ns entrar.

Va aixecar la mà i tots pararen atenció en silenci. No hi hagué resposta. Cap soroll no sortia de l’interior.

Sonà el timbre de la porta principal, però ningú no en féu cas.

Stephen Farr digué:

—Hem d’esbotzar la porta. És l’única solució.

En Harry no hi estava d’acord:

—Això serà molt difícil. Aquestes portes són d’un material molt sòlid. Vine, Alfred.

Llavors, respirant a fons, estiraren amb força. Finalment anaren a cercar un banc de roure i l’utilitzaren per envestir la porta. Aquesta al capdavall cedí. Saltaren les frontisses i la porta s’enfonsà, arrencant el bastiment.

Durant un moment tots romangueren allà plegats, ben junts, mirant cap a l’interior. El que hi veien era un espectacle que cap d’ells no oblidaria mai.

Certament s’havia desenvolupat una lluita terrible. Hi havia mobles ben grossos bolcats. Gerros xinesos fets bocins s’escampaven pel terra. Al mig de la catifa, davant de la llar de foc encara encesa, jeia el cos de Simeon Lee voltat d’un gran toll de sang. La sang regalimava pertot. Allò era l’hecatombe.

Era una visió que esgarrifava. Se sentiren dues veus parlant alhora. Per estrany que sembli, les frases pronunciades eren citacions en els dos casos.

En David Lee va dir:

—El Senyor és lent en ira però gran en força.

La veu de la Lydia surava com en un murmuri:

—Qui hauria dit que el vell tingués tanta sang?





IV


El superintendent Sugden havia trucat tres cops.

Al final, desesperat, picà a la porta amb els nusos de la mà. Un Walter esglaiat obrí la porta.

—Ui, ai, oi —digué. Un cert alleujament se li dibuixà al rostre—. Ara estava precisament telefonant a la policia.

—Per què? —preguntà ràpidament el superintendent—. Què succeeix?

En Walter mormolà:

—És el vell Mr. Lee. L’han…

El policia l’apartà i s’enfilà a corre-cuita per les escales. Va entrar a l’habitació sense que ningú no s’adonés de la seva aparició. En entrar veié com la Pilar s’ajupia i aplegava alguna cosa de terra. També va veure en David Lee, dret, tapant-se el cap amb les mans.

Els altres formaven un petit grup. L’Alfred Lee, sol, anava fent passes al voltant del cos del seu pare. Després es quedà quiet al seu costat, mirant-lo fixament. Tenia la cara blanca com el paper de fumar.

En George Lee donava instruccions amb èmfasi:

—No es pot tocar res, recordeu-ho, res, fins que arribi la policia. Això és el més important.

—Perdoneu —digué en Sugden.

Va fer-se pas a empentes, respectant gentilment les senyores.

L’Alfred Lee el va reconèixer.

—Ah —digué—. Sou vós, el superintendent Sugden. Heu vingut molt ràpid…

—Sí, Mr. Lee —en Sugden no malgastava el temps en explicacions—. Què és tot això?

—El meu pare —respongué l’Alfred Lee— ha estat assassinat…

La veu se li esquerdà.

De cop la Magdalene començà a sanglotar històricament.

El superintendent aixecà la mà amb maneres d’oficial i digué autoritàriament:

—Que tothom faci el favor de deixar l’habitació excepte Mr. Lee i, bé, Mr. George Lee…?

Lentament es dirigiren cap a la porta, dòcils com bens. De sobte en Sugden aturà la Pilar.

—Perdoneu, senyoreta —féu, amablement—. No s’ha de tocar ni remenar res.

La noia l’observà. Stephen Farr intervingué impacientant-se:

—Naturalment. Ella ja se’n fa càrrec.

Però el superintendent insistí, emprant encara el mateix to cordial.

—Acabeu de collir alguna cosa de terra…

Els ulls de la Pilar augmentaren. Se’l quedà mirant i exclamà amb incredulitat:

—Jo?

El superintendent Sugden es mantenia correcte. Tan sols que la seva veu resultava un xic més ferma.

—Sí, jo us he vist.

—Ah!

—Per tant doneu-m’ho, si us plau. Ara ho teniu a la mà.

Amb calma la Pilar obrí la mà. Al seu palmell reposava un manyoc de cautxú i un petit objecte fet de fusta. En Sugden els va prendre. Els ficà en un sobre que s’entaforà a la butxaca de la pitrere.

—Gràcies —digué.

Es va girar. Per un moment els ulls de Stephen Farr mostraren un respecte admiratiu. Estava començant a pensar que havia subestimat el fornit i atractiu superintendent. Sortiren de l’habitació. Al seu darrere sentien la veu del policia, dient en to oficial:

—I ara, si us plau…





V


—No hi ha res com una llar de foc de llenya —digué el coronel Johnson, mentre atiava el foc i acostava la cadira cap a la foguera.

—Serviu-vos vos mateix —afegí amb hospitalitat, assenyalant el moble bar i el sifó que el visitant tenia al costat del seu colze.

La visita refusà polidament amb la mà. Amb cura apropà la seva pròpia cadira a la llar de foc, pensant però, que ell era de l’opinió que rostir-se la planta dels peus (com si es tractés d’una tortura medieval) no compensava el corrent d’aire fred que li colpia l’esquena.

El coronel Johnson, Cap Superior de Policia de Middleshire, devia creure que res no podia substituir una llar de foc, però Hercule Poirot opinava que la calefacció central era molt millor.

—Un assumpte sorprenent el cas del fabricant de carros —remarcava l’hoste rememorant-lo—. I un home sorprenent! Amb un enorme encís. Perquè, quan venia aquí amb vós, ens tenia a tots nosaltres menjant de la seva mà.

El coronel Johnson féu un senyal afirmatiu amb el cap.

—Mai no tindrem un altre assumpte com aquell! —corroborà—. Els enverinaments per nicotina són rars, afortunadament.

—Hi havia una època en què consideràveu els emmetzinaments com impropis dels anglesos —recordà Hercule Poirot—. Un estratagema d’estrangers! Del tot antiesportiu!

—No entenc com ens ho podíem creure —contestà el cap de policia.

—Hi ha piles d’enverinaments per arsènic, probablement bastants més dels que es descobreixen.

—Possiblement, sí.

—Sempre constitueixen un assumpte difícil, els casos d’enverinament —digué en Johnson—. Els testimonis antagònics dels tècnics. I a més a més els metges són tan extremament cautelosos amb el que diuen. Sempre esdevé difícil fer-los declarar. No, si hom ha de tenir un assassí que li proporcioni un cas evident (el delicte injutjable). On no hi hagi discussió sobre la causa de la mort.

En Poirot assentí:

—Ferida de bala, el coll tallat, el cap obert… rauen aquí les vostres preferències?

—Oh, no parli de preferències, estimat col·lega. No em plau la idea que m’agradin els casos d’assassinat! Espero no tenir-ne mai més cap. Tanmateix podem estar tranquils durant la seva estada ací.

En Poirot començà a protestar modestament:

—La meva reputació…

Però en Johnson prosseguí.

—Es Nadal —digué—. Pau, bons propòsits i tota aquesta mena de coses. Bones intencions arreu.

En Poirot es tirà enrere a la cadira. Creuava les puntes dels dits, mentre estudiava atentament el seu amfitrió.

Va murmurar:

—Llavors voleu dir que ara per Nadal no és bona època per la criminalitat?

—Això mateix.

—Per què?

—Per què? —en Johnson estava ja lleugerament fora de polleguera—. Bé, com acabo de dir, és època de fer bons propòsits i totes aquestes coses!

Hercule Poirot replicà:

—Els britànics, sempre tan sentimentals!

En Johnson respongué ben fort:

—I què si ho som? Si ens agraden els vells costums, les antigues festivitats tradicionals? Quin mal hi ha?

—No hi ha cap mal. Tot és molt bonic! Però deixeu que per un moment examinem els fets. Heu exposat com el Nadal és temps de germanor. Això significa, al capdavall, un fart de menjar i beure, no és cert? Vol dir un empatx, de fet! I després de l’empatx ve la indigestió! I amb la indigestió, la irritabilitat!

—Els crims —el contradigué el coronel Johnson— no es cometen per irritabilitat.

—No n’estic tan segur! Una altra qüestió. Dieu que per Nadal hi ha un esperit de germanor. Les antigues baralles s’aparquen, i aquells qui han discutit accepten de fer les paus altre cop, encara que només sigui temporalment.

En Johnson assentí.

—Això mateix, enterrar la destral de guerra.

En Poirot reprengué el seu discurs:

—I les famílies, famílies que han estat separades durant tot l’any, s’apleguen un cop més tots junts. Ara en aquestes condicions, amic meu, heu d’admetre que afloraran gran quantitat de tensions. La gent que no és gaire sociable, s’esmerçarà a semblar-ho. Per Nadal abunda la hipocresia, hipocresia honorable, hipocresia pour le bon motif, c’est entendu però hipocresia al capdavall!

—Bé, jo no diria tant —protestà el coronel Johnson dubitatiu.

En Poirot semblava radiant.

—No, no. Sóc jo qui ho dic, no vós. Us faig veure que sota aquestes condicions de tensió mental i malestar físic, resulta bastant probable que disputes que fins llavors eren benignes i desacords trivials, de sobte assoleixin una major transcendència. El resultat de pretendre de ser més sociable, menys rancuniós, de mires més elevades del que hom és en realitat, comporta abans o després adoptar una conducta més desagradable, més cruel i més desconsiderada que abans! Si reprimim la nostra manera de ser, mon ami, tard o d’hora allò que duem dins esclata, provocant una desgràcia!

El coronel Johnson se’l mirava incrèdul.

—Mai no sé quan esteu parlant seriosament o quan em preneu el pèl —va rondinar.

En Poirot va somriure.

—Jo no sóc gens seriós! No, realment no en sóc pas! Però tant se me’n dóna. El que dic és cert. Els condicionaments artificials no impedeixen l’aparició de les reaccions naturals dels individus.

El criat del coronel va entrar.

—Truca per telèfon el superintendent Sugden, senyor.

—Molt bé, ja m’hi poso.

Disculpant-se, el policia abandonà l’habitació.

Va tornar uns tres minuts després amb la cara mostrant una greu preocupació.

—Maleït sigui! —exclamà—. Un cas d’assassinat! Fins i tot la Nit de Nadal!

A en Poirot se li enrogiren els ulls.

—Així, és segur que es tracta d’un assassinat?

—Mani?, ah, sí, no hi ha cap altra opció possible! Es un cas evident. Un assassinat, i un assassinat brutal a més a més!

—Qui és la víctima?

—El vell Simeon Lee. Un dels homes més rics que hem tingut per ací! De primer va fer els diners a Sud-àfrica. Or, no, diamants, em penso. Després va invertir una immensa fortuna a fabricar una mena especial d’eina per a maquinària de mineria. De la seva pròpia invenció, crec. De qualsevol manera, ara li tornen tres per un. Es diu que és multimilionari.

En Poirot preguntà:

—Era apreciat?

En Johnson lentament respongué:

—No crec que ningú el volgués. Un subjecte estrany. De fa alguns anys que està invàlid. No sé pas gran cosa d’ell. Però és una de les grans figures de la comarca, això per descomptat.

—Aleshores aquest assumpte provocarà un gran aldarull?

—Sí. He d’acostar-me a Longdale tan ràpid com pugui.

Vacil·lava, tot fitant el seu hoste. En Poirot donà resposta a la seva implícita pregunta.

—Voldríeu que us acompanyés?

En Johnson va contestar amb poca habilitat:

—Em fa vergonya demanar-vos-ho. Però, bé, ja sabeu com són les coses. El superintendent Sugden és un bon home, no n’hi ha de millor. Acurat, pulcre, totalment solvent, però, bé, no és una persona imaginativa en cap sentit. Em plauria molt, ja que sou ací, aprofitar-me del vostre assessorament.

Cap a l’últim tros de la seva dissertació s’entrebancava una mica, acabant amb un estil quasi telegràfic. En Poirot s’apressà a respondre.

—Estaré encantat. Podeu comptar amb mi per ajudar-vos en allò que estigui al meu abast. No hem de ferir els sentiments del nostre bon superintendent. Aquest és el seu cas, no pas el meu. Jo només sóc un assessor extraoficial.

El coronel Johnson li digué, agraït:

—Sou un bon jan, Poirot.

I amb aquestes recomanacions, els dos homes partiren.





VI


Fou un policia qui els obrí la porta principal i els saludà. Al seu darrere entrava al vestíbul el superintendent Sugden, dient:

—M’agrada tenir-vos ací, senyor. Podem entrar en aquesta sala de la dreta? És l’estudi de Mr. Lee. Voldria fer-vos-en cinc cèntims. Aquest assumpte és completament estrany.

Els va introduir a una petita habitació a l’esquerra del vestíbul. Hi havia un telèfon i una gran taula de despatx coberta de papers. A les parets s’arrengleraven els llibres.

El cap de policia féu les presentacions:

—Sugden, aquest és Mr. Hercule Poirot. En deveu haver sentit parlar. Quan ha ocorregut estava amb mi. El superintendent Sugden.

En Poirot realitzà una petita inclinació i esguardà l’altre home. Veié un home alt, d’espatlles fermes i posat marcial, amb un nas prominent, mandíbula combativa i un poblat bigoti de color castany. En Sugden esguardà de fit a fit Hercule Poirot després de l’educada introducció. Hercule Poirot també observà fixament el bigoti del superintendent. La seva frondositat semblava captivar-lo.

El superintendent digué:

—Per descomptat que n’he sentit parlar de vós, Mr. Poirot. Corríeu per aquest racó de món fa alguns anys, si no recordo malament. Quan la mort de sir Bartholomew Strange. Un cas d’emmetzinament. Nicotina. No va succeir al meu districte, però naturalment en vaig sentir parlar.

El coronel Johnson el tallà amb impaciència.

—Bé, ara Sugden anem als fets. Un cas clar heu dit.

—Sí senyor, és un assassinat prou clar, no hi ha dubte. A Mr. Lee li han tallat el coll, la jugular serrada, no cal que m’ho expliqui el metge. Però hi ha quelcom de molt curiós, en tot aquest assumpte.

—Què voleu dir?

—Voldria que escoltéssiu primer la meva història, senyor. Aquests són els esdeveniments: Aquesta tarda, sobre les cinc, m’ha trucat Mr. Lee a la comissaria de policia d’Addlesfíeld. Per telèfon sonava de manera estranya. M’ha demanat que vingués a veure’l a les vuit d’aquesta tarda, remarcant especialment l’hora. Tanmateix, em va advertir que digués als criats que estava recollint subscripcions per a una obra benèfica de la policia.

El cap de policia el guaità interessat.

—Volia un pretext plausible perquè poguéssiu entrar a la casa?

—Així és, senyor. Bé, com és natural, Mr. Lee és una persona important, i jo vaig accedir al seu prec. Vaig arribar aquí una mica abans de les vuit, i vaig fer veure que realitzava una col·lecta per a l’Orfanat de la Policia. El criat es va retirar i en tornar va explicar-me que Mr. Lee em rebria. Per això em va conduir a la cambra de Mr. Lee, que està situada a la primera planta, just a sobre del menjador.

El superintendent Sugden es va aturar, expirà una alenada d’aire, i va prosseguir el seu informe en un estil més oficial.

—Mr. Lee seia en una cadira davant de la llar de foc. Anava amb un batí. Quan el criat deixà l’habitació i va haver tancat la porta, Mr. Lee em demanà que m’assegués al seu costat. Llavors em va dir titubejant una mica, que volia donar-me els detalls d’un robatori. Li vaig preguntar què s’havien endut. Em va contestar que tenia motius per creure que havien estat diamants, diamants en brut, em sembla que va dir, per valor d’uns quants milers d’esterlines, que havien estat sostrets de la seva caixa forta.

—Diamants, eh? —repetí el cap de policia.

—Sí, senyor. Li vaig fer unes quantes preguntes rutinàries, però contestava d’una manera estranya i les seves respostes eren molt vagues. Al final va afegir, «Podeu comprendre, superintendent, que puc estar equivocat». Vaig respondre-li, «No ho entenc massa, senyor. O s’han perdut els diamants o bé no s’han perdut. O una cosa o l’altra». Va replicar, «certament els diamants han desaparegut, però també és possible, superintendent, que es tracti només d’una broma estúpida». Com és lògic això em semblà molt rar, però no vaig dir res. Ell va continuar parlant: «Se’m fa difícil d’explicar els detalls, però bàsicament són aquests: Tal com ho veig només dues persones poden tenir les pedres. Una d’elles m’hauria jugat una broma. Si fos l’altra es tractaria realment d’un robatori». Vaig preguntar-li: «Què és exactament el que voleu que faci, senyor?». I ràpidament va contestar, «Superintendent, vull que torneu aquí al cap d’una hora, no, feu-ho una mica més tard, diguem a un quart de deu. A aquella hora podré dir-vos definitivament si m’han robat o no». Jo em sentia un xic manipulat, però vaig accedir i me’n vaig anar.

El coronel Johnson comentà:

—Curiós, molt curiós. Què hi dieu, Poirot?

En Hercule Poirot va dir:

—Puc preguntar-vos, superintendent, quines conclusions n’heu tret?

El superintendent es tocava la barbeta mentre contestava amb cura:

—Bé, se m’han acudit diverses idees, però al capdavall m’imagino que ha anat d’aquesta forma. No cal ni considerar la possibilitat de cap classe de broma, és clar. Els diamants han estat efectivament robats. Però el vell Mr. Lee no estava segur de qui ho havia fet. Des del meu punt de vista, deia la veritat quan afirmava que podia tractar-se de dues persones, una era un criat i l’altra un membre de la família.

En Poirot féu un senyal d’apreciació.

—Très bien. Sí, això explica perfectament la seva actitud.

—I també la seva insistència perquè tornés més tard. Mentrestant, pensava mantenir una conversa amb les persones implicades. Els diria que havia contat l’assumpte a la policia, però que si restituïen ràpidament els diamants, encara podria tapar-ho.

El coronel Johnson preguntà:

—I si el sospitós no responia positivament?

—En aquest cas, hauria deixat la investigació a les nostres mans.

El coronel Johnson va arrufar el nas i es retorçà el bigoti. Va objectar:

—Per què no entaulava la xerrada abans de cridar-vos?

—No, no, senyor —el superintendent negà amb el cap—. No ho veieu? Si ho hagués fet així, hauria semblat una fanfarronada. Hauria resultat només la meitat de convincent. L’individu s’hauria dit a ell mateix: «el vell no avisarà pas la policia, tant se me’n dóna del què sospiti!». Però en canvi si l’amo li deia: «Ja ho he explicat a la policia, el superintendent acaba d’anar-se’n». Aleshores el lladre ho preguntaria al majordom, el qual ho confirmaria. Li contestaria: «Sí, el superintendent ha estat ací just abans de sopar». El lladre quedaria convençut que Mr. Lee es prenia seriosament l’assumpte i això l’empenyeria a tornar les pedres.

—Bé, sí, ja ho veig —digué el coronel—. I teniu cap idea Sugden de qui pugui ser aquest «membre de la família»?

—No, senyor.

—Cap indici?

—Cap.

En Johnson sacsejà el cap a banda i banda. Aleshores va dir:

—Bé, doncs, continueu.

El superintendent Sugden va resumir amb el seu estil oficial:

—Vaig tornar a la casa a un quart de deu en punt, senyor. Just quan estava trucant al timbre de la porta principal, vaig sentir un xiscle a l’interior, i uns sorolls confusos de crits i commoció general. Vaig trucar diverses vegades i també vaig picar a la porta amb la mà. Van trigar tres o quatre minuts a contestar. Quan al final el cambrer va obrir, vaig comprendre que havia succeït alguna cosa greu. Tremolava de dalt a baix i mostrava una mirada com si estigués a punt de desmaiar-se. Va mig dir-me que Mr. Lee havia estat assassinat. Vaig córrer precipitadament escales amunt. Vaig trobar l’habitació de Mr. Lee amb un daltabaix salvatge. Evidentment s’hi havia produït una lluita terrible. Mr. Lee jeia davant del foc amb el coll tallat enmig d’un toll de sang.

El cap de policia ràpidament li preguntà:

—No s’ho podia haver fet ell mateix?

En Sugden negà amb el cap.

—Impossible senyor. Per un motiu, les cadires i les taules estaven trabucades, les terrisses i ornaments trencats, i no es veien senyals de la navalla o ganivet amb què s’havia comès el crim.

El coronel, pensatiu, va respondre:

—Si, això sembla concloent. No hi havia ningú més a l’habitació?

—Hi era la major part de la família, senyor. Drets al seu voltant.

El cap de policia li preguntà subtilment:

—Alguna idea, Sugden?

Amb calma, el superintendent respongué:

—És un mal assumpte, senyor. Em fa pensar que ha d’haver estat un d’ells. No veig la manera com algú de fora hauria pogut realitzar-ho i sortir a temps.

—Què hi ha de les finestres? Tancades o obertes?

—A l’habitació hi ha dues finestres, senyor. Una estava tancada i barrada. L’altra estava oberta uns dits, però quedava fixada per un cargol, i a més a més he intentat obrir-la i està completament travada. Diria que no l’han obert des de fa anys. D’altra banda la paret de fora és bastant llisa i sense esquerdes ni sortints. No crec que ningú hagués pogut sortir per allí.

—Quantes portes hi ha?

—Només una. L’habitació és al final del passadís. La porta estava tancada per dins. Quan han sentit el soroll de la lluita i el xiscle agonitzant del vell, han corregut cap a dalt i han esbotzat la porta per entrar. En Johnson va preguntar ràpidament:

—I qui hi havia dintre de l’habitació?

El superintendent respongué amb gravetat:

—No hi havia ningú, senyor, excepte el vell, que havia estat assassinat feia uns minuts escassos.





VII


El coronel Johnson romangué una estona esguardant en Sugden de fit a fit abans d’etzibar-li entrebancadament:

—Em voleu venir a dir, superintendent, que aquest és un d’aquells casos misteriosos que es llegeixen a les novel·les policíaques, on un home mor assassinat dintre d’una habitació tancada amb pany i clau, per un fenomen aparentment sobrenatural?

Un somriure molt tènue va bellugar el bigoti del superintendent, mentre replicava tot seriós:

—Jo no crec que sigui tan enrevessat com tot això.

El coronel va respondre:

—Suïcidi. Ha de ser un suïcidi!

—On és l’arma, llavors? No, senyor, no pot ser un suïcidi.

—Aleshores com s’ha escapat l’assassí? Per la finestra? —en Sugden ho negà amb el cap.

—Tinc el pressentiment que no.

—Però heu explicat que la porta estava tancada amb clau per dintre —el superintendent assentí. Es tragué una clau de la butxaca i la va deixar sobre la taula.

—Sense empremtes digitals —els anuncià—. Però fixeu-vos en aquesta clau, senyor. Doneu-hi una ullada amb aquella lupa d’allà.

En Poirot s’inclinà. Ell i en Johnson examinaven plegats la clau. El cap de policia proferí una exclamació.

—Per Déu, ja ho veig. Aquestes petites rascades de la punta. Les veieu, Poirot?

—Sí que les veig. Això vol dir que han girat la clau des de fora, no és cert? L’han girada mitjançant un estri especial que travessava el pany i atrapava la clau. Possiblement amb unes senzilles alicates s’aconseguiria.

El superintendent assentí.

—Es pot intentar perfectament.

En Poirot afegí:

—Llavors la idea seria que la mort semblés un suïcidi, en estar la porta tancada amb clau i no haver-hi ningú dintre?

—Aquesta era la idea, Mr. Poirot, no hi ha dubte, diria jo.

En Poirot sacsejà el cap dubtant.

—Però i el desgavell de l’habitació! Com vós heu dit, per ell sol bandeja la idea del suïcidi. Segurament el primer de tot que hauria fet l’assassí hauria estat endreçar la cambra.

El superintendent va replicar:

—Però no va tenir temps. Mr. Poirot. Aquesta és la clau de volta de la qüestió. No va tenir temps. Diguem que confiava agafar el vell Mr. Lee desprevingut. Doncs, bé, no va ser així. Hi hagué lluita, una lluita que òbviament es va sentir a les habitacions de sota; i encara més el vell va cridar demanant ajuda. Tothom s’afanyà a acudir-hi. L’assassí només va tenir temps d’esmunyir-se fora de la cambra i giravoltar la clau.

—Això és cert —reconegué en Poirot—. Al vostre assassí se li poden haver torçat les coses. Si no hi ha arma, no hi pot haver suïcidi! Això ha estat un error massa greu.

El superintendent Sugden, impassible, hi donà una explicació:

—Els criminals sovint cometen errors. Aquesta almenys és la nostra experiència.

En Poirot deixà escapar un lleu sospir, i murmurà:

—Però tanmateix, i malgrat els seus errors aquest criminal ha fugit.

—Jo no penso que hagi fugit, exactament.

—Voleu dir que encara és a la casa?

—No veig on més pot estar. És un treball realitzat per algú de dintre.

—Però, tout de même —assenyalà amb correcció en Poirot— s’ha escapat en aquest sentit: no sabem qui és.

Educadament però amb fermesa el superintendent Sugden replicà:

—Estic bastant convençut que aviat ho sabrem. Encara no hem efectuat cap enquesta entre els de la casa.

El coronel Johnson intervingué:

—Mireu, Sugden, una cosa m’amoïna. Qui sigui qui hagi girat la clau per fora, ha de posseir alguns coneixements sobre el tema. És a dir, probablement tingui experiència criminal. Aquesta mena d’eines no són fàcils de fer anar.

—Voleu dir que es tracta d’un treball de professional, senyor?

—Això mateix vull dir.

—Sembla lògic —va admetre l’altre—. Seguint aquest raonament, cal pensar que hi hagi un lladre professional entre el servei. Això explicaria la pèrdua dels diamants i l’assassinat se’n derivaria com una conseqüència fatal.

—Bé doncs, hi trobeu res fora de lloc en aquesta teoria?

—Jo també vaig començar pensant-ho. Però és difícil. Hi ha vuit criats a la casa; sis d’ells són dones, i d’aquestes, cinc han treballat aquí durant quatre anys i més. A part hi ha el majordom i el cambrer. El majordom ha estat ací quasi durant quaranta anys, quasi un rècord, diria. El cambrer és d’aquí, fill del jardiner, i s’ha criat ací. No entenc gaire com podrien ser uns professionals. L’única persona que ens resta és el criat assistent de Mr. Lee. És comparativament nou a la casa, però era fora quan ha ocorregut. Encara hi és. Va sortir just abans de les vuit.

Llavors el coronel Johnson preguntà:

—Heu confegit una llista exacta de tothom qui es trobava a la casa?

—Sí, senyor. L’he obtinguda del majordom —va treure el seu bloc de notes—. Us la llegeixo?

—Endavant, Sugden.

—L’Alfred Lee i senyora. L’honorable Georges Lee i senyora. En David Lee i senyora. Mr. Henry Lee. Miss… —el superintendent s’aturà per pronunciar els mots amb cura—. Pilar —ho pronuncià com si es tractés d’una obra arquitectònica—. Estravados. Mr. Stephen Farr. A més a més els criats: Edward Tressilian, majordom. Walter Champion, cambrer. Emily Reeves, cuinera. Queenie Jones, ajudant de cuina. Gladys Spent, cap del servei domèstic. Grace Best, minyona segona. Beatrice Moscombe, minyona tercera. Joan Kench, aprenenta. Sydney Horbury, assistent de Mr. Lee.

—Hi són tots?

—És tota la llista, senyor.

—Sabeu on era cadascú en el moment del crim?

—Tan sols per aproximació. Com us he dit, encara no hem interrogat ningú. Segons en Tressilian, els senyors xerraven al menjador i les senyores s’havien dirigit al saló. En Tressilian els havia servit el cafè. D’acord amb la seva declaració, just acabava de tornar al seu lloc quan va sentir els sorolls a dalt. I a continuació un xiscle. Va córrer cap al vestíbul i escales amunt, junt amb els altres.

El coronel Johnson digué:

—Quants de la família viuen a la casa, i qui són els altres?

—Ací viuen només Mr. Alfred Lee i senyora Els altres estan simplement de visita.

En Johnson assentí.

—On són ara tots ells?

—Els he pregat que es quedessin al saló fins que estigués llest per prendre’ls declaració.

—D’acord. Farem bé de pujar al pis i donar un cop d’ull a l’escena del crim.

El superintendent encetà el camí de l’escalinata i el passadís següent.

En entrar a l’habitació on s’havia produït l’assassinat, en Johnson panteixà profundament.

—És horrible —va exclamar.

Restà uns minuts observant les cadires trabucades, els gerros xinesos esmicolats i les restes ensangonades.

Un home flac i ja gran que estava agenollat sobre el cadàver, s’alçà i els saludà amb el cap.

—Bona tarda, Johnson —digué—. Quin horrorós carnatge, eh?

—Diria que sí que ho ha estat. Heu trobat alguna cosa per nosaltres, doctor?

El metge s’encongí d’espatlles. Va somriure lleugerament burleta.

—Reservaré el llenguatge científic per a l’informe! Res que sigui complicat d’entendre. Degollat com un porc. Devia morir en menys d’un minut. Cap senyal de l’arma.

En Poirot travessà l’estança cap a les finestres. Tal com havia dit el superintendent, una estava tancada i barrada. L’altra estava oberta uns tres dits. Un petit cargol del tipus que molts anys enrere es coneixia com antilladregots la fermava en aquella posició.

En Sugden digué:

—Segons el majordom, aquella finestra mai no estava tancada del tot, tant si feia bo com no. Hi ha una estora de linòleum dessota, pel cas que la pluja bategui a dintre, encara que això no acostuma a passar, perquè hi ha un sortint de la teulada que protegeix la finestra.

En Poirot assentí.

Tornà cap al cadàver i esguardà el cos del vell.

Tenia els llavis violentament separats de les genives en una ganyota que semblava un regany. Els dits els tenia corbats com si fossin urpes.

En Poirot comentà:

—No sembla pas un home fort, no.

El metge contestà:

—Era bastant dur, crec. Havia sobreviscut a diverses malalties bastant greus, que haurien acabat amb la majoria de persones.

Però en Poirot insistí:

—No vull dir això. Em refereixo que no era home cepat, no era fort físicament.

—No. Era bastant poca cosa.

En Poirot deixà el mort i s’inclinà per examinar una cadira bolcada, una gran cadira de caoba. Al costat hi havia una taula rodona també de caoba i els fragments d’un gran llum xinès. Dues cadires més petites estaven ajagudes a prop, amb els bocins esmicolats d’una ampolla de vi i dues copes. Un feixuc petjapapers de vidre restava sencer a terra, junt amb alguns llibres de diversos temes, un gran gerro japonès fet a miques, i una estatueta d’aram amb una noia nua.

En Poirot s’ajupí per estudiar atentament tots aquests objectes, però sense tocar-los. Arrufava les celles mentre rumiava capficat.

El cap de policia li preguntà:

—Us crida l’atenció alguna cosa, Poirot?

Hercule Poirot deixà anar un sospir i murmurà:

—Un home vell, dèbil i malalt, i tanmateix tot això.

En Johnson se’l mirà desconcertat. Es girà i digué al sergent, enfeinat en la seva pròpia tasca:

—Què hi ha de les empremtes?

—N’està ple, senyor, per tota l’habitació.

—I a la caixa?

—Res de bo. Només hi hem trobat les del mort.

En Johnson s’adreçà al forense.

—Com va amb les taques de sang? —li preguntà—. Segurament qui l’hagi matat s’haurà empastifat de sang.

El metge contestà dubtós:

—No necessàriament. Quasi tota la sang perduda provenia de la vena jugular, que no esquitxa com si es tractés d’una artèria.

—No, no. Allà sembla que hi hagi un toll de sang de por.

En Poirot opinà:

—Sí, hi ha molta sang. Això és sorprenent. Molta sang.

El superintendent Sugden li preguntà respectuosament:

—Això us suggereix alguna cosa, Mr. Poirot?

En Poirot l’esguardà. Sacsejà el cap amb certa perplexitat. I respongué:

—Ací hi ha alguna cosa, una violència… —restà callat un moment, i prosseguí—. Sí, això és, violència… i sang, una insistència amb la sang… hi ha, com ho diré? Hi ha massa sang. Sang a les cadires, a les taules, a la catifa… Un ritual sanguinari? Un sacrifici? És això? Qui sap. Un home vell i feble, tan sec, tan arrugat i tan marcit, i en canvi en morir, tanta sangada…

El to de veu se li apagava. El superintendent Sugden, fitant-lo amb atenció, obrí molt els ulls i digué amb admiració:

—És curiós, això mateix va dir ella, la senyora…

En Poirot ràpidament preguntà:

—Quina senyora? Què és el que va dir?

En Sugden va contestar:

—Mistress Lee, l’esposa de Mr. Alfred, estava allà a la porta i va mig mormolar-ho. No en vaig fer cas.

—Què va dir?

—Alguna cosa sobre que ningú no hauria dit mai que el vell portés tanta sang dintre.

En Poirot repetia a poc a poc:

—«Qui hauria dit mai que el vell hagués tingut tanta sang?». Les paraules de Lady Macbeth. Així que ella va dir això… Ah, és força interessant.





VIII


L’Alfred Lee i la seva muller entraren al petit estudi on Poirot, Sugden i el cap de policia estaven drets esperant-los. El coronel Johnson se’ls atansà.

—Tant de gust de conèixer-lo senyor Lee. Encara no ens havíem vist mai, però, com sabeu, sóc el Cap Superior de Policia del Comtat. Em dic Johnson. No us puc explicar la meva consternació pel que ha succeït.

L’Alfred, amb els seus ulls de gos sofert, va contestar amb veu ronca:

—Gràcies. Ha estat horrible. Absolutament horrible. Bé, permeteu-me que us presenti la meva muller.

La Lydia parlà amb la seva veu clara, tranquil·la.

—Ha estat un cop terrible per al meu marit. Per tots nosaltres, però especialment per ell.

Repenjava la mà a l’espatlla del seu marit.

El coronel Johnson digué:

—No voldreu seure, senyora Lee? Deixeu-me que us presenti el senyor Hercule Poirot.

En Poirot féu una reverència. Els ulls li saltironaven amb interès d’un espòs a l’altre.

La Lydia premia afectuosament les espatlles del seu marit.

—Seu, Alfred.

L’Alfred segué i mormolà:

—Hercule Poirot. Però qui, qui?

Es passà la mà pel front, atordit. La Lydia li digué:

—El coronel Johnson voldrà fer-te moltes preguntes, Alfred.

El cap de policia li llançà una llambregada d’aprovació. Agraïa que la muller de l’Alfred Lee resultés una dona tan conscient i espavilada.

L’Alfred només era capaç de respondre:

—Sí, sí, és clar.

En Johnson es deia:

«La garrotada sembla haver-lo trastocat completament. Espero que pugui superar-ho».

Ben alt digué:

—He aconseguit una llista de tothom qui era a la casa aquesta nit. Potser em podreu dir si és correcta, Mr. Lee.

Féu un lleu senyal a Sugden, el qual extragué el seu bloc de notes i recità un cop més la llista de noms.

El feixuc i rutinari procediment semblava retornar l’Alfred Lee al seu estat normal. Havia recuperat el domini de si mateix, i els seus ulls ja no mostraven aquella mirada fixa i extraviada. Quan en Sugden va haver acabat, assentí afirmativament.

—És correcta —digué.

—Voldreu explicar-me alguna cosa més dels vostres convidats? El senyor George Lee i senyora i el senyor David Lee i senyora, suposo que deuen ser parents.

—Són els meus dos germans petits i les seves mullers.

—Només estan de pas?

—Sí, han vingut amb nosaltres per passar el Nadal.

—Mr. Harry Lee també és germà?

—Sí.

—I els altres dos convidats? Miss Estravados i Mr. Farr?

—Miss Estravados és la meva neboda. Mr. Farr és el fill d’un antic soci del meu pare a Sud-àfrica.

—Ah, un amic de tota la vida.

La Lydia s’hi va ficar.

—No, en realitat nosaltres no l’havíem vist mai.

—Està bé. Però l’heu convidat a passar el Nadal ací.

L’Alfred dubtà, mirà de biaix la seva muller, qui digué serenament:

—El senyor Farr va arribar ahir de forma inesperada. Corria per la rodalia i va venir a visitar el meu sogre. Quan ell va saber que es tractava del fill del seu vell amic i soci, va insistir en què es quedés amb nosaltres per Nadal.

El coronel Johnson va tirar endavant.

—D’acord. Això respecte als convidats. Pel que fa als criats, els considera tots de fiar, senyora Lee?

La Lydia rumià un moment abans de contestar. Llavors va dir:

—Sí. Estic bastant segura de tots ells realment. La majoria han treballat per nosaltres una pila d’anys. En Tressilian, el majordom, és ací des que el meu marit era petit. Els nous són només l’aprenenta, Joan, i l’assistent que atenia el meu sogre.

—Que me’n diu d’ella?

—La Joan és una pobra noia una mica enze. Això és el pitjor que se’n pot dir. D’en Horbury en sé poca cosa. És ací des de fa un any. És bastant competent per la feina i el meu sogre semblava estar-ne satisfet.

En Poirot preguntà amb astúcia:

—Però vos, senyora, no n’estàveu satisfeta?

La Lydia s’arronsà lleugerament d’espatlles.

—No em concernia en res.

—Però vós, sou la mestressa de casa, madame. Els criats deuen ser de la vostra competència?

—Naturalment que sí. Però en Horbury era l’assistent personal del meu sogre. No quedava sota la meva jurisdicció.

—Està bé.

El coronel Johnson digué:

—Ara anem a tractar els esdeveniments d’ahir nit. Em temo que us sigui dolorós, Mr. Lee, però m’agradaria de conèixer el vostre relat sobre tot el que va succeir.

L’Alfred va respondre en veu molt baixa:

—Per descomptat.

El coronel Johnson l’incità, dient:

—Per exemple, quan veiéreu per darrer cop el vostre pare?

Un petit espasme dolorós creuà la cara de l’Alfred Lee, mentre contestava amb un fil de veu:

—Va ser després del te. Vaig estar amb ell un moment. Després vaig dir-li bona nit i el vaig deixar cap allà, deixeu-me pensar…, cap a tres quarts de sis.

En Poirot va observar:

—Li vau dir bona nit? Que no esperàveu veure’l altre cop aquest vespre?

—No. Al meu pare li porten sempre el sopar, un àpat lleuger, a les set. Després de menjar a vegades es fica al llit ràpidament i d’altres s’asseu a la seva cadira, però no acostumava a tornar a veure cap dels membres de la família si no els feia cridar expressament.

—Els reclamava sovint?

—Alguns cops. Si en tenia ganes.

—Però no era habitual?

—No.

—Continueu, si us plau, Mr. Lee.

L’Alfred prosseguí:

—Vam sopar a les vuit. En acabar, la meva muller i les altres senyores van anar al saló —la seva veu començà a quequejar i la mirada li quedà altre cop immòbil i fixa—. Estàvem asseguts allà a la taula… De sobte va ressonar damunt dels nostres caps un soroll eixordador. Cadires trabucades, cops als mobles, gerros i vidres trencats, i llavors, Déu meu, aquell crit. Encara puc sentir el meu pare xisclant en un esgarrifós i interminable udol, el bram d’un home en la seva agonia mortal…

Es portà les mans a la cara. La Lydia allargà el braç i el va estirar de la màniga. El coronel Johnson amb amabilitat insistí:

—I aleshores?

—Per un moment vaig pensar que estàvem somiant. Llavors vam fer un bot i ens precipitàrem escales amunt cap a l’habitació del meu pare. La porta estava tancada i no podíem entrar. La vam haver de forçar. Després, un cop dins, veiérem la tragèdia.

Se li apagava la veu.

En Johnson va dir ràpidament:

—No cal entrar en aquesta part, senyor Lee. Retrocedim una mica, al moment en què estàveu al menjador. Qui hi havia amb vós quan vau sentir el crit?

—Qui hi havia? Per què? Hi érem tots. No, deixeu-me recordar. El meu germà estava allà, en Harry.

—Ningú més?

—No, ningú més.

—On eren als altres senyors?

L’Alfred sospirà i arrugà el front, fent un esforç de memòria.

—Vejam si me’n recordo; sembla tan enllà; sí, com si hagués ocorregut fa anys. Què passava? Ah sí, és clar, en George havia anat a telefonar. Llavors vam començar a parlar de problemes familiars i en Stephen Farr digué quelcom sobre que volíem discutir qüestions privades, i va marxar. Va actuar amb molt de tacte, i d’una forma molt elegant.

—I el vostre germà David?

L’Alfred arrufà les celles.

—David? No hi era allà? No, per descomptat, no hi era. No estic molt segur de quan va sortir.

En Poirot preguntà amb amabilitat:

—Així que teníeu qüestions familiars per debatre?

—Bé, sí.

—O sigui que teníeu qüestions per discutir amb un dels membres de la vostra família?

La Lydia va intervenir.

—Què voleu dir, Mr. Poirot?

En Poirot es girà immediatament de cara a ella.

—Senyora, el vostre marit ha explicat que el senyor Farr els va deixar perquè comprengué que havien de comentar assumptes de família. Però no era un consell de família, perquè mancava en David i tampoc no hi era en George. Aleshores es tractava d’una discussió entre dos membres de la família només.

La Lydia replicà:

—El meu cunyat, Harry, ha estat fora durant molts anys. És natural que ell i el meu marit tinguessin coses de les quals parlar.

—Ah! Ja ho veig. Era això.

Ella li adreçà una ràpida ullada i després va desviar la vista.

En Johnson va dir:

—Bé, això sembla que està aclarit. Vau veure algú més mentre pujàveu les escales per dirigir-vos a l’habitació del vostre pare?

—Realment no ho sé. Penso que sí. Tots nosaltres veníem de diferents direccions. Però em temo que no vaig estar al cas; estava massa atabalat. Aquell xiscle horrible…

El coronel Johnson canvià ràpidament de tema.

—Gràcies, Mr. Lee. Ara un altre punt. Tinc entès que el vostre pare posseïa uns diamants valuosos.

L’Alfred es mostrà bastant sorprès.

—Sí —digué—. Així és.

—On els guardava?

—A la caixa forta de la seva habitació.

—Els podríeu descriure?

—Eren diamants en brut, és a dir, pedres sense tallar.

—Per què els tenia allà el vostre pare?

—Era una mania de les seves. Eren pedres que havia portat de Sud-àfrica. Mai no les havia tallat. Simplement li agradava tenir-les. Tal com us dic era un dels seus capricis.

—Ja ho entenc —féu el cap de policia.

Pel seu to, era clar que no ho entenia. Va prosseguir:

—Eren molt valuosos?

—El meu pare calculava el seu valor en unes deu mil esterlines.

—Realment, eren unes pedres molt valuoses.

—Sí.

—Sembla un acudit guardar unes pedres així a la caixa forta del dormitori.

La Lydia el va interrompre.

—El meu sogre, coronel Johnson, era un tipus curiós de persona. Les seves idees no eren les usuals. Efectivament, fruïa manipulant aquestes pedres.

—Potser li recordaven el passat —digué en Poirot.

Ella li dedicà una mirada apreciativa.

—Sí —digué—. Em penso que era això.

—Estaven assegurades? —preguntà el cap de policia.

—No ho crec.

En Johnson s’inclinà cap endavant. Inquirí amb calma:

—Sabeu, Mr. Lee, que aquestes pedres han estat robades?

—Què? —l’Alfred Lee se’l quedà mirant fit a fit.

—El vostre pare no us va parlar de la seva desaparició?

—Ni un mot.

—No sabíeu que havia cridat el superintendent Sugden i li havia denunciat la seva pèrdua?

—No tenia la menor idea d’una cosa així!

El policia traslladà la seva mirada fixa a la muller.

—I vós, senyora?

La Lydia negà amb el cap.

—No n’havia sentit res.

—Segons el que sabíeu, les pedres restaven encara a la caixa?

—Sí.

Ella dubtà i finalment va preguntar:

—És per això que l’han assassinat? Per culpa de les pedres?

El coronel Johnson va respondre:

—Això és el que nosaltres estem esbrinant!

Va afegir:

—Teniu alguna idea, senyora Lee, de qui podria haver preparat el robatori?

Ella sacsejà el cap, i digué:

—No, cap ni una. Estic segura de l’honestedat de tots els criats. Tanmateix els seria molt difícil accedir a la caixa forta. El meu sogre es quedava sempre a la seva habitació. Mai no venia ací a baix.

—Qui s’encarregava de l’habitació?

—En Horbury, Feia el llit i treia la pols. La segona minyona netejava l’engraellat de la llar de foc i l’encenia cada matí, però en Horbury feia tota la resta.

En Poirot va preguntar:

—Així que en Horbury seria la persona amb més oportunitats?

—Sí.

—Penseu que fou ell qui va robar els diamants, llavors?

—És factible. Suposo… que ell tenia les millors possibilitats. Ai! No sé que pensar.

El coronel Johnson digué:

—El vostre marit ens ha relatat la seva versió dels fets d’anit. Podríeu donar-nos la vostra, senyora Lee? Quan vau veure el vostre sogre per darrer cop?

—Vam pujar tots a la seva cambra aquesta tarda, abans de l’hora del te. Aquesta va ser l’última vegada que el vaig veure.

—No el tornàreu a veure més tard per dir-li bona nit?

—No.

En Poirot insistí:

—Acostumàveu anar a dir-li bona nit?

La Lydia contestà en sec:

—No.

El cap de policia prosseguí:

—On éreu quan es produí el crim?

—Al saló.

—Vau sentir el soroll de la lluita?

—Em sembla que vaig sentir caure alguna cosa pesant. Naturalment l’habitació del meu sogre cau a sobre del menjador, no del saló, per tant no vaig poder sentir gran cosa.

—Però vau sentir el crit?

La Lydia es va estremir.

—Sí, el vaig sentir… va ser esgarrifós, com, com si provingués d’un esperit infernal. Sabia que havia succeït alguna cosa espantosa. Vaig pujar rabent les escales darrere d’en Harry i del meu marit.

—Qui més hi havia al saló en aquell moment?

La Lydia va arrufar el front.

—Realment, no ho puc recordar. En David era a l’habitació contigua, tocant Mendelssohn a la sala de música. Em sembla que la Hilda havia anat a unir-s’hi.

—I les altres dues senyores?

La Lydia va afegir amb calma:

—La Magdalene era a telefonar. No puc recordar si havia tornat o no. No sé on era la Pilar.

En Poirot preguntà amablement:

—De fet, sembla que estàveu bastant sola al saló?

—Sí, sí, més o menys, em sembla que hi estava.

El coronel Johnson va intervenir.

—Respecte als diamants. Penso que hauríem d’assegurar-nos-en. Sabeu la combinació de la caixa del vostre pare, Mr. Lee? Imagino que deu ser algun model antic.

—La trobareu escrita a un petit bloc de notes que portava a la butxaca del seu batí.

—Bé. Anirem a veure-ho més tard. Ara potser serà millor que ens entrevistem amb els altres membres de la família. Les senyores poden tenir ganes de gitar-se.

La Lydia es posà dreta.

—Vinga, Alfred —i adreçant-se als altres—. Els faig venir?

—D’un a un, si no us fa res, Mrs. Lee.

—D’acord.

Es dirigí cap a la porta. L’Alfred la seguia.

De copa i volta, al darrer moment, es va girar.

—És clar —digué. Se’n tornà ràpidament cap a en Poirot—. Vós sou Hercule Poirot! No sé en què pensava. Al final hi he caigut.

Parlava de pressa, en veu baixa, però excitat.

—Us ha enviat el cel, Mr. Poirot! Heu d’aclarir la veritat. No repareu en els costos! Jo em faré càrrec de totes les despeses. Però esbrineu-ho… El meu pobre pare, algú l’ha assassinat, l’ha assassinat amb una brutalitat fora mida! Heu de descobrir-lo, Mr. Poirot. El meu pare ha de ser venjat.

En Poirot contestà amb calma:

—Puc assegurar-vos, Mr. Lee, que faré tot el que pugui per a ajudar el coronel Johnson i el superintendent Sugden.

L’Alfred Lee insistí:

—Vull que treballi per mi. Hem de venjar el meu pare.

Es posà a tremolar violentament. La Lydia, que havia tornat, se li acostà i l’agafà del braç.

—Anem, Alfred —li digué—. Hem de cercar els altres.

Els seus ulls toparen amb els d’en Poirot. Cadascú amagava els seus propis secrets. I cap no trontollà.

En Poirot parlà a poc a poc:

—Qui hauria dit que el vell…

Ella l’aturà:

—Pareu! No ho digueu això!

En Poirot mormolà:

—Vós ho heu dit, madame.

Ella panteixà amb dificultat:

—Ja ho sé… ja me’n recordo… Era tan horrible.

Llavors sortí de l’habitació d’una revolada, enduent-se el seu marit.





IX


En George Lee es presentà solemne i correcte.

—Un succés horrible —digué, sacsejant el cap—. Ha estat terrible, terrible. Només puc pensar que hagi estat l’obra d’un llunàtic!

El coronel Johnson li preguntà amb delicadesa:

—Aquesta és la vostra teoria?

—Sí, és clar que sí. Un maníac homicida. Potser escapat d’algun sanatori mental de la contrada.

El superintendent Sugden s’estrenà.

—I com suggeriu que el boig aconseguí d’ésser admès a la casa, Mr. Lee? I com l’abandonà?

En George sacsejà el cap.

—Això —digué amb fermesa— això ho ha de descobrir la policia.

En Sugden replicà:

—Hem fet un tomb a la casa. Totes les finestres estaven tancades i barrades. La porta lateral estava tancada amb clau, igual que la porta principal. I ningú no hauria pogut sortir pel pati de la cuina sense ser vist pel personal.

En George Lee alçà el to de veu.

—Però això és absurd! Acabareu dient que el meu pare no ha estat assassinat!

—És clar que l’han assassinat —el tallà el superintendent Sugden—. D’això no hi ha dubte.

El cap de policia s’aclarí la gola i començà l’interrogatori.

—On éreu, Mr. Lee, en el moment del crim?

—Jo era al menjador. Acabàvem de sopar. No, jo era, em sembla, en aquesta habitació. Tot just havia penjat, després de fer una telefonada.

—Vau estar telefonant?

—Sí. Vaig trucar al president comarcal dels conservadors a Westeringham, el meu districte. Assumptes urgents.

—I fou després quan vau sentir el terrabastall?

En George Lee tremolà lleugerament.

—Sí, molt espantós. Se’m va posar la pell de gallina. Va acabar en una mena d’ofec o borbolleig.

Es va treure un mocador i es va eixugar el front, on li lluïa la suor.

—Un fet horrible —murmurava.

—I llavors correguéreu cap a dalt?

—Sí.

—Vau veure els vostres germans, els senyors Alfred i Harry Lee?

—No, devien anar davant meu, suposo.

—Quan vau veure el vostre pare per últim cop, senyor Lee?

—Aquesta tarda. Estàvem tots amb ell a la seva cambra.

—No el vau tornar a veure?

—No.

El cap de policia es va deturar un moment, i llavors va afegir:

—Estàveu al corrent del fet que el vostre pare guardava una quantitat valuosa de diamants en brut a la caixa forta del seu dormitori?

En George Lee assentí amb un cop de cap.

—Un procedir absolutament imprudent —va dir amb veu engolada—. Sovint li deia. Vull dir que el poden haver assassinat per culpa d’ells, és a dir…

El coronel Johnson el va interrompre:

—Sabíeu que aquestes pedres han desaparegut?

En George Lee obrí la boca de bat a bat i els ulls li sortien de les conques.

—Llavors l’han matat per això?

El cap de policia respongué lentament:

—Ell coneixia la seva pèrdua i ho va comunicar a la policia unes hores abans de morir.

En George comentà:

—Però, llavors, no ho entenc, jo no…

Hercule Poirot li va donar la raó.

—Nosaltres tampoc no ho entenem.





X


En Harry Lee entrà a l’habitació amb fanfarroneria. En Poirot l’observà un moment, arrufant el nas. Tenia la sensació d’haver vist abans aquest home. Estudià les seves faccions i el nas ferm, l’arrogant tibantor del coll, l’arcada de la mandíbula, i va arribar a la conclusió que en Harry era un home cepat. En canvi el seu pare havia estat un individu d’estatura mitjana, malgrat que hi havia força semblança entre ambdós.

Va capir alguna cosa més, també. Malgrat la seva fatxenderia, en Harry Lee estava nerviós. Ho dissimulava gronxant-se en un moviment bascular, però dessota es besllumava una ansietat real.

—Bé, senyors —digué—. En què puc servir-vos?

El coronel Johnson contestà:

—Us agrairíem qualsevol detall que ens poguéssiu oferir sobre els desgraciats esdeveniments d’aquest vespre.

En Harry Lee sacsejà el cap.

—No en sé res. Ha estat horrible i completament inesperat.

En Poirot apuntà:

—Tinc entès que heu tornat de l’estranger recentment, Mr. Lee?

En Harry es girà de cara a ell instantàniament.

—Sí. Vaig arribar a Anglaterra fa una setmana.

En Poirot llavors li va preguntar:

—I heu estat fora molt de temps?

En Harry Lee va aixecar el cap i va riure.

—Us ho explico tot seguit; algú aviat us ho dirà? Jo sóc el fill pròdig, senyors! Han passat quasi vint anys des de l’últim cop que vaig trepitjar aquesta casa.

—Però ara heu tornat. Ens podeu dir per què? —inquirí en Poirot.

En Harry es va disposar a contestar amb la mateixa aparent franquesa.

—Continua sent una bona paràbola. Em vaig atipar de menjar pellofes per als porcs, o de no menjar-ne, ara no me’n recordo. Vaig pensar que el vedell ben gras seria un bon canvi. Vaig fer cas al seu requeriment i em vaig adreçar cap aquí. Això és tot.

En Poirot volgué puntualitzar.

—Heu vingut a realitzar una visita breu o bé a quedar-vos per una llarga temporada?

En Harry li aclarí:

—He tornat a casa!

—El vostre pare hi estava d’acord?

—El vell estava encantat —rigué de nou. La pell del voltant dels ulls dibuixava unes arrugues atractives—. El vell s’avorria massa sovint ací amb l’Alfred! L’Alfred és un estaquirot insípid, molt bon noi i tot això, però un pobre home. El meu pare n’estava una mica fart i cercava la meva companyia.

—I al vostre germà i a la vostra cunyada els venia de gust que visquéssiu ací?

En Poirot féu la pregunta aixecant una mica les celles.

—L’Alfred? L’Alfred es quedà blanc de ràbia. La Lydia no ho sé. Probablement estigués molesta, vetllant pels interessos del seu marit. Però estic segur que al final s’hi trobaria bé. M’agrada la Lydia. És una dona encisadora. Jo hauria fet progressos amb la Lydia. En canvi l’Alfred és un calçasses.

Tornà a riure.

—Sempre ha estat gelós de mi, sempre ha estat el fill bo, dòcil, i pacífic. I què en trauria al final? El que aconsegueixen sempre els bons nois, una puntada de peu al cul. Des del meu punt de vista, senyors, la virtut no està recompensada.

Els mirà a la cara l’un darrere l’altre.

—Espero que no us fereixi la meva franquesa. Però al capdavall, aquesta és la veritat. Al final traureu a relluir tots els draps bruts de la família. Jo també hauria d’ensenyar els meus. No estic particularment afectat per la mort del meu pare. Tan sols vull venjar-me de l’assassí —es passà la mà per la barbeta, observant-los—. A la nostra família som bastant temperamentals per venjar-nos. Cap dels Lee oblida fàcilment. Voldria estar segur que l’assassí del meu pare serà agafat i penjat.

—Crec que podeu confiar que farem tot el que estigui al nostre abast en aquest sentit, Mr. Lee —féu en Sugden.

—Si no, hauré de fer justícia per la meva mà —advertí en Harry Lee.

El cap de policia intervingué immediatament:

—Teniu alguna idea, aleshores, de qui pugui ser l’assassí, Mr. Lee?

En Harry negà amb el cap.

—No —respongué amb calma—. No, no en tinc cap. Ja us haureu adonat que és un galimaties. Perquè hi he estat pensant i veig que no hi ha forma d’haver-se fet des de fora…

—Ah! —digué en Sugden, fent un senyal afirmatiu.

—I si és així! —prosseguí en Harry Lee—. Llavors l’ha matat algú d’ací la casa… Però qui dimoni ho pot haver fet? No puc sospitar dels criats. En Tressilian ha estat ací des del primer dia. El capsigrany del cambrer? No, mai de la vida. En Horbury, seria un bon candidat, però m’ha dit en Tressilian que havia anat al cine. Per tant, on anem a parar? Passant per alt en Stephen Farr (per què diantre Stephen Farr hauria vingut des de Sud-àfrica a matar un complet desconegut), resta només la família. I per Déu que no em puc imaginar cap de nosaltres fent-ho. L’Alfred? Adorava el pare. En George? No té nassos. En David? Sempre ha estat un somiatruites. És capaç de desmaiar-se si es talla el dit. Les dones? Les dones no van i li tallen el coll a un home a sang freda. Llavors qui ho ha fet? Voldria saber-ho. Però és un assumpte maleïdament envitricollat.

El coronel Johnson es va aclarir la veu (un hàbit oficial seu) i digué:

—Quan veiéreu per darrer cop el vostre pare, aquest vespre?

—Després del te. Just acabava de barallar-se amb l’Alfred, sobre el vostre humil servidor. El vell encara estava exaltat. Sempre li va agradar incitar problemes. Segons la meva opinió, és per això que amagà la meva arribada als altres. Volia veure com s’esvalotava el galliner quan jo aparegués de sobte! I per això devia parlar de canviar el testament, també.

En Poirot semblà excitar-se. Li preguntà en un to de veu suau:

—Així que el vostre pare va esmentar el seu testament?

—Sí, davant de tots nosaltres, observant-nos arraulit per veure com reaccionàvem. Simplement li va dir al seu amic advocat que vingués a veure’l un cop passat el Nadal.

En Poirot continuà preguntant.

—Quins canvis pensava fer?

En Harry Lee mostrà el seu somriure mofeta.

—Això no ens ho va dir! Deixeu-lo anar, el vell! M’imagino, o millor diguem que així ho vull creure, que el canvi era en benefici d’aquest humil servidor vostre! Suposo que havia estat postergat de tots els testaments anteriors. Ara, n’estic segur, anava a ser inclòs en el nou. Una bona garrotada pels altres. I de la Pilar, també. Tenia el cor robat al vell. Ella n’havia de treure un bon suc, m’imagino. No l’heu vista encara? La meva neboda espanyola. És una criatura fantàstica, la Pilar, amb el càlid temperament del sud, i la seva crueltat. Em dol de ser només el seu oncle!

—Dieu que el vostre pare es prodigava molt amb ella.

En Harry ho va confirmar:

—Tenia traça per afalagar el vell. Seia allà amb ell durant llargues estones. M’hi jugo alguna cosa que ja sabia que anava a afavorir-la! Bé, ara ell és mort. No hi ha cap testament que es pugui modificar a favor de la Pilar, ni meu és clar. Mala sort.

S’arronsà, es va aturar un moment, i tot seguit continuà, canviant el to de veu.

—Però m’estic desviant del tema. Volíeu saber quan vaig veure per darrer cop el meu pare? Tal com us deia, va ser després del te; devien ser poc més de les sis. El vell estava de bon humor en aquell moment, una mica cansat, potser. Quan vaig sortir el vaig deixar amb en Horbury. I no el vaig tornar a veure.

—On éreu quan va morir?

—Al menjador amb el meu germà Alfred. No era una sobretaula gaire tranquil·la. Estàvem enmig d’una aferrissada discussió, quan vam sentir el soroll al pis de sobre. Semblava com si almenys deu homes hi practiquessin la lluita lliure. I llavors el pobre pare va xisclar, igual que si matessin un porc. El crit va paralitzar del tot l’Alfred. Continuava assegut amb la boca oberta. Em va costar fer-lo tornar en si, i ens dirigírem cap a dalt. La porta estava tancada amb clau. L’havíem d’esbotzar. També va portar la seva feina. No puc entendre com redimoni s’havia tancat! No hi havia ningú més que el pare a l’habitació. I maleït sia si algú hagués pogut sortir per les finestres.

El superintendent Sugden digué:

—La porta estava tancada per fora.

—Què? —en Harry se’l quedà mirant de fit a fit—. Però juro que la clau era dintre.

En Poirot preguntà:

—Així, us en vau adonar?

En Harry Lee contestà serenament:

—Jo em fixo en les coses. És un costum que tinc.

Els esguardà amb calma l’un darrere l’altre.

—Hi ha alguna cosa més que vulgueu saber, senyors?

En Johnson sacsejà el cap.

—Gràcies, Mr. Lee, de moment no. Podríeu demanar al següent membre de la família que vingui?

—És clar que sí.

Va caminar cap a la porta i la va travessar sense tombar-se enrere.

Els tres homes es fitaven l’un a l’altre.

El coronel Johnson digué:

—Què us en sembla Sugden?

El superintendent sacsejà el cap pensatiu. Contestà:

—Té por d’alguna cosa. I voldria saber per què?





XI


La Magdalene Lee es va aturar a la porta. Amb una mà esvelta es tocava el seu resplendent cabell platí. Duia un vestit verd de vellut que se li arrapava al cos, ressaltant la seva delicada silueta. Semblava molt jove i una mica espantada.

Per un moment els tres homes quedaren corpresos mirant-la. Els ulls d’en Johnson mostraven de sobte la seva embadocada sorpresa. Els del superintendent Sugden no traspuaven excitació, solament ansietat per continuar fent feina. Hercule Poirot, en canvi, estava profundament admirat, i ella se n’havia adonat. Però no es devia tant a la seva bellesa, com a la utilització efectiva que ella en feia. La noia no sabia el que ell estava pensant.

«Jolie mannequin, la petite. Mais elle a les yeux durs».

El coronel Johnson tenia uns pensaments més convencionals.

«Reconsagrada preciositat de xicota. En George Lee tindrà problemes si no va amb compte. No donaria ni cinc cèntims per un home honest amb ella».

Per la seva banda, el superintendent Sugden continuava capficat amb el cas que els ocupava.

«Cap de pardalets, fútil aplec de carns ben tornejades. Espero que en fem via ràpidament».

—Voleu seure Mrs. Lee? Vejam, vós sou…?

—La muller de Mr. George Lee.

Acceptà la cadira que se li oferia amb un càlid somriure d’agraïment. «Al capdavall» semblava explicar el seu somriure, «encara que sou un home i a més a més un policia, no resulteu tampoc tan terrible».

L’última espurna del seu somriure va incloure en Poirot. Els estrangers són tan susceptibles pel que fa a les dones… Amb el superintendent Sugden no s’hi va molestar.

Va mormolar, retorçant-se les mans en senyal d’aflicció.

—És tot tan terrible. Em sento atemorida.

—Veniu, veniu, senyora Lee —li manà el coronel Johnson amablement però amb energia.

—Ha estat un trasbals, realment, però ja ha passat tot. Només volem que ens expliqueu què ha succeït aquest vespre.

Es va posar a gemegar:

—Però si jo no en sé res.

Durant uns instants el cap de policia li clavà una mirada dura. Després va dir gentilment per tranquil·litzar-la:

—No, és clar que no.

—Nosaltres tot just vam arribar ahir. En George volia fer-me venir ací per Nadal! Més valdria que ens haguéssim quedat. Estic segura que mai em tornaré a sentir tan malament!

—Un terrible trastorn, sí.

—Amb prou feines conec la família d’en George, sabeu? Només havia vist el senyor Lee un parell de cops. El dia de la boda i una altra vegada. A l’Alfred i la Lydia els he vist més sovint, naturalment, però en realitat també em són uns estranys.

Altre cop els seus ullassos posaven mirada de nena esporuguida. I Hercule Poirot tornava a quedar admirat, repetint-se a si mateix:

«Elle joue très bien la comédie, cette petite…».

—Sí, sí —contestà mentrestant el coronel Johnson—. Però ara digueu-me l’últim cop que vau veure viu el vostre sogre.

—Ah, sí, això. Va ser aquesta tarda. Fou espantós!

En Johnson ràpidament preguntà:

—Espantós? Per què?

—I ells estaven tan enfadats!

—Qui estava enfadat?

—Ah. Tots ells… no em refereixo al George. El seu pare no s’hi va ficar. Però amb tots els altres, sí.

—Què va passar exactament?

—Bé, quan vam pujar al pis, perquè ens va cridar a tots, ell estava parlant per telèfon al seu advocat sobre el testament. I llavors va dir que l’Alfred mirava d’una forma estranya. Em penso que era perquè en Harry havia vingut a viure a aquesta casa. L’Alfred n’estava molt molest, crec. En Harry va comportar-se de forma bastant desagradable. I llavors el sogre va referir-se a la seva muller, que és morta de fa molt de temps; va dir-ne que tenia el cervell d’un mosquit. Per això en David va fer un bot i se’l quedà mirant com si pensés matar-lo; ah! —de sobte s’aturà, amb els ulls esbatanats—. No volia dir això, no volia dir-ho!

El coronel Johnson la va calmar.

—És una manera de parlar, dona, això és tot.

—La Hilda, o sigui la muller d’en David, el va tranquil·litzar perquè seies. I em sembla que això és tot. Mr. Lee va dir que no ens volia tornar a veure a cap aquest vespre. Per tant, vam anar-nos-en.

—I aquesta va ser la darrere vegada que el vau veure?

—Sí, fins, fins…

Tremolava.

El coronel Johnson va seguir endavant.

—Sí, d’acord. Ara, on éreu en el moment de l’assassinat?

—Ah! Deixeu-me’n fer memòria. Em sembla que era al saló.

—N’esteu segura?

Els ulls li feren unes quantes pampallugues. Les parpelles s’hi esllavissaren damunt. Llavors va dir:

—És clar! Que estúpida sóc… Havia anat a telefonar. Han succeït tantes coses.

—Estàveu telefonant, dieu. En aquesta habitació?

—Sí, aquest és l’únic telèfon a part del de dalt al dormitori del meu sogre.

El superintendent Sugden va intervenir:

—Que hi havia algú més amb vós ací a l’habitació?

Va dilatar els ulls.

—No, no. Estava sola.

—Vau romandre ací molta estona?

—Una mica. Costa més posar una conferència al vespre…

—Vau trucar per operadora, llavors?

—Sí. A Westeringham.

—Vaja, està bé.

—I després?

—Aleshores es va sentir aquell xiscle horrible, i tothom corrent, i la porta que estava tancada i s’havia d’esbotzar. Ai! Va ser com un malson! No ho podré oblidar mai!

—No, dona, no —el coronel Johnson adoptava mecànicament un to amable. Va prosseguir:

—Sabíeu que el vostre sogre guardava uns quants diamants molt valuosos a la seva caixa forta?

—No, això feia? —pel to de veu semblava realment emocionada—. Diamants de veritat?

Hercule Poirot ho va aclarir:

—Diamants valorats en unes deu mil esterlines.

—Ah! —se li trencava la veu, mostrant tota l’essència de la cobejança femenina.

—Està bé —digué el coronel Johnson—. Em sembla que de moment ja n’hi ha prou. No us molestem més, Mrs. Lee.

—Gràcies!

Es va aixecar somrient a en Johnson i a en Poirot, amb la rialla d’una nena joveneta que està agraïda i contenta. Va sortir caminant enravenada i amb els palmells de les mans una mica capgirats enfora.

El coronel Johnson li va demanar:

—Pregareu al vostre cunyat, el senyor David Lee, que vingui?

I tancant la porta darrere d’ella, tornà cap a la taula.

—Bé —els va dir—, què us ha semblat? Estem arribant a algun lloc! Copseu una cosa: en George Lee estava telefonant quan va sentir el crit! I la seva muller també estava telefonant quan el va sentir! Això no lliga, no acaba de lligar del tot.

Va afegir:

—Què en penseu Sugden?

El superintendent va respondre amb lentitud:

—No vull parlar malament de la senyora, però diria que és de la mena de dones que s’ho fan de primera per escurar les butxaques dels homes, però no crec que sigui de les que li tallarien el coll a ningú. No seria el seu estil.

—Ah, però no se sap mai, mon vieux —murmurà en Poirot.

El cap de policia es girà envers ell.

—I vós, Poirot, què em dieu?

Hercule Poirot es va abocar cap endavant. Va agafar el paper assecant que tenia enfront i va eixugar una taca de pols d’un canelobre. Després respongué:

—Jo diria que el caràcter del difunt senyor Lee comença a fer-se’ns aparent. De fet, em sembla que l’aspecte més important del cas rau… en el caràcter del mort.

El superintendent Sugden l’esguardà desconcertat.

—No estic gaire d’acord amb vós, senyor Poirot —digué—. Exactament què té a veure el caràcter del mort amb qui sigui el seu assassí?

En Poirot s’embrancà amb filosofies.

—El caràcter de la víctima sempre està relacionat d’alguna manera amb el seu assassí o assassins. La mentalitat innocent i poc suspicaç de Desdemona fou la causant directa de la seva mort. Una dona més malpensada hauria comprès les maquinacions de Iago i les hauria eludit molt abans. La puresa i netedat de Marat convidava a matar-lo a la banyera. Del tarannà geniüt de Mercuri se’n va derivar la seva mort a punta d’espasa.

El coronel Johnson es recargolava el bigoti.

—On voleu anar a parar exactament, Poirot?

—Us estic explicant que degut a què en Simeon Lee era una certa classe d’home, posà en marxa unes forces que al final li esberlaren el cap.

—Llavors no creieu que els diamants hi tinguin res a veure?

En Poirot va somriure davant la desorientació que el coronel Johnson mostrava amb tota franquesa.

—Mon cher —digué—. Era pel seu caràcter peculiar que en Simeon Lee guardava deu mil esterlines en diamants en brut a la seva caixa forta! No ho hauria pas fet tothom.

—Això és ben veritat, senyor Poirot —acceptà el superintendent Sugden, sacsejant el cap amb el posat d’un home que al final ha comprès on el vol conduir el seu company de conversa—. Era un tipus rar, aquest senyor Lee. Guardava aquelles pedres allà, per així poder-les tocar i sostenir-les a la mà, a fi de recuperar les emocions del passat. En aquest cas, seria per això que no els havia arribat a tallar mai.

En Poirot es mostrà enèrgicament d’acord.

—Precisament, precisament. Veig que ho heu capit brillantment, senyor superintendent.

El policia se’l mirà una mica dubtós davant del compliment, però el coronel Johnson intervingué:

—Hi ha alguna cosa més, Mr. Poirot. No sé si ho heu notat.

—Mai oui —replicà en Poirot—. Ja sé a què us referiu. La muller d’en George Lee, té més gat amagat del que sembla! Ens ha proporcionat un bon relat de l’última reunió familiar. Ha explicat, ai las!, amb aquella candidesa que f Alfred estava enutjat amb el seu pare, i que en David se’l mirava com si pensés matar-lo.

Aquestes manifestacions penso que són certes. Però d’elles hem de traçar la nostra pròpia reconstrucció dels fets. Per què en Simeon Lee va reunir la seva família? Per què haurien arribat tots a dalt just quan trucava al seu advocat? Parbleu, això no va ser una casualitat. Ell volia que el sentissin! El pobre vell vivia assegut a la seva cadira i havia oblidat les distraccions de quan era jove. Per tant es va inventar una nova diversió. Fruïa jugant amb l’enveja i l’avarícia de la naturalesa humana, sí, i també amb les seves emocions i els seus apassionaments! Però d’això cal extreure una deducció immediata. En el seu joc d’exaltar la cobdícia i els sentiments dels seus fills, ell no n’ometria cap. Lògicament havia de mortificar en George Lee igual que els altres! La seva muller ha tingut bona cura de callar-s’ho. I a ella potser també li va dirigir algun dels seus dards enverinats. Penso que podrem saber-ho pels altres, què és el que en Simeon Lee els va dir a en George i a la seva muller.

Va callar en el moment en què s’obria la porta i penetrava en David Lee.





XII


En David Lee es feia agradable. El seu comportament era tranquil, àdhuc de forma quasi antinatural. Se’ls va acostar, va agafar una cadira i asseure, mirant el coronel Johnson amb cara interrogant.

La llum ressaltava el ble de cabell rossenc que li relliscava sobre el front i la delicadesa dels seus pòmuls. Semblava massa jove per resultar el fill d’aquell vell arrugat que jeia al pis de dalt.

—Digueu-me, senyors, en què puc servir-los? —s’oferí.

El coronel Johnson encetà l’interrogatori abordant de dret la qüestió.

—Tinc entès que vau mantenir una mena de reunió familiar aquesta tarda a l’habitació del vostre pare?

—Efectivament. Va ser bastant informal, però. Vull dir que no era ben bé un consell de família ni res per l’estil.

—Què hi va passar?

En David Lee contestà amb calma.

—El meu pare estava de molt mal humor. És clar que era un vell invàlid, i hom hauria de ser tolerant. Doncs, semblava haver-nos convocat allà per, bé, per esbravar-se amb nosaltres.

—Podeu recordar què va dir?

En David ho relatà tranquil·lament.

—Tot plegat era realment una ximpleria. Va dir que nosaltres no valíem res, cap de nosaltres, que no hi havia un sol home a la família! I va afegir que la Pilar (la meva neboda espanyola) valia el doble que qualsevol de nosaltres.

Es va quedar callat.

En Poirot volgué concretar-ho més.

—Podríeu repetir les paraules exactes, si us plau.

En David respongué amb certa aversió:

—Va parlar amb molta grolleria. Va dir que confiava en què en algun racó de món tindria algun fill millor que nosaltres, malgrat que fossin bords…

El seu rostre sensible mostrà el disgust que li produïen les paraules que acabava de repetir. El superintendent Sugden alçà la vista sobtadament inquiet. Tirant-se endavant li va preguntar:

—Va referir-se al vostre germà George per alguna cosa en especial?

—D’en George? No me’n recordo. Ah sí, em sembla que li va dir que hauria de retallar les seves despeses d’ara endavant; que li havia de reduir l’assignació mensual. En George estava molt enfadat, es va posar vermell com un tomàquet. Va esclatar i va dir-li que no podria passar amb menys diners. Però el meu pare li va respondre bastant fredament que no hi tindria més remei. Li va afegir que faria bé deixant que la seva muller l’ajudés a estalviar. És bastant desagradable haver d’anar comptant i remirant cada penic. I en George sempre ha estat el més estalviador. En canvi, la Magdalene em penso que és una mica més malgastadora, perquè té gustos extravagants.

En Poirot va dir:

—Llavors ella també estava disgustada?

—Sí. Al mateix temps, el meu pare la va punxar amb una altra cosa, bastant cruelment. Va esmentar que havia viscut amb un oficial de marina. És clar que es referia al seu pare, però va sonar bastant ambigu. La Magdalene es va posar vermella. No la censuro per això.

En Poirot va canviar de tema.

—El vostre pare va fer esment de la seva difunta esposa, la vostra mare?

Les venes de les temples se li inflaren. Les mans s’aferraren a la taula amb un lleuger tremolor. I baixet, amb la veu ofegada, respongué:

—Sí que ho va fer. La va insultar.

El coronel Johnson volia gratar en la ferida.

—Què va dir?

Ara en David respongué abruptament.

—No me’n recordo. Solament féu alguna petita referència.

Mr. Poirot parlà amb suavitat.

—La vostra mare va morir fa temps?

La resposta fou breu.

—Quan jo era petit.

—Ella no vivia potser massa feliç aquí?

En David rigué amb menyspreu.

—Qui podria ser feliç amb un home com el meu pare? La meva mare era una santa. Va morir amb el cor esquinçat.

En Poirot va seguir endavant.

—El vostre pare estava afligit per la seva mort?

El David els va sorprendre.

—No ho sé. Vaig marxar de casa.

Va fer una pausa i després afegí:

—Potser no esteu assabentats que quan vaig venir aquí de visita no havia vist el meu pare des de feia prop de vint anys. Per tant, ja comprendran que no sé gran cosa dels seus costums, els seus enemics o què succeïa aquí.

Llavors el coronel Johnson li va preguntar:

—Sabíeu que el vostre pare desava una pila de diamants molt valuosos a la caixa forta de la seva habitació?

En David va dir amb indiferència:

—Això feia? Sembla ben bé una ximpleria.

Tot seguit, en Johnson li va demanar:

—Podríeu descriure’ns succintament els vostres moviments d’aquesta nit?

—Els meus? Ah. Vaig abandonar la taula bastant de pressa. M’avorria de restar assegut al voltant d’una ampolla de porto. A més a més, veia que l’Alfred i en Harry s’estaven temptejant per acabar barallant-se. No m’agraden les disputes. Vaig fer-me fonedís, per anar a tocar el piano a la sala de música.

En Poirot va tornar a preguntar.

—La sala de música és la contigua al saló, oi que sí?

—Sí. Vaig estar allà una estona, fins, fins que això va passar.

—Què vau sentir exactament?

—Bufa! Un soroll llunyà de mobles bolcats a algun lloc del pis de dalt. I després un crit espantós —tornava a tenir les mans garratibades—. Com si provingués d’un esperit de l’infern. Bé, va ser realment per esparverar-se!

En Johnson inquirí:

—Estàveu sol a la sala de música?

—Mani? No, també hi era la meva muller, la Hilda. Hi va venir des del saló. Nosaltres… nosaltres vam pujar al pis amb els altres.

Immediatament va afegir tot neguitós:

—No voldreu que us descrigui què, què hi vaig veure?

El coronel Johnson el tranquil·litzà.

—No cal. Gràcies, Mr. Lee, res més. No tindreu cap idea, suposo, de qui podria voler matar el vostre pare?

En David Lee va respondre sense rumiar-s’ho:

—Jo diria que una pila de gent! Però no sé de ningú en concret.

Va sortir ràpidament, tancant fort la porta darrere d’ell.





XIII


El coronel Johnson amb prou feines havia tingut temps d’aclarir-se la gola, que la porta ja s’havia tornat a obrir i va entrar la Hilda.

Mr. Hercule Poirot se la va mirar amb interès. Havia d’admetre que les mullers dels Lee constituïen uns objectes d’estudi força interessants. La ràpida intel·ligència i el nervi de la Lydia, l’espectacularitat i la gràcia de la Magdalene, i ara per arrodonir-ho, l’empenta i la seguretat que transmetia la Hilda. S’adonà que era més jove del que podien fer pensar les seves robes passades de moda i el seu pentinat maldestre. El seu cabell castany encara no coneixia els tons grisos, i els seus ulls de mirada segura i color avellana resplendien com fanals encesos, il·luminant la seva cara rodanxona. Era, doncs, una dona bonica.

El coronel Johnson començà a parlar en el seu to amable.

—Una gran tensió per tots vostès —va dir—. Dedueixo pel vostre marit, Mrs. Lee, que és el primer cop que esteu a Gorston Hall, no és això?

Ella va flexionar el cap en senyal afirmatiu.

—Havíeu tingut prèviament contacte amb el vostre sogre?

La Hilda li va respondre amb la seva veu agradable.

—No. Ens vam casar bastant després que en David deixés casa seva. Mai no ha volgut tenir res a veure amb la seva família. Fins ara no n’havíem sabut res.

—Llavors, com és que heu vingut de visita?

—El meu sogre va escriure a en David. Al·ludia amb insistència a la seva edat i al seu desig de passar el Nadal amb tots els seus fills.

—I el vostre marit va fer cas de la súplica?

La Hilda digué:

—Em temo que si va acceptar, va ser cosa meva. Vaig entendre malament la situació.

Llavors, s’hi va ficar en Poirot.

—Podríeu, si sou tan amable, explicar-vos amb més claredat? Penso que el que podeu dir-nos podria ser important.

Ella se li va girar immediatament.

Es va explicar:

—En tot aquest temps no havia vist mai el meu sogre. No tenia idea de quines eren les seves veritables intencions. Em vaig creure que era vell i es trobava sol, i que per tant volia reconciliar-se realment amb tots els seus fills.

—I segons la vostra opinió quin era el motiu real?

La Hilda dubtà un instant. Llavors va dir lentament:

—No tinc cap dubte, en absolut, que allò que el meu sogre volia no era cercar la concòrdia, sinó excitar les rivalitats.

—De quina forma?

La Hilda respongué amb veu suau:

—Li agradava excitar els pitjors instints de la naturalesa humana. Hi havia, com us ho podria explicar, una espècie d’esperit diabòlic en el seu interior. Volia veure cada un dels membres de la família enfrontat amb algun altre.

En Johnson va preguntar interessat:

—I se’n va sortir?

—I tant —digué la Hilda—. Sí que se’n va sortir, sí.

En Poirot desvià la conversa.

—Ens han parlat, senyora, d’una escena que es va produir a la tarda. Em sembla que va ser bastant violenta.

Va fer que sí amb el cap.

—Ens la voldríeu descriure amb la màxima exactitud possible, si us plau?

Va quedar-se reflexionant un moment.

—Quan vam anar a veure el nostre sogre, estava telefonant.

—Al seu advocat, crec.

—Sí, estava suggerint al senyor (era el senyor Charlton?). No me’n recordo massa bé del nom. Doncs que vingués a veure’l, perquè volia fer un nou testament. Va dir que l’anterior s’havia de posar al dia.

Poirot féu:

—Pensant-ho detingudament, madame, creieu que el vostre sogre es va assegurar deliberadament que tots sentirien aquesta conversa, o fou per casualitat que hi eren quan es produí?

La Hilda Lee contestà:

—Quasi bé estic segura que volia que ho sentíssim.

—Per tal de fomentar els recels i les suspicàcies entre tots?

—Efectivament.

—Llavors podria ser que no tingués intenció de modificar el seu testament?

No s’hi va mostrar d’acord.

—No, crec que en part anava de debò. És probable que volgués redactar un nou testament, però fruïa recreant-s’hi.

—Madame —s’excusà Mr. Poirot—. Jo no tinc un càrrec oficial i les meves preguntes comprendreu que potser no són les que faria un agent de la llei anglès. Però tinc un gran delit per saber com penseu que hauria canviat el nou testament. Ja se n’adonarà que no us pregunto sobre el que sabeu, sinó pel que en penseu. Les femmes sempre van ràpides a fer-se la seva pròpia opinió, Dieu merci.

La Hilda Lee va somriure una mica.

—No em fa res de dir el que penso. Jennifer, la germana del meu marit, es va casar amb un espanyol, Juan Estravados. La seva filla, Pilar, acaba d’arribar ací. És una noia encisadora, i està clar, és l’únic nét de la família. El vell senyor Lee estava boig per ella. Li va agafar un gran afecte. Per mi que li volia deixar una suma considerable en el seu nou testament. Probablement a l’antic només li corresponia un llegat petit o potser no res.

—Coneixíeu la vostra cunyada?

—No, no l’havia vista mai. El seu marit espanyol va morir en tràgiques circumstàncies, em sembla, poc després de la boda. La Jennifer va morir fa un any. La Pilar va quedar òrfena. És per això que el senyor Lee la va enviar a cercar, perquè visqués amb ell a Anglaterra.

—I els altres membres de la família reberen bé la seva arribada?

La Hilda va dir tranquil·lament:

—Em sembla que agradava a tothom. És d’agrair tenir algú jove i viu a la casa.

—I ella, us sembla que s’hi trobava bé ací?

La Hilda va rumiar el que anava a dir:

—No ho sé. Però deu resultar fred i estrany per una noia criada al sud, a Espanya.

En Johnson intervingué.

—No pot ser gaire agradable viure a Espanya precisament ara. Però, senyora Lee, ens agradaria que prosseguíssiu la vostra narració de la conversa d’aquesta tarda.

En Poirot mormolà:

—Els demano disculpes. He desviat el tema.

La Hilda Lee va atendre el prec del coronel.

—Després que va acabar de telefonar, el meu sogre ens va mirar i trencà a riure, afegint que se’ns veia a tots moixos. Aleshores va dir que estava cansat i se n’aniria a dormir aviat. Que ningú pugés a veure’l aquest vespre. Va explicar que volia estar fresc per la diada de Nadal. Una cosa així.

—Llavors… —ajuntava les celles en un esforç per recordar—. Em sembla que va dir alguna cosa sobre que calia tenir una família nombrosa per poder apreciar el Nadal, i va començar a parlar de diners. Va explicar que en endavant li costaria més mantenir la seva casa i va dir a la Magdalene i a en George que haurien de fer economies. A ella li va recomanar que es cosís els seus propis vestits. Una idea bastant antiquada, em temo. No sé si la va molestar. Va dir que la seva muller havia tingut la mà trencada amb l’agulla de cosir.

En Poirot educadament va interrompre-la.

—Això és l’única cosa que va dir d’ella?

La Hilda s’enrojolà.

—Va fer una lleugera referència a la seva intel·ligència. El meu marit n’estava molt de la seva mare, i això el va indignar. I aleshores, de sobte, el senyor Lee començà a escridassar-nos a tots. Amb això es feia mal ell mateix. Jo podia entendre, per descomptat, com se sentia.

En Poirot va dir amablement, interrompent-la altre cop:

—Com se sentia?

Va mirar-lo amb el seus ulls tranquils.

—Estava disgustat, realment —va dir—. Perquè no té néts, nois vull dir. Cap Lee per seguir la tradició. Això ha d’haver-lo enverinat durant molt de temps. I de sobte no va poder aguantar més, i va bolcar la seva ràbia sobre els seus fills, dient-los que eren una colla de nyèbits i de donetes, o alguna cosa per l’estil. Aleshores em va saber greu per ell, perquè vaig comprendre fins a quin punt el seu orgull estava ferit.

—I llavors?

—I llavors —va prosseguir la Hilda amb calma— vam marxar tots.

—Va ser la darrere vegada que el vau veure?

Assentí amb el cap.

—On éreu en el moment que es va produir el crim?

—Estava amb el meu marit a la sala de música. Tocava per a mi.

—I després?

—Vam sentir com a dalt es bolcaven taules i cadires, com anaven per terra els gerros i porcellanes en una batalla terrible. I vam sentir aquell crit esgarrifós com si li tallessin el coll…

En Poirot va dir:

—Certament va ser tan espantós? Era —es va aturar un moment— com si vingués d’un esperit de l’infern?

La Hilda Lee va respondre:

—Pitjor encara!

—Què voleu dir, madame?

—Era com si no tingués esperit de cap mena… com si fos inhumà, una bèstia…

En Poirot, seriós, replicà:

—O sigui, que l’heu jutjat així, madame?

Ella va alçar la mà en un gest de sobtada aflicció. Va abaixar els ulls i mirà a terra.





XIV


La Pilar va entrar amb la cautela d’un animal que es malfia d’una trampa. Els ulls no li paraven d’un cantó a l’altre. No semblava tan espantada, sinó més aviat profundament suspicaç.

El coronel Johnson es va aixecar per oferir-li una cadira. Després li va preguntar:

—Enteneu l’anglès, suposo, Miss Estravados?

La Pilar va obrir més els ulls i replicà:

—Naturalment. La meva mare era anglesa i jo en realitat sóc molt anglesa també.

Els llavis del coronel dibuixaren un somriure mal dissimulat, mentre amb els ulls repassava la seva cabellera negra lluent, els seus ulls orgullosament foscos, i el roig intens dels seus llavis. Molt anglesa! Vaja una incongruència per aplicar-ho a la Pilar Estravados.

Llavors li digué:

—El senyor Lee era el vostre avi. Us va fer venir d’Espanya. I vau arribar fa uns dies. Correcte?

La Pilar va fer que sí.

—És cert. I vaig córrer una pila d’aventures per sortir d’Espanya. Una bomba va caure del cel i va matar el xofer. En comptes del cap només hi havia que sang. Jo no podia conduir-lo, o sigui que vaig haver de caminar força estona. I no m’agrada caminar. No camino mai. Tenia els peus nafrats, però ben nafrats, eh!

El coronel va somriure. Li preguntà:

—Abans de venir cap ací, la vostra mare us havia parlat molt del vostre avi?

La Pilar va assentir complaguda.

—Oh, sí, deia que era un vell endimoniat.

Mr. Hercule Poirot va esbossar un somriure i digué:

—I què en vau pensar quan vau arribar, mademoi-selle?

La Pilar contestà:

—Que era molt, molt vell, és clar. Havia de seure a una cadira, i tenia la cara tota arrugada i seca. Però em va agradar tanmateix. Penso que quan era jove, devia ser atractiu, molt atractiu, com vós —va dir la Pilar al superintendent Sugden.

Els seus ulls es fixaren amb un goig innocent en el rostre viril del policia, que s’havia tornat intensament roig amb el compliment.

Al coronel Johnson se li escapava la rialla per sota el nas. Era una de les escasses ocasions en què havia vist l’impertorbable superintendent afectar-se per alguna cosa.

—Però és clar —prosseguia divertida la Pilar— ell mai no havia pogut ser tan alt i cepat.

Hercule Poirot sospirà.

—Llavors us agraden els homes grans, señorita? —li va inquirir.

La Pilar ho afirmà amb entusiasme.

—Oh, i tant, m’agrada que un home sigui molt gran, alt i d’espatlles quadrades, i molt, molt fort.

El coronel Johnson reorientà la conversa.

—Vèieu molt el vostre avi des que vau arribar?

—Oh, sí. Anava a seure amb ell, perquè m’expliqués coses. Que havia estat un home molt dolent, i totes les malifetes realitzades a Sud-àfrica.

—Us va comentar que tenia uns diamants a la caixa forta del seu dormitori?

—Sí, me’ls va ensenyar. Però no semblaven diamants, tot plegat eren pedretes molt lletges, molt lletges en realitat.

El superintendent Sugden apuntà breument:

—Així que us els va ensenyar?

—Sí.

—I no us en va donar cap?

—No, no ho va fer. Suposo que potser un dia ho hagués fet si jo em portava molt bé amb ell i anava sovint a veure’l. Perquè als homes vells els agraden moltíssim les noies joves.

El coronel Johnson li preguntà:

—Sabeu que han robat els diamants?

La Pilar va obrir uns ulls com unes taronges.

—Els han robat?

—Sí. Teniu alguna idea de qui pot haver estat?

La Pilar assentí amb el cap.

—Oh, sí, i tant —va dir—. Haurà estat en Horbury.

—En Horbury? Voleu dir l’assistent?

—Sí.

—I per què ho dieu?

—Perquè té cara de lladre. Els ulls li ballen sempre d’un cantó a l’altre, camina silenciosament i escolta darrere les portes. És com un gat. I tots els gats són lladres.

—Vaja —digué el coronel Johnson—. Ho deixarem estar això. Ara, una altra cosa. Tenim entès que tota la família va pujar a dalt a l’habitació del vostre avi, i que van dir-se, bé, algunes paraules desagradables.

La Pilar assentí somrient.

—Sí —va respondre—. Va ser molt divertit. L’avi els va fer enrabiar de valent. Ui! Es van enfadar tant!

—Us vau divertir, aleshores?

—Sí. M’agrada veure la gent enfadada. M’agrada molt. Però aquí a Anglaterra no ho fan com a Espanya. Allà treuen els ganivets i reneguen i criden. Ací no es mouen, només es posen vermells i fan morros.

—Què recordeu que es digués?

La Pilar semblà dubtar.

—No n’estic segura. L’avi va dir que no valien res, que ni tan sols eren capaços de tenir cap criatura. Va dir que jo era millor que cap d’ells. Jo li agradava molt.

—Va referir-se als diners o al testament?

—No, em sembla que no. No ho recordo.

—I què més va passar?

—Tots se’n van anar, excepte la Hilda, la grassa, la muller de Mr. David, que es va quedar enrere.

—Ah, ella va fer això?

—Sí. En David estava com per llogar-hi cadires. Tremolava tot, ah! I estava tan blanc. Semblava que anés a posar-se malalt.

—I llavors què?

—Aleshores vaig anar a buscar en Stephen. Vam ballar amb el gramòfon.

—Mr. Stephen Farr?

—Sí. Ve de Sud-àfrica i és el fill del soci de l’avi. També és molt atractiu. Molt morè i alt, i té uns ulls bonics.

En Johnson va preguntar:

—On éreu en el moment del crim?

—Pregunteu on era jo?

—Sí.

—Havia anat al saló amb la Lydia. I aleshores vaig pujar a la meva habitació a pintar-me. Volia tornar a ballar amb en Stephen. I llavors, ben lluny, vaig sentir un xiscle i com tothom corria. O sigui que jo també hi vaig anar. I van intentar tirar a terra la porta de l’avi. Ho van fer en Harry i en Stephen. Els dos són homes fornits i alts.

—I aleshores la porta va cedir i vam poder entrar. I vaja un espectacle. Tot trencat i trabucat, i l’avi ajagut al mig d’un bassiol de sang, amb el coll tallat així —va realitzar un gest viu i teatral amb el seu coll— just per sota l’orella.

Es va aturar, òbviament divertida pel seu propi relat.

En Johnson li preguntà estranyat:

—La sang no us mareja?

Ella el va esguardar de fit a fit.

—No, per què hauria de fer-ho? Acostuma a haver-hi sang, quan maten algú. Hi havia, oh!, hi havia tanta sang pertot arreu!

En Poirot féu:

—Ningú no va dir res?

I la Pilar, contestà:

—En David va dir una cosa molt divertida, què era? Ah, sí, la ira del Senyor, això és el que va dir —va repetir-ho emfatitzant cada paraula—. La ira del Senyor. Què vol dir això?

El coronel Johnson per tota resposta, digué:

—Bé, em penso que ja n’hi ha prou per ara, Miss Estravados.

La Pilar es va aixecar obedient. Va adreçar ràpidament un càlid somriure a cada un, per ordre. Els digué:

—Aleshores me’n vaig. —I va marxar.

El coronel Johnson recità:

—«El Senyor és lent en ira, però gran en força». I en David Lee ha pronunciat això!





XV


Mentre la porta s’obria un cop més, el coronel Johnson mirava el sostre. Per un moment va veure la figura d’en Harry Lee, però quan en Stephen Farr avançà cap dintre va comprendre el seu error.

—Seieu, Mr. Farr —li va oferir.

Stephen va seure. Els seus ulls freds i intel·ligents sotjaven els tres homes. Els va dir:

—Em temo que no us seré de molta utilitat. Però per favor pregunteu-me tot allò que penseu que us pot ajudar. Potser per començar, millor que els expliqui qui sóc. El meu pare, Ebenezer Farr, era el soci d’en Simeon Lee a Sud-àfrica en els vells temps. Estic parlant de potser fa quaranta anys.

Va marcar una pausa.

—El meu pare m’havia parlat molt d’en Simeon Lee, que era tota una personalitat. Ell i el pare van aixecar junts un profitós negoci. En Simeon Lee va tornar a casa amb una fortuna i al meu pare tampoc li va anar malament. El meu pare sempre em va dir que quan vingués a aquesta terra, anés a trobar el senyor Lee. Jo li responia que d’allò feia molt de temps i que potser ell no sabria qui sóc, però el pare se’n reia d’aquest acudit. Deia: «quan dos homes han viscut el que hem passat en Simeon i jo, no ho oblidem». Bé, doncs el meu pare va morir fa un parell d’anys. I enguany jo he vingut per primer cop a Anglaterra, i he pensat que havia de fer cas del consell del meu pare i venir a veure el senyor Lee.

Amb un petit somriure va continuar:

—Estava una mica nerviós quan venia cap aquí, però de fet no calia, perquè el senyor Lee em va retre una rebuda cordialíssima i va insistir en què havia de quedar-me a passar el Nadal amb la família. A mi em feia por d’abusar, però ell no volia ni sentir parlar d’anar-me’n.

I va afegir bastant excitat:

—Tots ells s’han portat molt bé amb mi. L’Alfred i la seva muller no podien haver estat més amables. Estic terriblement apenat per ells, per tot el que això els comporta.

—Quant de temps heu estat aquí, Mr. Farr?

—Des d’ahir.

—Heu vist Mr. Lee avui?

—Sí, he xerrat un moment amb ell aquest matí. Estava de bon humor i amb ganes de sentir explicar coses de molta gent i de molts llocs.

—Va ser l’últim cop que el vau veure?

—Sí.

—Us va esmentar que guardava uns quants diamants en brut a la seva caixa?

—No.

I va afegir abans que l’altre pogués dir res:

—Voleu dir que aquest assumpte és d’assassinat i robatori?

—Encara no n’estem segurs —respongué el coronel Johnson—. Ara anem als esdeveniments d’aquest vespre. Podríeu dir-me, en les vostres pròpies paraules, què vau fer?

—És clar. Després que les senyores abandonaren el menjador, vaig quedar-me bevent una copa de porto. Llavors vaig veure que els Lee tenien qüestions familiars que volien discutir i que la meva presència allà els destorbava. Per això vaig deixar-los sols.

—I llavors, què vau fer?

En Stephen Farr es repenjà a la cadira, tirant-se enrere. Amb l’índex s’acaronava la barbeta. Cercant de trobar un to neutre, va dir:

—Jo, bé, vaig dirigir-me a una gran sala amb terra de parquet, una espècie de sala de ball, m’imagino. Allà hi ha un gramòfon i discos per ballar. Vaig estar-hi posant música.

En Poirot li preguntà:

—Hi havia la possibilitat que algú s’hi us afegís, potser?

Un somriure molt lleuger va arquejar els llavis d’en Stephen Farr, que va respondre:

—Era possible, sí. Hom sempre hi confia.

I llavors, sorneguer, va somriure obertament.

En Poirot va deixar caure:

—La señorita Estravados és preciosa.

I en Stephen va contestar:

—És fàcil que sigui la cosa més bonica que m’hagi topat des que he arribat a Anglaterra.

—I va anar-hi, Miss Estravados? —li preguntà el coronel.

En Stephen sacsejà el cap.

—Jo estava encara allà quan vaig sentir l’enrenou. Vaig sortir cap al vestíbul i vaig córrer que les cames em tocaven el cul per veure què passava. Vaig ajudar en Harry Lee a esbotzar la porta.

—I això és tot el que podeu contar-nos?

—Absolutament tot, em temo.

Mr. Poirot es va inclinar cap endavant, i va dir-li tranquil·lament.

—Però suposo, Monsieur Farr, que podríeu explicar-nos moltes més coses, si volguéssiu.

Immediatament en Farr replicà:

—Què voleu dir?

—Podríeu parlar-nos d’un aspecte que resulta molt important en aquest cas. Del caràcter del senyor Lee. Heu dit que el vostre pare us en parlava molt. Quina mena d’home era segons la descripció que us en feia?

En Stephen Farr respongué lentament.

—Ja veig on voleu anar a parar. Com era en Simeon Lee quan era jove? Bé, suposo que voleu que sigui franc…

—Per favor.

—Doncs bé, per començar, no crec que fos un membre especialment virtuós de la societat. No vull dir que fos ben bé un trinxeraire, però s’hi apropava bastant. La seva moralitat no era com per presumir-ne enlloc. Tenia encís, suposo, en una bona dosi. I era extraordinàriament generós. Mai ningú que tingués una història desgraciada va recórrer a ell en va. Bevia una mica, però no massa, resultava atractiu per les dones, i tenia sentit de l’humor. Tanmateix tenia un estrany vessant venjatiu. Es diu que l’elefant mai no oblida, doncs el mateix es podria explicar d’en Simeon Lee. El meu pare em va parlar de diverses ocasions en què en Lee va esperar durant anys per tornar-se contra algú que li havia fet una mala passada.

El superintendent Sugden va intervenir.

—Això es pot posar per passiva. Suposo que no sabreu de ningú a qui en Simeon Lee hagués jugat una mala passada allà. Res del passat que pogués explicar el crim comès aquí aquest vespre.

En Stephen Farr negà amb el cap.

—Tenia enemics, naturalment. N’havia de tenir sent com era. Però no sé de cap cas en concret. A part —va concentrar la mirada— tinc entès, de fet he estat interrogant en Tressilian, que no s’ha acostat cap foraster a la casa aquest vespre.

Mr. Hercule Poirot el va contradir:

—A excepció de vós mateix, Mr. Farr.

Stephen Farr es girà cap a ell d’una revolada.

—Ah, així que és això? Sospitós foraster que és dintre de la casa! Bé, doncs no trobareu res que ho avali. Cap història passada d’en Simeon Lee enfonsant l’Ebenezer Farr, i el fill de l’Eb venint ací a venjar el seu pare! No —va sacsejar el cap a banda i banda amb fúria—. En Simeon i l’Ebenezer no tenien res l’un contra l’altre. I jo he vingut ací, com ja us he dit, absolutament només per curiositat. I a més a més, m’imagino que un gramòfon és tan bona coartada com qualsevol altra. No vaig parar de posar discos. Suposo que algú deuria sentir-los. Un disc no em donaria temps per pujar al pis aquests passadissos són quilomètrics, per tallar-li el coll a un vell, rentar-me la sang, i tornar-me’n abans que els altres es precipitessin escales amunt. És una idea de pel·lícula còmica!

El coronel Johnson puntualitzà:

—No estem llançant insinuacions contra vós, Mr. Farr.

Però Stephen Farr replicà:

—No m’ha agradat gaire el to de veu de Mr. Poirot.

—Això —digué el detectiu— és una llàstima!

I li va dirigir un somriure magnànim.

Stephen Farr l’esguardava enutjat.

Però el coronel Johnson va intervenir immediatament.

—Gràcies, mister Farr. Això serà tot de moment. Naturalment, no deixeu la casa.

En Stephen Farr va assentir. Es va aixecar i va abandonar la cambra, brandant el cos d’un cantó a l’altre amb un lleu balanceig, en caminar amb les seves grans gambades.

Quan la porta es va tancar al seu darrere, en Johnson digué:

—Surt el senyor X, el desconegut. La seva història sembla prou sincera. Tanmateix, constitueix un punt fosc. Podria haver espigolat els diamants, podria haver vingut ací amb la història adient perquè l’admetessin a la casa. Faríeu bé de prendre-li les empremtes digitals, Sugden, i veure si són conegudes.

—Ja les tinc —digué el superintendent amb el seu somriure eixut.

—Ben fet. No descuideu mai res. Suposo que ja deveu seguir tots els passos necessaris.

El superintendent va fer petar els dits.

—Comprovarem les trucades telefòniques, les hores, etc. Investigarem en Horbury. A quina hora va sortir i qui el va veure. Comprovarem totes les entrades i sortides. Investigarem el personal en general, la situació financera dels familiars, els advocats i el testament. Escorcollarem la casa per cercar l’arma i possibles taques de sang a la roba. I també si els diamants estan amagats en algun lloc.

—Això ho abasta tot, crec —féu el coronel Johnson aprovant-ho—. Suggeriu alguna cosa, mister Poirot?

En Poirot mogué negativament el cap i va dir:

—Trobo que el superintendent ho porta admirablement.

En Sugden contestà ferreny:

—No és cap broma buscar uns diamants perduts per aquesta casa. En ma vida havia vist tants ornaments i tanta galindaina.

—Certament els amagatalls abunden —afirmà en Poirot.

—I de debò no ens suggeriu res, Poirot?

El cap de policia semblava una mica desil·lusionat. Com l’amo d’un gos que refusa de fer la seva gracieta.

Però llavors Mr. Poirot va dir:

—Em permeteu que efectuï les meves pròpies perquisicions?

—Oh i tant, està clar que sí —contestà el coronel en el mateix moment en què el superintendent Sugden, una mica picat, deia:

—Quines?

—Voldria —va explicar Hercule Poirot— conversar sovint, amb força freqüència, amb els membres de la família.

—Voleu dir que us agradaria de mantenir una altra ronda d’entrevistes amb ells? —preguntà el coronel, un xic sorprès.

—No, no, no una ronda d’entrevistes. Conversar!

—Per què? —preguntà en Sugden.

Mr. Hercule Poirot va emfasitzar les seves paraules amb el moviment de la mà.

—En una conversa, surten a relluir les coses! Si una persona xerra molt, li és impossible d’amagar la veritat!

En Sugden llavors va dir:

—Així penseu que algú està mentint?

En Poirot sospirà.

—Mon cher, tothom menteix. En part, com l’ou del vicari anglès. Però cal garbellar les mentides innocents de les transcendentals.

El coronel Johnson va dir amb veu suau:

—Tot plegat és increïble, sabeu? Hi ha un assassinat particularment cruel i brutal; i qui tenim com a sospitosos? L’Alfred Lee i la seva senyora, ambdós encisadors, ben educats i gent de pau. En George Lee, que és un membre del Parlament i l’essència de la respectabilitat. La seva muller? És simplement una bellesa moderna, corrent. En David Lee sembla una criatura dolça, i hem sabut pel seu germà Harry que no pot resistir de peu dret la visió de la sang. La seva muller es mostra com una senyora sensible i molt agradable, una cosa bastant corrent, també. Resten la neboda espanyola i l’home de Sud-àfrica. Les belleses espanyoles tenen el temperament viu, però no m’imagino aquesta atractiva xiqueta escapçant el coll d’un vell a sang freda, especialment quan li convenia mantenir-lo viu, si més no fins que hagués signat el nou testament. En Stephen Farr és una possibilitat. És a dir, podria tractar-se d’un delinqüent professional que hagués vingut aquí a robar els diamants. El vell hauria descobert la seva pèrdua i en Farr li hauria tallat el coll perquè no parlés. Podria haver anat així, ja que la coartada del gramòfon no és massa bona.

Mr. Poirot va bellugar el cap negativament.

—Estimat amic —digué—. Compareu el físic d’en Stephen Farr amb el del vell Simeon Lee. Si en Farr hagués decidit matar-lo, ho hauria pogut fer en un tres i no res. En Simeon Lee no podia tenir cap possibilitat de lluitar-hi. Podeu imaginar-vos aquell vell escarransit i la humanitat immensa d’aquest home lluitant aferrissadament durant uns quants minuts, per trabucar les cadires i trencar tots els gerros? És impossible una cosa així!

El coronel Johnson l’esguardà fixament.

—Voleu dir que ha estat un home dèbil qui ha assassinat en Simeon Lee?

—O una dona! —amplià el superintendent.





XVI


—No hi ha gran cosa més que jo pugui fer aquí. Heu encarrilat bé les coses, Sugden. Ah, només una cosa. Hauríem de veure el bon jan del majordom. Ja sé que l’heu interrogat abans, però ara sabem unes quantes coses més i és important confirmar precisament on diu tothom que estava quan es va produir el crim.

En Tressilian va entrar a poc a poc. El cap de policia el va convidar a seure.

—Gràcies, senyor. Ho faré, si no us importa. Em trobo molt estrany, realment molt estrany. Les cames, senyor, i el meu cap.

Mr. Poirot li digué, comprensiu:

—Heu acusat el cop, és clar.

El majordom s’arronsà d’espatlles.

—Una cosa tan, tan violenta. I ha passat en aquesta casa! On sempre ha estat tot tan tranquil.

En Poirot li va inquirir:

—Així era una casa ordenada, no? Però, era feliç?

—No m’agradaria dir el contrari, senyor.

—Al principi quan tota la família vivia a casa, era feliç llavors?

En Tressilian contestà amb parsimònia.

—No hi regnava el que hom podria anomenar com l’harmonia, senyor.

—La difunta senyora era una mena d’invàlida, oi?

—Sí, senyor, una pobra dona.

—N’estaven d’ella els seus fills?

—El senyor David li tenia veritable devoció. Com una filla, més que com un fill. I quan va morir, se’n va anar. No va poder continuar vivint aquí gaire temps més.

En Poirot llavors va indagar:

—I el senyor Harry? Com era ell?

—Sempre va ser un jove bastant per civilitzar, senyor, però de bon cor. Ai Déu meu, em va donar un ensurt quan va trucar a la porta, i després altre cop, com si estigués impacient, i quan vaig obrir i vaig veure un foraster, que amb la veu del senyor Harry em deia: «Hola Tressilian. Encara estàs ací, eh?». Era el mateix de sempre.

En Poirot digué divertit:

—Havia de resultar una sensació estranya, sí, per descomptat.

En Tressilian, pujant-li una mica els colors a la cara, va afegir:

—A vegades sembla, senyor, que alguna cosa ja l’has viscuda en el passat! Crec que a Londres representen una obra sobre quelcom per l’estil. Alguna cosa d’això hi ha, senyor, realment. De cop t’assalta una sensació com si tot ho haguessis ja viscut abans. Això precisament em semblava quan sonava el timbre i em dirigia a obrir, trobant-hi el senyor Harry, com si fos el senyor Farr o alguna altra persona. Jo em deia a mi mateix: però si ja ho he fet abans, això…

En Poirot comentà:

—Això és molt interessant, molt interessant.

En Tressilian li dedicà una mirada d’agraïment.

En Johnson, una mica impacient, es va aclarir la gola i va intervenir a la conversació.

—Tan sols volem comprovar exactament diversos punts —digué—. Bé, quan va començar el soroll al pis de sobre, tinc entès que només restaven al menjador el senyor Alfred i el senyor Harry. És així?

—Realment no us ho podria dir, senyor. Tots els cavallers hi eren quan els vaig servir el cafè, però això seria un quart d’hora abans.

—El senyor George Lee estava telefonant. Podeu confirmar-ho?

—Em penso que algú va telefonar, senyor. El timbre sona al meu rebost, i quan algú despenja per marcar un número, se sent un petit soroll. Recordo haver-lo sentit, però no hi vaig parar esment.

—Recordeu exactament quina hora era?

—No us ho podria dir, senyor. Ja havia portat el cafè als senyors, és tot el que us puc dir.

—Sabeu on era alguna de les senyores en aquell moment?

—La senyora Lydia Lee estava al saló, senyor, quan vaig anar a dur-hi el cafè. Això era just un minut o dos abans que se sentís el crit a dalt.

En Poirot preguntà:

—Què hi feia?

—Estava dreta a la finestra, senyor. Estava enretirant una mica la cortina i mirant cap enfora.

—I no hi havia a l’habitació cap de les altres dames?

—No, senyor.

—Sabeu on eren?

—Totes no, senyor.

—Però sabeu on era alguna d’elles?

—Mr. David em sembla que estava tocant el piano a la sala de música amb la seva muller.

—El vau sentir tocar?

—Sí, senyor —altre cop el vell majordom va tenir esgarrifances—. Era com una premonició, senyor, això em va semblar després. Estava tocant «La Marxa Fúnebre». Fins i tot en aquell moment recordo que ja em va fer angúnia.

—Sí que és curiós —opinà en Poirot.

—Ara, parleu-nos del vostre col·lega, en Horbury, l’assistent —li ordenà el cap de policia—. Podeu realment assegurar que va sortir a les vuit?

—I tant, senyor. Va ser just després que va arribar aquí el senyor Sugden. Ho recordo especialment perquè va trencar una tassa de cafè.

En Poirot li demanà que ho repetís.

—En Horbury va trencar una tassa de cafè?

—Sí, senyor, una de les velles Worcester. Jo les he rentat durant onze anys i mai no se n’havia trencat cap fins aquest vespre.

En Poirot li preguntà:

—I què feia en Horbury amb les tasses de cafè?

—Bé, naturalment, senyor, no és la seva feina manejar-les. Solament n’havia agafat una per observar-la, quan se’m va ocórrer esmentar que havia vingut el senyor Sugden, i li va caure.

En Poirot puntualitzà:

—Vau dir Mr. Sugden o vau utilitzar la paraula policia?

En Tressilian el mirà una mica alarmat.

—Ara hi caic, senyor, vaig comentar que havia trucat el superintendent de policia.

—I en Horbury va tirar la tassa a terra —acabà en Poirot.

—Sembla suggerent, això —feu el cap de policia—. En Horbury va preguntar alguna cosa més sobre la visita del superintendent?

—Sí, senyor, va preguntar què volia. Li vaig dir que realitzava una col·lecta per l’Orfanat de la policia i que havia anat cap a dalt a veure Mr. Lee.

—Va semblar alleujar-se quan li vau explicar això?

—Sabeu, senyor, ara que ho dieu, sí, efectivament. Va canviar de postura. Va parlar sobre la liberalitat del senyor amb els seus diners i sobre que era un bon jan. Va referir-s’hi bastant irrespectuosament, per cert. I llavors se’n va anar.

—Per on?

—A través del vestíbul del servei.

En Sugden va intervenir.

—Tot això està molt bé. Va travessar la cuina, on el cuiner i el seu ajudant el van veure, i va sortir per la porta de darrere.

—Ara atenció, Tressilian, i rumieu-ho detingudament. Hi ha cap mitjà pel qual en Horbury pogués tornar a la casa sense que ningú el veiés?

El vell majordom sacsejà el cap.

—No veig com podria haver-ho fet, senyor. Totes les portes estan tancades per dintre.

—I suposant que tingués una clau?

—També està passat el forrellat.

—Com ha entrat quan ha arribat?

—Ell té una clau de la porta del darrere, senyor. Tot el servei entra per allà.

—Llavors, podia haver tornat per aquest camí?

—No sense passar per la cuina, senyor. I a la cuina hi ha treballant algú fins a dos o tres quarts de deu.

El coronel Johnson va afirmar:

—Sembla concloent. Gràcies, Tressilian.

L’home es va alçar i, fent una reverència, abandonà l’habitació. Però hi va tornar al cap d’un minut o dos.

—En Horbury acaba d’arribar, senyor. Voldríeu veure’l ara?

—Sí, si us plau, que vingui de seguida.





XVII


En Sydney Horbury no oferia una imatge gaire ben predisposada. Quan va entrar, restà dret refregant-se les mans, i llançant ràpides ullades a un i altre. El seu posat era melós.

En Johnson li va preguntar:

—Sou en Sydney Horbury?

—Sí, senyor.

—L’assistent del difunt Mr. Lee?

—Sí, senyor. Ha estat terrible, oi? M’he quedat esglaiat quan m’ho ha contat la Gladys. Pobre senyor.

En Johnson el va tallar immediatament.

—Simplement responeu les nostres preguntes, si us plau.

—Sí, senyor, d’acord, senyor.

—A quina hora vau sortir aquesta nit, i on heu estat?

—Vaig deixar la casa just abans de les vuit, senyor. Vaig anar al Superb, senyor, a només cinc minuts d’ací caminant. La pel·lícula era «Amor a l’antiga Sevilla», senyor.

—Us va veure algú allà?

—La senyoreta de la taquilla, senyor, em coneix. I el porter també. I, bé, en realitat, vaig anar-hi amb una senyoreta, senyor. Havíem quedat de trobar-nos allà.

—Ah, això vau fer? Com es diu?

—Doris Buckle, senyor. Treballa al Combined Dairies, senyor, a Markham Road número 23.

—Bé, ja ho comprovarem això. Després heu vingut directament cap a casa?

—He acompanyat la meva jove senyoreta a casa seva primer. Després he tornat directament cap ací. Penso que tot és bastant correcte, senyor. No tinc res a veure amb això. Jo estava…

El coronel Johnson el va interrompre secament.

—Ningú no us està acusant de tenir-hi res a veure.

—No, senyor, per descomptat que no, senyor. Però no és molt agradable que hagi ocorregut un assassinat a la casa.

—Ningú no ha dit que ho fos. Però ara digueu-me quant de temps fa que treballeu pel senyor Lee?

—Ara fa just un any, senyor.

—Us agrada el vostre lloc aquí?

—Sí senyor. Estic bastant satisfet. La paga és bona. A vegades el senyor resultava bastant difícil, però naturalment estic acostumat a tractar amb invàlids.

—Heu tingut experiència prèvia?

—Es clar que sí, senyor. He estat amb el major West i amb l’Honorable Jasper Finch.

—Després podeu donar tots aquests detalls al superintendent Sugden. El que jo vull saber és això: a quina hora vau veure el senyor Lee per darrer cop?

—Eren aproximadament dos quarts de vuit, senyor. Cada vespre a les set portava al senyor Lee un sopar lleuger. Llavors el preparava per anar a dormir. Després ell seia davant del foc amb el seu batí fins que tenia ganes de ficar-se al llit.

—A quina hora acostumava a fer-ho?

—Variava, senyor. Tan aviat es ficava al llit abans de les vuit, si es trobava cansat, com restava assegut fins a les onze o més tard.

—Què feia quan volia dormir?

—Normalment em trucava amb el timbre, senyor.

—I l’ajudàveu a posar-se al llit?

—Sí, senyor.

—Però aquest vespre estàveu fora. Sempre ho feu els divendres?

—Sí, senyor. El divendres és el meu dia lliure.

—Com s’ho feia llavors el senyor Lee quan volia dormir?

—Trucava el timbre i, o bé en Tressilian o bé en Walter hi anaven.

—Ell no podia valdre’s? No podia moure’s?

—Sí senyor, però amb molta dificultat. Patia d’artritis reumàtica, senyor. Uns dies estava millor que altres.

—Mai no canviava d’habitació durant el dia?

—No, senyor. Preferia romandre a la seva. El senyor Lee no tenia gustos luxosos. La seva, d’altra banda, és una habitació gran, ben il·luminada i amb força ventilació.

—Mr. Lee va sopar a les set, heu dit.

—Sí, senyor. Jo l’hi vaig portar. I li vaig posar el xerès i dues copes sobre la taula escriptori.

—Per què ho vau fer?

—Ordres del senyor.

—Era usual?

—A vegades. La norma era que ningú de la família anés a veure’l al vespre sense que ell el convidés. Algunes nits preferia restar sol. Altres enviava a buscar Mr. Alfred o la seva senyora, o tots dos, perquè pugessin després de sopar.

—Però pel que vós sabeu no ho havia fet aquesta vegada? O sigui, que no havia enviat cap missatge a ningú de la família perquè s’hi presentés?

—No n’havia enviat cap a través meu, senyor.

—Per tant no estava esperant ningú de la família?

—Podia haver cridat algú personalment, senyor.

—Naturalment.

En Horbury continuà:

—Vaig comprovar que tot estava al seu lloc, vaig dir bona nit al senyor Lee i vaig sortir de l’habitació.

En Poirot preguntà:

—Vau atiar el foc abans d’anar-vos-en?

El criat va dubtar.

—No va caldre, senyor. Era ben alt.

—Mr. Lee ho podia haver fet per ell mateix?

—No, no senyor. Suposo que Mr. Harry Lee devia haver-lo revifat.

—Mr. Harry Lee estava amb ell quan li vau portar el sopar?

—Sí, senyor. Va anar-se’n quan jo vaig entrar.

—Com estava la relació entre els dos pel que vau poder jutjar?

—Mr. Harry Lee semblava de bon humor, senyor. Es movia amb alegria i reia de bona gana.

—I Mr. Lee?

—Estava quiet i semblava pensatiu.

—Està bé. I ara, hi ha una altra cosa que voldria saber: Què podríeu dir-nos dels diamants que el senyor Lee guardava a la seva caixa forta?

—Diamants, senyor? Jo no he vist mai cap diamant.

—El senyor n’hi desava uns quants en brut. Heu d’haver-lo vist remenant-los.

—Ah, aquelles pedretes tan curioses, senyor? Sí, les havia vist un cop o dos. Però no sabia que eren diamants. Ahir precisament els estava ensenyant a la senyoreta estrangera. Calla, o era abans d’ahir?

De sobte el coronel Johnson li etzibà:

—Aquestes pedretes, les han robat.

En Horbury va protestar:

—Espero que no pensareu, senyor, que hi tinc res a veure!

—No us estic acusant —aclarí en Johnson—. Ara bé, hi ha alguna dada que ens pugueu aportar sobre això?

—Sobre els diamants, senyor? O sobre l’assassinat?

—Tant se val.

En Horbury s’ho va rumiar. Es llepà els llavis i se’ls va mirar de reüll.

—No crec que sàpiga res d’utilitat, senyor.

En Poirot insistí amb calma.

—No heu sentit res, diguem, en el compliment de les vostres obligacions, que pugui resultar interessant?

El criat començà a fer pampallugues.

—No, senyor, no ho crec, senyor. Havien sorgit algunes dificultats entre el senyor Lee i algun dels membres de la seva família.

—Quins?

—Em fa l’efecte que el problema venia de la tornada del senyor Harry. El senyor Alfred n’estava ressentit. Crec que ell i el seu pare havien intercanviat alguns mots, però res més que això. El senyor Lee mai no el va acusar ni per un moment d’haver agafat els diamants. I estic completament segur que el senyor Alfred no hagués fet una cosa així.

Ràpidament en Poirot li va preguntar:

—La seva entrevista amb Mr. Alfred va ser després que descobrís la pèrdua dels diamants, és cert, oi?

—Sí, senyor.

En Poirot es va llançar endavant.

—Em feia l’efecte, Horbury —va dir-li tranquil·lament— que no sabíeu res del robatori dels diamants fins que us ho acabem d’informar ara mateix. Llavors, com sabíeu que el senyor Lee havia descobert la seva pèrdua abans de tenir la xerrada amb el seu fill?

En Horbury s’enrojolà.

—No digueu mentides. I menys ara —digué en Sugden—. Quan ho vau saber?

En Horbury va contestar amb rapidesa.

—El vaig sentir quan telefonava a algú per explicar-li-ho.

—Que estàveu a l’habitació?

—No, darrere la porta. No vaig poder escoltar gran cosa. Només un parell de paraules.

—Què vau sentir exactament? —li preguntà en Poirot suaument.

—Vaig entendre les paraules robatori i diamants, i vaig sentir que li deia: «No sé de qui sospitar». I també com li demanava que fes alguna cosa aquest vespre a les vuit.

El superintendent Sugden ho va confirmar.

—Això era el que m’estava dient. Renoi! Eren sobre les cinc i deu, oi?

—Així és, senyor.

—I després quan vau entrar a la seva habitació, us mirava amb cara d’enfadat?

—Només una mica, senyor. Semblava més aviat absent i pensatiu, com si estigués preocupat.

—Per això us el vau carregar, eh?

—Mireu senyor Sugden, no m’agrada que digueu aquestes coses. Mai no he agafat cap diamant. No ho he fet, i no podeu provar el contrari. Jo no sóc un lladre.

El superintendent Sugden va replicar sense immutar-se:

—Això ja ho veurem.

Va adreçar una ullada interrogativa al seu superior, que li va respondre amb un cop de cap, i prosseguí:

—Ja ho aclarirem, minyó. De moment per aquesta nit ja n’hi ha prou.

En Horbury va sortir de pressa i ben encantat de fer-ho.

En Sugden es dirigí a Mr. Poirot amb un to apreciatiu:

—Bona tasca Poirot. L’heu enxampat com no ho havia vist fer mai. Ell pot ser un lladre o no ser-ho, però evidentment es tracta d’un mentider de primera!

—Una persona que té mala pinta —opinà Mr. Poirot.

—Un aplec de virtuts —afegí en Johnson—. La qüestió és quina conseqüència traiem de la seva declaració.

En Sugden va resumir la situació amb exacta pulcritud.

—Crec que hi ha tres alternatives. 1, En Horbury és un lladre i un assassí. 2, en Horbury és un lladre, però no és un assassí, i 3, en Horbury és innocent. Certament hi ha un conjunt d’evidències a favor de la primera possibilitat. Va sentir la seva telefonada i sabia que el robatori havia estat descobert. Pel posat del vell va veure que sospitava d’ell, i va traçar els seus plans d’acord amb això. Va sortir de forma ostentosa a les vuit i es va preparar una cita. Resulta prou fàcil esmunyir-se del cinema i tornar a casa sense ser vist. Però hauria d’estar ben segur de la noia, convençut que no el trairà. Veurem què en puc treure demà.

—Però llavors, com s’ho va arranjar per tornar a entrar a casa? —objectà en Poirot.

—Això és més complicat —va admetre en Sugden—. Però hi ha maneres. Per exemple, una de les criades li hauria pogut obrir una porta lateral.

En Poirot va alçar les celles còmicament.

—I posar la seva vida en mans de dues dones? Amb una ja suposaria un gran risc; amb dues, eh bien, ho trobo un risc absolutament fora de mida!

En Sugden es va defensar.

—Alguns criminals es pensen que se’n sortiran de tot.

I va continuar amb la seva exposició.

—Anem per la segona. En Horbury arreplega els diamants. Aquesta nit els treu de casa i possiblement els entrega a algun còmplice. Hauria estat ben fàcil. Però hauríem d’admetre que algú més ha triat aquesta nit per matar el vell Lee. Algú desconeixedor de la complicació dels diamants. És possible, però implicaria un munt de coincidències.

—Pel que fa a la tercera hipòtesi, algú altre hauria d’haver agafat els diamants i assassinat el senyor Lee. Això és el que hi ha; i el que ens pertoca d’esbrinar.

El coronel Johnson badallà. Va mirar-se altre cop el rellotge i s’aixecà.

—Bé —féu— em sembla que ja continuarem demà, eh? Si de cas serà millor donar un cop d’ull a la caixa abans de marxar. Tindria gràcia que aquests maleïts diamants hi haguessin estat tota l’estona.

Però els diamants no estaven a la caixa. La combinació la van trobar on l’Alfred els havia explicat, al petit bloc de notes que hi havia a la butxaca del batí del mort. A la caixa van trobar una bossa buida de pell d’isard. Entre els papers que s’hi amuntegaven, només un oferia interès.

Era un testament datat feia quinze anys. A més de diversos llegats i altres disposicions, repartia el gros de la seva fortuna d’una manera molt senzilla. La meitat la deixava a l’Alfred, i l’altra meitat a dividir en parts iguals entre els altres fills: en Harry, en George, en David, i la Jennifer.





QUARTA PART


25 de desembre





I


Sota el sol resplendent del migdia de Nadal, Mr. Poirot passejava pels jardins de Gorston Hall. L’edifici en si era gran i sòlid, encara que construït sense especials pretensions arquitectòniques.

A la façana sud on es trobava, sobresortia una terrassa exterior vorejada per una paret viva de teixos. Hi havia petites plantes que creixien als intersticis entre les lloses, i a intervals per tota la terrassa s’escampaven aigüeres de pedra preparades com jardins en miniatura.

En Poirot els examinava amb aprovació condescendent. Murmurava tot sol:

—C’est bien imaginé, ça!

Lluny, atalaiava dues figures que es dirigien cap a un bonic paratge amb una clapa d’aigua situada uns tres-cents metres més enllà. Una es podia reconèixer fàcilment: la Pilar, i al començament va pensar que l’altra era en Stephen Farr, però després va adonar-se que l’home que anava amb ella era Mr. Harry Lee. En Harry semblava molt amatent amb la seva atractiva neboda. De tant en tant tirava el coll enrere i deixava anar una rialla, a continuació atansava el cap per parar-li més atenció.

—Segur que n’hi ha un que no ho lamenta —mormolà en Poirot.

Un petit soroll darrere d’ell el va fer girar-se. La Magdalene Lee estava allà davant de peu dret. També sotjava el passeig de l’home amb la noia. Va decantar el cap vers en Poirot i li somrigué encisadorament. Li va dir:

—Un dia magníficament assolellat! Costa de creure la tragèdia d’ahir nit, oi monsieur Poirot?

—Resulta difícil, certament, madame.

La Magdalene sospirà.

—Mai no m’havia trobat en un drama així fins ara. Jo, jo amb prou feines he crescut. He continuat sent una criatura durant massa temps. Crec… que això no ha resultat un bon procedir.

Tornà a sospirar, i va continuar.

—La Pilar, en canvi, sembla extraordinàriament mestressa de si mateixa… Suposo que li ve de la sang espanyola. És ben curiós, oi?

—El què és curiós, madame?

—La forma com ha vingut a parar ací.

En Poirot comentà:

—Tinc entès que Mr. Lee l’havia estat buscant des de feia algun temps. Havia mantingut correspondència amb el consolat a Madrid i amb el vicecònsol a Aliguara, on va morir la seva mare.

—Ell era molt reservat sobre tot això —respongué la Magdalene— l’Alfred no en sabia res. I la Lydia tampoc.

—Ah! —exclamà en Poirot.

La Magdalene se li acostà una mica més, de manera que ell podia ensumar el seu delicat perfum.

—Sabeu, Mr. Poirot, hi ha alguna història relacionada amb el marit de la Jennifer, l’Estravados. Va morir poc després de la boda, i ho envolta algun misteri. L’Alfred i la Lydia ho saben. Crec que va succeir alguna cosa bastant desagradable…

—Una mort tan primerenca ja és prou trista —hi va treure importància en Poirot.

Però la Magdalene insistí.

—El meu marit és de l’opinió, i jo hi estic d’acord, que s’hauria d’haver informat més àmpliament la família sobre els antecedents de la noia. Al capdavall, si el seu pare era un criminal…

Va fer una pausa, però Hercule Poirot va restar callat. Semblava estar bocabadat admirant les belleses de la naturalesa a l’hivern, als voltants de Gorston Hall. Per això la Magdalene va prosseguir:

—Penso que la forma de morir del meu sogre és significativa. No sembla gens anglesa.

Hercule Poirot es va girar a poc a poc. Els seus ulls observadors van trobar en els de la noia una mirada innocent.

—Així creieu que ho ha fet l’espanyola?

—Bé, són cruels, no és cert? —la Magdalene parlava amb to infantil—. Les curses de braus i tota aquesta mena de coses!

Hercule Poirot preguntà amablement:

—Esteu dient que segons la vostra opinió la señorita Estravados li va tallar el coll a son avi?

—No, no, senyor Poirot! —ara la Magdalene parlava amb vehemència. Estava neguitosa—. Jo no he dit pas res d’això! Està clar que no!

—Bé, potser no —concedí en Poirot.

—Però sí que crec que és una persona, bé doncs, una persona sospitosa. La forma d’amagatotis com va agafar alguna cosa de terra ahir nit, per exemple.

Es va percebre un canvi en l’entonació de veu de Mr. Hercule Poirot, quan va preguntar ràpidament:

—Ahir nit va agafar una cosa de terra?

La Magdalene assentí. La seva boqueta infantil va dibuixar una corba malèvola.

—Sí, de seguida que vam entrar a l’habitació. Donà una ullada ràpida al seu voltant per veure si algú l’observava, i llavors es va ajupir a collir-ho. Però el superintendent se’n va adonar, me n’alegro de dir-ho, i la va obligar a donar-li-ho.

—I què era el que va aplegar, ho sabeu, madame?

—No. Jo estava massa lluny per veure-ho —la veu de la Magdalene deixava entendre que li sabia greu—. Era una cosa molt petita.

En Poirot va arrufar el nas.

—És força interessant això —va xiuxiuejar.

La Magdalene afegí immediatament:

—Sí, he pensat que havíeu de saber-ho. Al capdavall, no sabem res de la creixença de la Pilar, i de com ha estat la seva vida. L’Alfred és sempre tan prudent i la benvolguda Lydia tan refiada…

Llavors mormolà:

—Potser serà millor que vagi a veure si puc ajudar la Lydia en alguna cosa. Poden haver-hi cartes per escriure.

El va deixar amb un somriure de maliciosa satisfacció als llavis.

En Poirot restà capficat a la terrassa.





II


Cap allà s’acostava el superintendent Sugden. El policia venia amb aire ferreny. Va saludar en Poirot.

—Bon dia, Mr. Poirot. No sembla massa escaient desitjar Bon Nadal, oi?

—Mon cher collègue, certament no trobo cap senyal de felicitat nadalenca en el seu posat. Si haguéssiu dit Bon Nadal, jo no us hauria pas respost: «I pau per tothom».

—No en voldria viure un altre com aquest, de veritat —es queixà en Sugden.

—Heu fet progressos?

—He comprovat una bona pila de coses. La coartada d’en Horbury és correcta. El porter del cinema el va veure entrar amb la noia, i el va veure com sortia en acabar el programa. Sembla realment difícil que fes una escapada entremig. El testimoni de la noia confirma gairebé d’una forma definitiva que van estar junts al cinema tota l’estona.

En Poirot arquejà les celles.

—Llavors em sembla que no hi ha res més a dir.

El cínic Sugden objectà, però:

—Bé, amb les dones no se sap mai! Són capaces de qualsevol cosa per un home.

—Això diu molt a favor d’elles —replicà Hercule Poirot.

En Sugden va rondinar.

—Aquest és un punt de vista forà, que de fet vulnera els principis de justícia.

Hercule Poirot va respondre:

—La justícia és una cosa molt estranya. Hi heu reflexionat mai?

En Sugden l’esguardà de fit a fit i digué:

—Ja sou ben curiós, Mr. Poirot.

—No tant. Jo segueixo uns raonaments lògics. Però ara no entrem a discutir aquesta qüestió. Així que creieu que aquesta senyoreta no diu la veritat?

En Sugden sacsejà negativament el cap.

—No —va dir— no és ben bé això. En realitat opino que sí que diu la veritat. És una noia senzilla, i em penso que si m’estigués col·locant una colla de mentides, me n’adonaria.

—Hi teniu experiència en això? —inquirí Poirot.

—La suficient, Mr. Poirot. Després de tota una vida de prendre declaracions, hom aprèn a distingir, més o menys, quan l’estan enganyant o dient-li la veritat. No, crec que el testimoni de la noia és autèntic, i que per tant en Horbury no pot ser l’assassí del vell Mr. Lee. La qual cosa ens recondueix a la gent de la casa.

Deixà anar una alenada profunda.

—Ho va fer un d’ells, Mr. Poirot. Un d’ells és el culpable. Però qui?

—No posseïu cap dada nova?

—Sí, hem tingut sort amb les trucades telefòniques. Mr. George Lee va trucar per operadora a Westeringham, a les nou menys dos minuts. Va durar sis minuts.

—Ah caram!

—Això mateix! A més a més, no es va demanar cap altra conferència amb Westeringham, ni enlloc més.

—Molt interessant —digué Poirot amb aprovació—. El senyor George Lee diu que acabava tot just de telefonar quan va sentir el daltabaix al pis superior, però ara sabem que va penjar quasi deu minuts abans. Què va fer durant aquest temps? La seva muller assegura que ella també estava telefonant, però no va posar mai cap conferència. Llavors, on era?

En Sugden va observar:

—Us he vist xerrant amb ella, Mr. Poirot.

El seu to de veu portava implícita una pregunta, però en Poirot l’obvià:

—Esteu en un error.

—Sí?

—Jo no estava parlant amb ella, era ella qui m’explicava coses!

—Ah! —en Sugden semblava esperar impacient que se li aclarís la distinció; però com que no acabava d’entendre-ho, preguntà:

—Dieu que us estava explicant coses?

—Exactament. Ha sortit d’ací amb aquest propòsit.

—I què tenia per dir-vos?

—Volia fer-me veure uns quants punts: l’estil poc anglès del crim, els antecedents familiars possiblement indesitjables de la senyoreta Estravados per la seva banda paterna, i el fet que la senyoreta Estravados havia collit alguna cosa d’amagat del terra ahir nit.

—Ella li ha contat tot això —digué en Sugden amb interès.

—Sí. Què era el que la noia va aplegar?

En Sugden sospirà.

—Podríem treure’n tres-centes conjectures! Us ho mostraré. És la mena de coses que solucionen tot el misteri a les novel·les policíaques. Si podeu aclarir-ho, em retiraré!

—Ensenyeu-m’ho.

En Sugden va treure’s un sobre de la butxaca i buidà el seu contingut al palmell de la mà. Un lleu somriure se li abocà a la cara.

—Aquí ho teniu. Què en fareu?

Al palmell del superintendent es veien una petita peça triangular de cautxú rosa i una petita clavilla de fusta.

El seu somriure s’eixamplava mentre que en Poirot li agafava els objectes i se’ls mirava de reüll.

—En farem res d’això, Mr. Poirot?

—Aquest tros de material el deuen haver retallat d’una bossa de goma.

—Així és. Prové d’una bossa de goma de l’habitació de Mr. Lee. Algú amb unes tisores ben esmolades n’ha tallat un bocí triangular. Mr. Lee podia haver-ho fet ell mateix, suposo. Però em pregunto per què havia de fer-ho. En Horbury no ens ho ha pogut aclarir. Pel que fa a la clavilla, és de la mida d’una clavilla de críbbage, encara que aquestes normalment són fetes d’ivori. En canvi, això és només una fusta tosca, extreta d’una porció més gran, diria jo.

—És el més probable —murmurà en Poirot.

—Guardeu-ho si voleu —digué en Sugden gentilment—. Jo no ho necessito.

—Mon ami, no us en voldria pas privar!

—No significa res de res per vós?

—He de confessar que absolutament res!

—Fantàstic! —exclamà en Sugden amb sarcasme, tornant-se a posar aquells estranys objectes a la butxaca—. Anem bé!

En Poirot comentà:

—La muller d’en George Lee m’ha dit que la noia s’ha ajupit a recollir-ho d’una manera furtiva. És cert?

En Sugden s’ho va rumiar.

—No —contestà titubejant—. Jo no diria tant. No va actuar com si fos una delinqüent, ni res d’això, però s’ho va guardar bastant bé ràpidament i d’una manera molt discreta. A veure si enteneu el que vull dir. I no sabia que jo l’havia clissat! D’això sí que n’estic segur. Va pegar un bot quan la vaig escometre.

En Poirot va dir pensatiu:

—Llavors és que hi havia un motiu. Però, per quina raó es deu haver comportat així? Aquesta petita peça de cautxú és nova de trinca. No s’ha fet servir per res. Pot no tenir cap significat, realment. I en canvi…

En Sugden el va tallar amb impaciència.

—Bé, podeu trencar-vos-hi el cap si voleu, Mr. Poirot. Però jo tinc altra feina.

En Poirot llavors li preguntà:

—La clau del cas on rau, segons la vostra opinió?

En Sugden es tragué el seu bloc de notes.

—Anem als fets. Per començar, hi ha la gent que no pot haver-ho fet. Deixem-los de banda de moment.

—Qui són?

—L’Alfred i en Harry Lee. Tenen una coartada concloent. I la muller de l’Alfred, ja que en Tressilian la va veure al saló només un minut abans que comencessin els esdeveniments al pis de dalt. Aquests tres queden fora. Ara anem pels altres. Aquí hi ha la llista. Ho he distribuït d’aquesta faisó per tal que es vegi més clar.

Va lliurar el bloc a Mr. Poirot.


A L’HORA DEL CRIM

Mr. George Lee → on era?

Mrs. Magdalene Lee → on era?

Mr. David Lee → estava tocant el piano a la sala de música (confirmat per la seva muller)

Mrs. Hilda Lee → estava a la sala de música (confirmat pel seu marit)

Miss Estravados → estava al seu dormitori (sense confirmació)

Mr. Stephen Farr → estava a la sala de ball escoltant discos (confirmat per tres membres del personal que sentien la música des del vestíbul del servei)



En Poirot, tornant-li la llista, féu:

—I bé?

En Sugden s’explicà.

—Doncs que en George Lee podia haver assassinat el vell. La seva muller també ho podia haver fet. Igual que la Pilar Estravados; i fins i tot en David o la seva muller el podien haver mort, però no tots dos.

—Llavors no accepteu la seva coartada?

El superintendent sacsejà el cap emfàticament.

—Mai de la vida! Marit i muller, amb la devoció que es tenen! Podien estar allà junts, però si un d’ells ho hagués fet, l’altre estaria disposat a tapar-lo. Jo ho veig així: Algú estava tocant el piano a la sala de música. Podia haver estat en David Lee. Probablement ho era, ja que és un músic reconegut, però no hi ha cap evidència per afirmar que la seva muller també hi fos, excepte la paraula d’ells dos. També podia haver estat la Hilda qui estigués tocant el piano, mentre que en David s’enfilava cap a dalt per matar son pare! No, aquest és un cas absolutament diferent del que afecta els dos germans que eren al menjador. L’Alfred i en Harry no es poden veure. Cap d’ells perjuraria per cobrir l’altre.

—Què hi ha d’en Stephen Farr?

—És un possible sospitós perquè la coartada del gramòfon és una mica feble. D’altra banda, és realment una coartada més de fiar que una altra en què tot aparegui lligat i relligat, les quals sovint estan preparades.

En Poirot va inclinar el cap pensatiu.

—Sé què voleu dir. És la mena de coartada d’un home que no sabia que se’l requeriria a presentar-ne una, per provar què és el que estava fent.

—Exactament! I a més a més no crec que hi hagi cap foraster barrejat en aquest assumpte.

En Poirot ràpidament li donà la raó.

—Estic d’acord amb vós. Es tracta d’una qüestió de família. És el verí de la pròpia sang, de la intimitat, d’allò més pregon de l’ànima humana. Crec que el crim s’ha covat en l’odi i la coneixença mútua…

Gesticulant, va acabar dient:

—No ho sé, és difícil!

El superintendent l’havia escoltat amb respecte, però sense deixar-se impressionar. Va contestar:

—És probable, Mr. Poirot. Però ja ho aclarirem, no en tinc cap dubte. Per eliminació i deducció lògica. Ara hem repassat les possibilitats, la gent que tenia l’oportunitat. Ens queden en George i la seva muller, en David i la seva, la Pilar, i jo afegiria en Stephen Farr. Ara analitzarem els motius. Qui tenia un motiu per occir el vell Simeon Lee? Ací altre cop podem eliminar algú. Per exemple la senyoreta Estravados. Entenc que tal com està ara el testament, ella no en treu res de res. Si en Simeon Lee hagués mort abans que la seva mare, la part d’ella li hauria correspost (a no ser que la seva mare hagués disposat altrament en el seu propi testament), però com que la Jennifer va fallir prèviament, el seu llegat reverteix en els altres germans. En conseqüència resulta evident que a la Pilar li interessava que el vell durés força. A ell li agradava la noia; per tant és ben probable que li hauria deixat un bon feix de diners en fer el testament nou. Ella hi tenia tot per perdre i res a guanyar amb l’assassinat del seu avi. Hi esteu d’acord?

—Absolutament.

—Naturalment queda la possibilitat que li tallés el coll durant una discussió acalorada, però em sembla totalment improbable. Per començar, estaven en una relació idíl·lica i ella no portava prou temps aquí per odiar-lo fins aquest punt. O sigui que em sembla altament improbable que la senyoreta Estravados tingui res a veure amb el crim, excepte que argumenteu que tallar el coll d’un home és una acció poc anglesa, com sostenia la vostra amiga Mrs. Magdalene Lee.

—No l’anomeneu la meva amiga —protestà en Poirot precipitadament—. O jo us parlaré de la vostra amiga la senyoreta Estravados, que us considera un home molt atractiu!

Amb això assaborí el plaer de veure com s’esllavissava altre cop el posat oficial del superintendent. El policia s’enrojolà, mentre en Poirot se’l mirava amb ulls picardiosos. Li va preguntar, amb una nota nostàlgica a la seva veu:

—És veritat que el vostre bigoti resulta soberg… digueu-me, utilitzeu alguna pomada especial?

—Pomada? Déu meu, no!

—Doncs, què feu servir?

—Què faig servir? Res de res. Només creix.

En Poirot sospirà.

—La naturalesa us ha afavorit —es va allisar el seu propi bigoti, negre i espès, i exhalà un altre sospir—. Tanmateix resulta costós adreçar-lo. Restablir el seu color natural empobreix una mica la qualitat del cabell.

El superintendent no estava interessat en els problemes de pentinat, per tant va prosseguir amb el seu estil ensopit:

—Considerant els motius del crim, diria que probablement hem d’eliminar el senyor Farr. És possible que hi hagués alguna picabaralla entre el seu pare i el senyor Lee, de la qual el primer en sortís perjudicat, però ho dubto. En Farr estava molt confiat i segur quan va parlar del tema. Semblava sincer, i no crec que fes teatre. No, no crec que per ací trobem res.

—Jo tampoc crec que vós ho trobeu —comentà en Poirot.

—I hi ha una altra persona amb un motiu per mantenir viu el seu pare, el seu fill Harry. És veritat que treu profit del testament, però no crec que ho sabés. Certament no podia estar-ne segur! La impressió general semblava ser que en Harry havia estat definitivament bandejat de l’herència mentre va ser fora. I ara gaudia l’oportunitat de tornar-hi a ser inclòs! Per tant el beneficiava que el seu pare redactés un nou testament. Ell no seria tan ruc com per matar-lo ara. A part que, segons ja sabem, tampoc no ho podia haver fet. Veieu?

—Bé, doncs, continuem: estem eliminant molta gent.

—És ben veritat. Molt aviat estaran tots fora!

En Sugden va forçar un somriure.

—No anirem tan enllà! Tenim en George Lee i la seva muller, i en David Lee i la seva. Tots es beneficiaven de la mort, i en George, per tot el que jo sé, està necessitat de diners. Endemés el seu pare es disposava a escurçar-li l’assignació. Per tant, tenim en George Lee amb un motiu i amb l’oportunitat de fer-ho!

—Continueu —demanà en Poirot.

—I ens queda la seva muller! Tan llaminera pels diners com un gat per un plat de crema; i juraria que està endeutada! També estava engelosida de la xicota espanyola. Estava disposada a evitar que l’altra anés fent punts amb el vell. Va sentir que cridava l’advocat. Per tant es va moure ràpidament. Ja us podreu imaginar el que hauria passat.

—Potser sí.

—Llavors hi ha en David Lee i la seva muller. Amb l’actual testament hereten una part, però jo no crec, tanmateix, que els diners constitueixin un motiu prou fort en aquest cas.

—No?

—No. En David sembla ser un somniador, no un individu que es mogui per interès econòmic. Però ell és…, bé, és un tipus estrany. Pel que veig hi ha tres motius per cometre l’assassinat, els diamants, el testament, i el rancor.

—Ah, és així com ho veieu?

En Sugden ho reafirmà:

—Naturalment. Ho he tingut sempre present. Si en David hagués matat el seu pare, no crec que fos pels diners. Si fos el criminal es deuria a un impuls arrauxat!

En Poirot li dedicà una mirada apreciativa.

—Sí, volia veure quan ho tindríeu en compte. Tanta sang, això és el que va dir Mrs. Lydia Lee. Ens retorna als rituals de l’antigor, als sacrificis sanguinaris, a ungir la víctima amb la sang del sacrifici…

En Sugden va preguntar-li arrugant el front:

—Voleu dir que és l’obra d’un boig?

—Mon cher, en l’home hi ha instints profunds que ell mateix desconeix. El desig de sang, l’ànsia pel sacrifici…

—En David Lee em sembla un home tranquil i inofensiu —objectà en Sugden, que no ho veia clar.

Però en Poirot replicà:

—No enteneu la psicologia. En David Lee viu al passat, és un home en el qual encara resta molt viva la memòria de la seva mare. S’ha mantingut una pila d’anys lluny del seu pare perquè no podia oblidar la manera com havia tractat a la seva mare. Va venir ací, suposem, a perdonar. Però no n’ha estat capaç… Sabem una cosa, que quan va veure el cadàver del seu pare, una part d’ell es va sentir satisfeta i com si li haguessin tret un pes de sobre. «El Senyor és lent en ira, però gran en força». El càstig! L’anihilament! És la redempció violenta del mal per expiar-lo!

Al superintendent Sugden el sotraguejà un estremiment sobtat.

—No digueu això, Mr. Poirot. M’ho capgireu tot. Podria haver anat tal com ho expliqueu. En aquest cas, la seva muller ho sabria i per tant l’estaria protegint tant com pot. Me la puc imaginar perfectament, actuant d’aquesta manera. En canvi, no me la puc imaginar com a una assassina. És un tipus de dona tan dolça i d’altra banda tan normal i corrent.

En Poirot l’esguardà encuriosit.

—Aquesta és la impressió que us ha fet, eh? —murmurà.

—Bé, sí, una ànima senzilla i casolana, no sé si enteneu el que vull dir!

—I tant, us comprenc perfectament!

En Sugden se’l mirà.

—Vinga Poirot, vós teniu les vostres idees sobre el cas. Aboqueu-les.

En Poirot respongué amb calma:

—Sí que en tinc unes quantes, però bastant confuses. Deixeu-me primer escoltar el vostre resum del cas.

—Bé, tal como deia, existeixen tres motius possibles: l’odi, l’herència, i la complicació dels diamants. Repassem els esdeveniments cronològicament.

—Tres trenta. Reunió familiar. Conversa telefònica amb els advocats oïda per tots. Llavors el vell esbronca la seva família, dient-los de quin peu calça cadascun. Surten ben escaldats i amb la cua entre cames.

—La Hilda Lee es queda enrere —afegeix en Poirot.

—Efectivament. Però no gaire estona. Aleshores sobre les sis, l’Alfred té una entrevista amb el seu pare, una entrevista desagradable. En Harry serà reinserit a la llar familiar. A l’Alfred no li fa gràcia. L’Alfred, naturalment, hauria de ser el principal sospitós. Tenia el motiu més important. Però seguim, en Harry puja després. Arriba amb un humor exaltat. Ha portat el vell cap a on pretenia. Però abans d’aquestes dues converses en Simeon Lee ha descobert la pèrdua dels diamants i m’ha telefonat. No ho comenta amb cap dels seus dos fills. Per què? Segons la meva opinió perquè estava completament convençut que cap d’ells hi tenia res a veure. Cap d’ells no era sospitós. Crec, com ja vaig dir, que el vell sospitava d’en Horbury i d’una altra persona. I estic bastant segur del que volia fer. Recordo que va deixar ben clar que no volia que ningú anés a fer-li companyia aquell vespre. Per què? Perquè estava preparant dues coses, primera la meva visita, i segona l’entrevista amb la persona sospitosa. Ell va demanar a algú que hi pugés immediatament després de sopar. Ara, qui podia ser aquesta persona? Podria haver estat en George Lee. Més probablement la seva muller. I hi ha una altra persona que reapareix a l’escena, la Pilar Estravados. Ell li havia ensenyat els diamants. Li havia explicat el seu valor. Com sabem que la noia no és una lladre? Recordeu aqueixes misterioses al·lusions a la conducta ignominiosa del seu pare. Potser era un lladregot professional que va acabar a presó.

En Poirot féu tranquil·lament:

—I per això dieu que la Pilar Estravados torna a escena…

—Sí, com a lladre. De cap altra manera. Podia perdre el cap en veure’s descoberta. Podia haver-se abraonat contra el seu avi, occint-lo.

En Poirot, lentament, murmurà:

—És possible, sí…

El superintendent l’observava anhelós.

—Però no ho veieu així? Vinga, Poirot, què en penseu?

En Poirot contestà:

—Jo sempre torno al mateix punt: el caràcter del mort. Quina mena d’home era en Simeon Lee?

—Està envoltat per un gran misteri —explicà en Sugden, fitant-lo.

—Aleshores conteu-m’ho. És a dir, conteu-m’ho des del punt de vista local, tal com se’l coneixia.

El superintendent es portà un dit a la barbeta, refregant-se-la pensativament. Se’l veia perplex. Al final va dir:

—Jo no sóc d’ací. Vinc de Reeveshire, prop de la línia de separació amb el pròxim comtat. Però és clar que el vell senyor Lee era una figura ben coneguda en aquesta zona. Jo ho sé tot d’ell d’haver-ho sentit dir.

—Sí? I què se n’explicava?

—Bé, era un parroquià difícil; a la majoria els tractava malament. Però en canvi era molt generós amb els diners. Tenia la mà foradada, que diuen. Em xoca com en George pot ser tan oposat, essent fill de son pare.

—Ah! Però hi ha dos tarannàs força diferents a la família. L’Alfred, en George i en David han sortit, encara que superficialment, a la banda de la seva mare. Aquest matí he estat observant alguns retrats a la galeria.

El superintendent va prosseguir el fil de la seva dissertació.

—Tenia un temperament molt viu i una pèssima reputació amb les dones, això quan era jove. Perquè ha estat un invàlid des de fa molts anys. Però sempre es va captenir generosament. Si sorgia algun problema sempre el resolia amb elegància, arranjant la boda de la noia. Podia ser dolent, però no era vil. Tractava malament la seva muller, corria darrere d’altres, i la deixava de banda. Ella va morir d’un atac de cor, tal com han explicat. Aquest és el terme mèdic, però penso que en realitat fou perquè era molt desgraciada, pobra senyora. Sempre estava malalta i mai no sortia a fer un volt. No hi ha dubte que el senyor Lee tenia un caràcter extravagant. També tenia un instint venjatiu. Si mai ningú n’hi feia alguna, sempre acabava tornant-li, tal com han dit, i tant se li’n donava del temps que hagués hagut d’esperar per fer-ho.

—El Senyor és lent en ira però gran en força —mormolà en Poirot.

El superintendent Sugden replicà amb un to feixuc:

—La ira del dimoni, més aviat! No hi havia res de sant en Simeon Lee. La mena d’home que diríeu que s’ha venut l’ànima al diable i en treu tot el profit! I a sobre era orgullós, orgullós com Lucífer.

—Orgullós com Lucifer! —repetí en Poirot—. Això és suggestiu, no ho creieu?

El superintendent observant-lo bocabadat, preguntà:

—No em vindreu a dir que l’han matat perquè era orgullós?

—Vull dir que sembla una herència. En Simeon Lee ha transmès aquest orgull als seus fills.

Va callar. La Hilda Lee havia sortit de la casa, i romania dreta guaitant-los.





III


—Us estava buscant, Mr. Poirot.

El superintendent s’excusà i tornà cap a dintre la casa. Mentre l’observava, la Hilda comentà:

—No sabia que estàveu junts. Em creia que es trobava amb la Pilar. Sembla un bon home, i molt considerat.

Tenia una veu agradable i confortant, de cadència lenta i harmoniosa.

En Poirot li recordà:

—Heu dit que em volíeu veure.

Ella va inclinar el cap.

—Sí. Penso que podeu ajudar-me.

—Estaré encantat de fer-ho, madame.

Ella tornà a parlar.

—Crec que sou un home molt intel·ligent, senyor Poirot. Ahir nit ho vaig comprovar. Hi ha coses, penso, que les esbrinareu de seguida. Jo vull que comprengueu el meu marit.

—Sí, madame?

—Jo no voldria parlar d’això amb el superintendent Sugden. Ell no ho entendria. Però vós sí.

En Poirot va fer una reverència amb el cap.

—M’afalagueu, madame.

La Hilda va prosseguir sense pressa:

—El meu marit, de fa molts anys fins i tot des que som casats, que ha estat un malalt mental, no li ho podria pas descriure d’altra manera.

—Ah!

—Quan hom pateix una gran agressió física que li produeix dolor i un shock, però es recupera lentament, la carn es cura i els ossos se solden. Pot quedar potser alguna petita deficiència funcional, una lleu cicatriu, però res més. El meu marit, senyor Poirot, va sofrir una gran agressió psíquica a la seva edat més susceptible. Adorava la seva mare i la va veure morir. Creia que el seu pare n’era moralment responsable. D’aquest trastorn no se n’ha recuperat mai. No ha aconseguit superar el ressentiment envers el seu pare. Per això vaig persuadir en David perquè vingués ací aquest Nadal, a reconciliar-se amb el seu pare. Jo ho desitjava pel seu bé, perquè guarís de la seva lesió psíquica. Ara sé que venir aquí ha estat un error. En Simeon Lee es va divertir burxant en la vella ferida. Això va ser una cosa molt perillosa…

En Poirot la va interrompre:

—M’esteu dient, madame, que el vostre marit va matar el seu pare?

—Us estic explicant, senyor Poirot, que ell ho hauria pogut fer fàcilment… I també que no ho va fer! Mentre en Simeon Lee era assassinat, el seu fill tocava la Marxa Fúnebre. El desig de matar-lo sí que el tenia. Però se li va escapar pels dits i es fongué en les notes musicals. Aquesta és la veritat.

Mr. Poirot va restar callat una estona, i va dir:

—I vós, madame, què opineu del drama anterior?

—Us referiu a la mort de la muller d’en Simeon Lee?

—Sí.

La Hilda va respondre a poc a poc.

—Crec conèixer prou de la vida per saber que no es pot jutjar mai res des de fora. Però pel que em sembla, en Simeon Lee era absolutament odiós i maltractava la seva muller d’una forma brutal. Alhora crec honestament que hi ha un tipus de docilitat, una predisposició al martirologi, que incita els pitjors instints en certa mena d’homes. En Simeon Lee hauria admirat una dona de caràcter i amb força d’esperit. En canvi, la paciència i les llàgrimes tan sols l’irritaven.

En Poirot objectà:

—Ahir nit el vostre marit va afirmar que la seva mare no es planyia mai. És cert?

La Hilda Lee ho negà amb una rapidesa neguitosa.

—Per descomptat que no! Tot el temps es queixava a en David! Ella vessava tota la seva amargor sobre les espatlles del seu fill. I ell era massa jove, massa jove per capir tot el que ella li abocava al damunt!

En Poirot se la mirava pensativament. Ella s’enrojolà sota la seva mirada aguda i es mossegà el llavi.

—Ja ho entenc —féu el detectiu.

La dona ràpidament preguntà.

—El què enteneu?

—Ara veig que heu hagut de fer de mare del vostre marit, quan haguéssiu preferit ser-ne només l’esposa.

Ella va girar cua i se n’anà.

En aquell moment sortia de la casa en David Lee, que travessava la terrassa cap a ells. Els va dir amb veu clarament joiosa:

—Hilda, oi que fa un dia esplèndid? Quasi com aquells en què la primavera substitueix l’hivern.

Va continuar apropant-se. Anava amb el cap tibat, un rínxol de cabell ros caient-li sobre el front, els ulls blaus espurnejant-li. Semblava sorprenentment dinàmic. Traspuava un anhel juvenil, una gran decisió interna. En Poirot va contenir l’alè.

En David va seguir parlant molt engrescat:

—Baixem cap al llac, Hilda.

Ella va somriure, el va enllaçar pel braç i marxaren plegats.

Mentre en Poirot els mirava, ella es tombà i li llançà una ràpida ullada. El detectiu va copsar per un moment una ansietat desbocada, o era por?

Lentament, Hercule Poirot caminà cap a l’altra punta de la terrassa, murmurant:

—Tal com he dit sempre, sóc el pare confessor! I com que les dones vénen a confessar més sovint que els homes, seran dones les que vindran a veure’m aquest matí. M’agradaria saber si trigarà gaire a aparèixer-ne alguna altra!

Quan va donar la volta i es disposava a recórrer altre cop la terrassa en sentit oposat, va trobar la resposta a la seva pregunta. La Lydia Lee se li atansava.





IV


La Lydia va dir:

—Bon dia, Mr. Poirot. En Tressilian m’ha dit que estàveu aquí fora amb en Harry; però me n’alegro, de trobar-vos sol. El meu marit m’ha estat parlant de vós. Sé que està ansiós per xerrar-hi.

—Ah! Sí? Doncs aniré a veure’l.

—No, encara. Amb prou feines ha pogut dormir aquesta nit. Al final li he administrat un somnífer. Ara està dormint, i no vull destorbar-lo.

—Me’n faig càrrec. Això és molt prudent. Ahir nit ja vaig poder veure que el trasbals havia estat considerable.

Ella va comentar molt seriosament:

—Veureu, senyor Poirot, ell l’apreciava encara molt més que els altres.

—Sí, és clar.

Després ella va preguntar:

—Teniu, o té el superintendent cap idea de qui pot haver fet això tan horrible?

En Poirot deliberadament va contestar:

—Tenim alguna idea, madame, de qui no ho va fer.

La Lydia va respondre neguitosa:

—És com un malson, tan irreal. No puc pas acabar-me de creure que sigui veritat.

I va afegir:

—Què hi ha d’en Horbury? Estava realment al cinema, tal com va dir?

—Sí, madame, la seva història ha estat comprovada. Ha dit la veritat.

La Lydia s’aturà i arrencà unes quantes fulles de teix. La cara se li havia tornat un xic més pàl·lida. Va exclamar:

—Però això és espantós! Només queda la família!

—Exactament.

—No m’ho puc creure, Mr. Poirot!

—Doncs més valdrà que us ho cregueu!

Semblava anar a protestar, però llavors de sobte dibuixà un somriure ple de sentiment.

I digué:

—Que hipòcrites, que som!

En Poirot va fer un cop de cap afirmatiu. Després respongué:

—Si fóssiu franca amb mi, madame, admetríeu que trobeu bastant natural que algú de la família, matés el vostre sogre.

La Lydia va replicar amb un to agut:

—Aquesta és realment una afirmació ben agosarada, Mr. Poirot!

—Sí, així és. Però el vostre sogre era una persona molt agosarada!

La Lydia va dir llavors:

—Pobre vell. Ara en sento pena. Quan era viu, tan sols em mortificava d’una manera insuportable!

En Poirot féu, comprensivament:

—Sí, m’ho imagino.

Es va ajupir sobre una de les aigüeres de pedra.

—Són molt enginyoses. I boniques.

—Me n’alegro, que us atreguin. És un dels meus entreteniments. Us agrada aquest Àrtic amb gel i pingüins?

—Encisadorament bufó. I això, què és això?

—Ah, és el Mar Mort, o ho serà, perquè encara no està acabat. No us el mireu ara tal como està. I això se suposa que és Piana a Còrsega. Allà les roques són com sabeu roses, i molt belles quan s’endinsen en el mar blau. Aquesta escena desèrtica resulta bastant divertida, no ho creieu?

Després se’l va endur més enllà. Quan van arribar al capdavall, ella es mirà el rellotge.

—Me n’he d’anar a veure si l’Alfred ja s’ha llevat.

Quan ja havia marxat, en Poirot retornà lentament, cap a la miniatura representant el Mar Mort. L’observà amb una bona dosi d’interès. Llavors va aplegar unes quantes pedres i les deixà que rellisquessin pel seu palmell.

De sobte va canviar de cara. Va alçar per damunt del seu cap el puny clos contenint les pedres.

—Sapristi! —exclamà—. Això sí que és una sorpresa! Però, què deu significar exactament?





CINQUENA PART


26 de desembre





I


El Cap de la Policia i el superintendent fitaven en Poirot amb incredulitat. Aquest darrer tornava amb cura un reguitzell de pedretes a una petita capsa de cartolina que va fer a mans del cap de policia.

—Sí, sí —digué amb neguit—. Certament són els diamants.

—I on dieu que els heu trobats? Al jardí?

—En una de les miniatures dissenyades per Mrs. Lydia Lee.

—La senyora Lee? —En Sugden va sacsejar en cap—. No m’ho puc creure.

En Poirot replicà:

—Suposo que voleu dir que no us creieu que Mrs. Lee tallés el coll del seu sogre?

En Sugden immediatament respongué:

—Sabem que no ho va fer. El que vull dir és que no em puc creure que pispés els diamants.

En Poirot féu:

—No us la imagineu fàcilment com una lladre, eh?

—Qualsevol els podria haver amagat allà.

—Això es veritat. Només caldria que en aquesta miniatura en particular, que representa el Mar Mort, hi haguessin unes pedretes d’aparença molt similar en mida i forma.

—Voleu dir que ella les hi va col·locar per endavant expressament?

El coronel Johnson s’hi oposà apassionadament.

—No ho crec ni per un moment. Ni de bon tros. En primer lloc, per què els hauria d’haver agafat?

—Això mateix —s’hi afegí en Sugden.

En Poirot va posar el dit a la nafra.

—Hi ha una possible resposta. Va agafar els diamants per simular el motiu de l’assassinat. És a dir, sabia que s’havia de produir el crim, encara que no hi hagués de participar de manera directa.

En Johnson va ajuntar les celles, consirós.

—Amb una teoria així no farem bullir l’olla. L’esteu convertint en còmplice, però còmplice de qui? Només podria ser-ho del seu marit. Però nosaltres sabem que ell tampoc no va tenir res a veure amb l’assassinat. Per tant, tot el muntatge se’n va en orris.

En Sugden es gratava la barbeta tot pensatiu.

—Bé —afirmà—. Crec que si la senyora Lee se’ls hagués endut, que ja és suposar molt, es tractaria d’un robatori ben planejat, i ella hauria preparat el seu jardinet especialment perquè esdevingués un bon amagatall fins que tot hagués passat. Però una altra possibilitat consistiria en la mera coincidència. Aquest jardí amb la similitud de les pedres, hauria esperonat el lladre, qualsevulla que sigui, home o dona, en mostrar-se-li com el lloc ideal per amagar els diamants.

En Poirot opinà:

—És bastant probable. Jo sempre estic disposat a admetre una coincidència.

El superintendent, però, sacsejava el cap dubtosament. Per això en Poirot li demanà:

—Llavors, quina és la vostra opinió, superintendent?

La resposta fou cauta.

—La senyora és una dama molt agradable. No se la veu barrejada amb negocis bruts d’aquesta índole. Però, és clar, no se sap mai.

El coronel va dir, irritat:

—En qualsevol cas estem discutint dels diamants. La seva innocència respecte a l’assassinat és fora de dubte. El majordom la va veure al saló en el moment del crim. Ho recordeu, Poirot?

En Poirot contestà:

—No ho he oblidat pas.

El cap de policia s’adreçà llavors al seu subordinat.

—Bé, serà millor que tirem endavant. Què teniu per informar? Alguna cosa nova?

—Sí, senyor. Hi ha més notícies. Per començar, d’en Horbury. Hi ha un motiu pel qual podria estar fitxat per la policia.

—Robatori, oi?

—No, senyor. Extorsió. El delicte no es va poder provar i va sortir en llibertat, però estic convençut que ja s’ha escapolit més d’un cop d’assumptes com aquest. Amb la consciència culpable, probablement ahir nit quan en Tressilian va esmentar la policia, va pensar que anaven per ell i per això va escampar la boira.

—Vaja, vaja amb en Horbury. I què més?

El superintendent va tossir.

—Doncs, bé, Magdalene Lee, senyor. Hem esbrinat alguna cosa de quan era soltera. Vivia amb un tal comandant Jones. Passava per ser la seva filla, però no ho era… Crec que tal com ens han dit, el vell senyor Lee la va clissar prou bé. Sobre dones se les sabia totes, calava de seguida una mala pua quan la tenia davant, i es divertia precisament refregant-li-ho pels nassos. La qual cosa la treia de polleguera.

El coronel Johnson observà pensativament:

—Això afegeix un altre motiu possible, a part de l’interès econòmic. Podria ser que hagués cregut que sabia alguna cosa greu i anava a explicar-la al seu marit. Aquella història de la telefonada és bastant galdosa. No va telefonar a ningú.

En Sugden suggerí:

—Per què no els interroguem plegats, senyor, i escatim aquest assumpte de la trucada telefònica? Ja veureu què en surt.

El coronel s’hi engrescà de seguida.

—Molt bona idea.

Va trucar el timbre i aparegué en Tressilian.

—Digueu a Mr. George Lee i senyora que vinguin.

—Molt bé, senyor.

Quan el vell criat se n’anava, en Poirot li preguntà:

—La data d’aquest calendari, no s’ha tocat des del dia del crim?

En Tressilian es va girar.

—Quin calendari, senyor?

Els tres homes estaven asseguts al petit despatx de l’Alfred Lee. El calendari penjava de la paret, amb un full fàcilment arrencable per representar cada dia de l’any.

En Tressilian va reparar en el calendari, arrossegà els peus a través de l’habitació, fins que s’apropà a menys de mig metre, i va contestar:

—Perdoneu, senyor, però bé han canviat la data. Avui és vint-i-sis.

—Ai, perdó. Qui haurà girat els fulls?

—Mr. Lee se n’encarrega, senyor, cada matí. Mr. Alfred és un cavaller molt metòdic.

—Sí, ja ho veig. Gràcies.

En Tressilian va sortir. Mentrestant en Sugden comentava sorprès:

—Que hi ha alguna cosa rara en aquest calendari, Poirot? M’he descuidat alguna cosa?

Arronsant-se d’espatlles en Poirot respongué:

—El calendari no té cap importància. M’ha servit per realitzar un petit experiment.

El coronel Johnson no en féu cas.

—Demà es clou la instrucció del sumari. Hi haurà un ajornament és clar.

En Sugden digué per confirmar-ho:

—Sí, senyor, he vist el jutge i ja està convingut així.





II


En George Lee va entrar acompanyat de la seva muller.

El coronel Johnson féu els prolegòmens.

—Bon dia. Seieu, si us plau. Hi ha algunes qüestions de les quals voldríem parlar-vos. Alguna cosa que no ens ha quedat prou clara.

—Estarem encantats d’ajudar-vos, si podem —respongué en George amb una excessiva ampul·lositat.

La Magdalene al seu torn contestà:

—Per descomptat!

El cap de policia dirigí un lleuger senyal amb el cap al superintendent, qui encetà l’interrogatori.

—Respecte a les trucades telefòniques de la nit del crim. Em penso que vau dir que havíeu parlat amb Westeringham, oi Mr. Lee?

En George va respondre fredament aquest cop.

—Sí, efectivament. Al meu agent de la circumscripció. Ell us ho pot confirmar, i…

El superintendent el va aturar alçant el braç.

—Tranquil, tranquil, Mr. Lee. No discutim aquest punt. La vostra trucada va ser a les 8h 59’ exactament.

—Bé, jo no podria dir l’hora exacta.

—Ah, però nosaltres sí! —replicà en Sugden—. Sempre comprovem aquestes coses amb molt de detall. Amb molta cura. La conferència es va posar a les 8h 59’ i vau penjar a les 9h 4’. El vostre pare va morir assassinat a les 9h 15’. He de pregar-vos que ens amplieu els vostres moviments d’aquella nit.

—Ja us ho he explicat. Estava parlant per telèfon!

—No, Mr. Lee, no ho fèieu.

—No té ni cap ni peus. Heu d’haver comès un error! Bé potser ja havia acabat de trucar. Em penso que estava rumiant si demanar una altra conferència o no, sospesant si, bé, si valdria la pena la despesa, quan vaig sentir l’enrenou a dalt.

—No estaríeu pas un quart rumiant si posàveu la conferència o no.

Es posà morat i esclatà:

—Què voleu dir? Que redimoni significa tot això? Quin desvergonyiment! Dubteu de la meva paraula? Dubteu de la paraula d’un home de la meva posició? Per quina raó us he d’explicar el que faig a cada moment.

El superintendent respongué amb una impassibilitat que impressionà en Poirot:

—Perquè és el que es fa normalment.

En George es tombà indignat envers el coronel.

—Coronel Johnson. Consentiu aquest… aquesta actitud improcedent?

El policia replicà secament:

—En un cas d’assassinat, senyor Lee, aquestes coses s’han de preguntar… i de respondre.

—Ja ho he contestat! Havia acabat de telefonar i estava, estava rumiant si fer una trucada més.

—Éreu en aquesta habitació quan es produí el daltabaix al pis de sobre?

—Sí, era aquí.

Llavors en Johnson es dirigí a la Magdalene.

—Em sembla, senyora Lee —digué— que segons vau declarar, quan va succeir la desgràcia estàveu telefonant sola en aquesta habitació?

Això atordí la Magdalene, que va contenir la respiració i mirà de biaix en George, en Sugden, i per últim, suplicant, el coronel Johnson. Aleshores gemegà:

—Ai, realment no ho sé, no recordo què vaig dir… estava tan trasbalsada…

En Sugden l’acorralà:

—Està escrit, ja ho sabeu.

Ella li dirigí la seva artilleria pesant. Els seus grossos ulls suplicants, la boqueta tremolosa. Però es trobà davant el rígid distanciament d’un home d’austera respectabilitat, que no aprovava el seu capteniment.

Va contestar desconcertada:

—Jo, jo vaig telefonar és clar. Però no estic molt segura de quan.

Va callar.

En George llavors li va inquirir:

—Què representa això? Des d’on vas telefonar? Des d’aquí no.

El superintendent Sugden va intervenir dient:

—Suggereixo, Mrs. Lee, que no vau telefonar d’enlloc. En aquest cas, on éreu quan tot va passar?

Va llançar una mirada desassossegada al seu voltant, rebentant en llàgrimes. Plorant, va somicar:

—George, no els deixis que m’intimidin! Saps que si algú m’espanta i m’atabala amb preguntes, no em puc recordar de res! Jo, jo no sabia el que em deia aquella nit. Tot va ser tan horrible, jo estava tan trastornada, i ells es van comportar d’una forma tan brutal amb mi…

Va fer un bot i sortí sanglotant.

En George Lee va saltar enrabiat.

—Però, què vol dir això? No toleraré que espantin ni que intimidin la meva muller, mai de la vida! Ella és molt sensible. Resulta escandalós! Formularé una interpel·lació al Parlament sobre els ignominiosos mètodes intimidatoris de la policia. És absolutament vergonyós!

Va eixir amb grans gambades de la cambra i donà un cop de porta eixordidor.

El superintendent tirà el cap enrere i rigué.

Llavors comentà:

—Hem aconseguit posar-los al seu lloc! Ara veurem què passa!

El seu cap va dir disgustat i sorprès alhora:

—És extraordinari! Sembla mentida. A ella li haurem de prendre una nova declaració.

En Sugden, en canvi, va objectar tranquil·lament:

—No caldrà! Tornarà a ser ací al cap d’un minut o dos. Quan hagi decidit què ens explicarà. Eh, Poirot?

En Poirot, que havia romàs assegut i extraviat en els seus pensaments, es va sobresaltar.

—Què diu?

—Deia que és segur que tornarà.

—Probablement, sí. És possible, ah, sí!

En Sugden, fitant-lo, preguntà:

—Quin problema teniu, Poirot? Heu vist un fantasma?

En Poirot respongué lentament:

—Sabeu, no estic segur que ja no ho hagi fet abans exactament igual.

—Bé, Sugden, alguna altra cosa?

En Sugden va contestar:

—He intentat d’establir l’ordre amb què tothom va arribar a l’escena del crim. Està bastant clar com va anar. Quan la víctima agonitzava, el seu xiscle va tocar l’alarma. Per tant, l’assassí es va esmunyir ràpidament, va tancar la porta amb unes alicates o alguna cosa per l’estil, i al cap d’un moment va tornar barrejat entre la gent que s’afanyava corrents cap al lloc del crim. Per desgràcia no és fàcil comprovar amb exactitud qui va veure cadascú, perquè la memòria de la gent no està molt al cas de detalls com aquests. En Tressilian diu que va veure en Harry i l’Alfred Lee travessant el vestíbul des del menjador i pujant les escales. Això els deixa al marge, però ja no eren sospitosos. Pel que sé la senyoreta Estravados va arribar tard, una de les últimes. El parer general sembla ser que en Farr, la Magdalene i la Hilda van ser els primers. Cadascú d’aquests tres diu que un dels altres era el que anava al davant de tots. Per aquest motiu resulta tan difícil distingir entre una mentida i un oblit autèntic. Tothom corria cap allà, d’acord, però en quin ordre? No és fàcil determinar-ho.

En Poirot preguntà amb calma:

—Creieu que és important?

En Sugden li ho va explicar.

—És l’element temporal. Recordeu que el temps resultava increïblement curt.

En Poirot digué:

—Estic d’acord amb què el temps és molt important en aquest cas.

Llavors en Sugden va prosseguir.

—El que ho complica més és que hi ha dues escales. La principal que arriba des del vestíbul i queda aproximadament equidistant entre el menjador i el saló. A més n’hi ha una altra al cantó oposat de la casa. Mr. Stephen Farr va pujar per allà. Miss Estravados va arribar recorrent el passadís de la planta superior des de l’altra punta de la casa, on té la seva habitació. La resta asseguren que van pujar per aquesta.

En Poirot va comentar:

—Sí que és un embolic, sí.

La porta es va obrir i va entrar la Magdalene accelerada. Panteixava i les galtes lluïen un color roig intens. Es va apropar a la taula i digué amb calma:

—El meu marit es pensa que estic estirada. M’he escapolit de l’habitació sense fer soroll. Coronel Johnson —va embolicar-lo amb els seus ulls enormes, de mirada suplicant i pesarosa—. Si us explico la veritat ho mantindreu en secret, ho prometeu? Vull dir que no ho fareu públic?

El coronel puntualitzà:

—Suposo que us referiu, Mrs. Lee, a alguna cosa que no tingui connexió amb el crim?

—No, cap ni una. Simplement una qüestió relacionada amb la meva vida privada.

El cap de policia no estava disposat a cedir, però.

—Fareu millor aclarint-ho, senyora Lee, i deixant que nosaltres jutgem.

La Magdalene contestà amb els ulls molls:

—Sí, hi confiaré. Sé que puc. Sembleu comprensius. Veureu, es tracta del següent. Hi ha algú…

Es va aturar.

—Sí, Mrs. Lee?

—Volia telefonar a algú aquella nit, un home, un amic meu, i no volia que en George se n’assabentés. Sé que no resulta molt correcte per part meva, però bé, així va anar. O sigui que després de sopar vaig anar a telefonar, pensant que en George s’estaria al menjador. Però quan vaig arribar ací, el vaig sentir parlant, per tant em vaig esperar.

—On us vau esperar, madame —preguntà Poirot.

—Hi ha un racó per als abrics i altres coses darrere les escales. És fosc. M’hi vaig amagar, i des d’allà podria veure en George quan sortís de l’habitació. Però no ho va fer, sinó que llavors va succeir tot. El senyor Lee xisclà, i jo vaig córrer cap a dalt.

—Per tant el vostre marit no va deixar l’habitació fins que es va produir l’assassinat?

—No.

El cap de policia va insistir.

—I vau estar des de les nou fins a un quart de deu esperant en aquell amagatall darrere de l’escala?

—Sí, però no podia dir-ho, ho enteneu? Voldrien saber què hi feia allà. És molt, molt perillós per mi, ho heu de comprendre, oi que sí?

En Johnson respongué secament:

—Certament, és compromès.

Ella li va somriure amb dolçor.

—M’ha tranquil·litzat contar-vos la veritat. No li ho explicareu al meu marit, no ho fareu oi? No, estic segura que no! Crec que puc tenir-vos una confiança absoluta.

Els va incloure tots en la seva darrere llambregada suplicant, llavors es va esmunyir ràpidament de l’habitació.

El coronel Johnson exhalà una alenada profunda.

—Bé —digué—. Devia anar així! Aquesta història sembla perfectament plausible. D’altra banda…

—Podria ser que no —va acabar en Sugden—. Realment no ho sabem.





III


La Lydia Lee, dreta al saló davant de la finestra més allunyada, guaitava l’exterior. La seva figura quedava mig amagada per les gruixudes cortines. Un soroll a l’estança l’obligà a girar-se amb un ensurt, quan Hercule Poirot travessava la porta.

—M’heu espantat, senyor Poirot.

—Ho sento, madame, camino sense fer fressa.

Ella comentà:

—Em pensava que era en Horbury.

Mr. Poirot féu un cop de cap d’assentiment.

—És cert, es mou silenciosament, com un gat, o com un lladre.

Va restar un moment en silenci, esguardant-la.

La cara d’ella no denotava res, però va fer una lleugera ganyota d’aversió quan va dir:

—Mai no m’ha agradat aquest home. Seria feliç si aconseguís treure-me’l de sobre.

—Penso que actuareu amb seny si ho féu, madame.

Immediatament ella se’l quedà mirant i preguntà:

—Què voleu dir? Sabeu alguna cosa en contra d’ell?

En Poirot respongué:

—És un home que col·lecciona secrets dels altres, i els utilitza en benefici seu.

Llavors va dir en un to excitat:

—Creieu que potser sàpiga alguna cosa de l’assassinat?

En Poirot s’arronsà d’espatlles i deixà caure:

—És un home de passes silencioses i orelles llargues. Pot haver sentit alguna cosa que es guardi per ell.

Amb veu ferma la Lydia apuntà:

—Voleu dir, que podria ser que intentés extorsionar algú de nosaltres?

—N’existeix la possibilitat. Però no és d’això que us he vingut a parlar.

—Doncs, de què?

En Poirot contestà lentament.

—He estat parlant amb Mr. Alfred Lee. M’ha fet una proposició que voldria comentar-vos abans, perquè l’accepteu o bé la rebutgeu. Però m’he quedat embadalit amb el quadre que formàveu. El preciós dibuix del vostre jersei contra el roig intens de les cortines, i m’he aturat per admirar-vos.

La Lydia replicà finalment:

—Senyor Poirot, cal que malgastem el temps en compliments?

—Us presento les meves excuses, madame. Però és que hi ha poques dames angleses que tinguin gust. El vestit que dúieu la primera nit que us vaig veure, un model audaç però senzill, ple de gràcia i distinció…

La Lydia s’impacientava.

—I per què volíeu veure’m?

En Poirot es posà seriós.

—Només per això, madame: el vostre marit desitja que m’encarregui de la investigació. M’ha demanat que resti aquí a la casa, i faci el que pugui per esbrinar l’assumpte.

La Lydia féu subtilment:

—I bé?

En Poirot contestà amb calma:

—No voldria acceptar una proposició com aquesta sense que hi estigui d’acord la mestressa de la casa.

La Lydia respongué fredament.

—Naturalment que faig meva la proposició del meu marit.

—Sí, madame, però necessito alguna cosa més que això. Realment voleu que me n’ocupi?

—Per què no?

—Siguem més francs. El que us demano és això: voleu descobrir la veritat, o no?

—És clar que sí.

En Poirot sospirà.

—Heu de donar-me aquestes respostes tan convencionals?

La Lydia replicà:

—Sóc una dona convencional.

Aleshores es mossegà el llavi, vacil·là i afegí:

—Potser serà millor parlar amb franquesa. És clar que us entenc. La situació no és gaire agradable. El meu sogre ha estat brutalment assassinat, i per acabar d’arrodonir-ho no s’hi pot implicar el principal sospitós, en Horbury, en el robatori i l’assassinat. De manera que només el pot haver matat algú de la seva pròpia família. Dur-lo davant d’un Tribunal significarà portar la vergonya i el deshonor sobre tots nosaltres… si he de parlar sincerament, he de dir-vos que no desitjo que això passi…

En Poirot preguntà:

—Preferiu que l’assassí s’escapi impune?

—Probablement hi ha una bona quantitat d’assassinats sense aclarir arreu del món.

—Efectivament.

—Llavors, quin inconvenient hi trobeu?

En Poirot va respondre:

—I què hi ha dels altres membres de la família? Els innocents.

El mirà de fit a fit.

—Què els passa?

—No compreneu que si això es desenvolupa tal com espereu mai ningú no quedarà completament lliure de sospita? L’ombra del dubte planarà sobre tots per igual…

Ella reconegué desconcertada:

—Això no ho havia pensat.

En Poirot volgué reblar el clau.

—Ningú no sabrà mai qui és el culpable.

I va afegir suaument:

—Si no és que ja ho sapigueu, madame.

Ella va respondre cridant:

—No sabeu el que us dieu! Això no és veritat! Déu! Només que fos un estrany, i no un de la família.

En Poirot replicà:

—Podrien ser ambdues coses.

La dona l’esguardà fixament.

—Què voleu dir?

—Que podria ser un membre de la família, i alhora un foraster… No veieu on vaig a parar? Eh bien, és un acudit de Hercule Poirot.

La va observar mentre deia:

—Bé, madame, què li dic al vostre marit?

La Lydia alçà les mans, les deixà caure en un gest brusc d’abandó, i contestà:

—Naturalment, heu d’acceptar.





IV


La Pilar estava dreta al bell mig de la sala de música.

Molt tibada, guaitant d’un cantó a l’altre amb els seus ulls foscos, com un animal que sotja el perill.

Deia:

—Vull sortir d’ací!

I en Stephen Farr responia gentilment:

—No ets l’única que se sent així. Però no ens deixaran marxar, noia.

—Et refereixes a la policia?

—Sí.

La Pilar llavors afirmà molt seriosa:

—No és agradable barrejar-se amb la policia. La gent respectable n’hauria de restar sempre al marge.

En Stephen Farr va replicar amb un somriure mofeta:

—Que parles per tu?

La Pilar va respondre:

—No, m’estic referint a l’Alfred, la Lydia, en George, en David i la Hilda… i sí, la Magdalene també.

En Stephen es va encendre una cigarreta, va fer un parell de pipades i contestà:

—Per què fas l’excepció?

—Quina, si us plau?

En Stephen li ho va aclarir:

—Per què deixes de banda un germà, en Harry?

La Pilar va riure amb ganes, mostrant les seves dents blanques i bufones.

—Home, en Harry és diferent! Em sembla que coneix molt bé què és això de barrejar-se amb la policia.

—Potser tens raó. Realment resulta massa pintoresc per lligar bé amb el conjunt familiar.

Va prosseguir dient:

—T’agraden els teus parents anglesos, Pilar?

La Pilar va respondre titubejant una mica:

—Són amables, són molt amables. Però no riuen gaire, no resulten gaire divertits.

—Au nena, acaba de produir-se un assassinat a la casa!

—Sssí —contestà la Pilar sense veure-ho clar.

—Un assassinat —explicà en Stephen alliçonadorament— no és una cosa que passi cada dia com sembla indicar la teva indiferència. A Anglaterra s’agafen els seus assassinats molt seriosament, igual que deuen fer a Espanya.

La Pilar replicà:

—T’estàs rient de mi…

—Estàs equivocada. No estic pas per bromes.

La Pilar se’l va mirar i li preguntà:

—Per què? També vols anar-te’n d’ací?

—Sí.

—I aquell policia tan cepat i atractiu no t’ho permetrà?

—No li ho he preguntat. Però si ho fes, no dubto que em diria que no. Jo he de vigilar els meus passos, Pilar, i anar amb molt de compte.

—Això és molt pesat —digué la Pilar sacsejant el cap.

—És encara pitjor que pesat, nena. A més a més hi ha aquest estranger llunàtic rondant per ací sempre a l’aguait. No crec que faci res de bo, però a mi em fa sentir intranquil.

La Pilar arrufava el nas i de sobte digué:

—El meu avi era molt, molt ric, oi?

—M’imagino que sí.

—I ara on aniran a parar els seus diners? A l’Alfred i als altres?

—Depèn del seu testament.

La Pilar va replicar capficada:

—Em podria haver deixat alguna cosa, però em temo que potser no ho va fer.

En Stephen li va dir benèvolament:

—Tens raó. Al capdavall ets una de la família. Pertanys ací. Ells hauran d’ocupar-se’n.

La Pilar va contestar amb un sospir.

—Pertanyo aquí. Això sí que sona divertit. I en canvi no ho resulta gens.

—Ja veig que no t’ha acabat de fer gràcia.

La Pilar sospirà altre cop i afegí:

—Creus que si poséssim el gramòfon podríem ballar?

En Stephen respongué dubitatiu.

—No quedaria gaire bé. Aquesta casa està de dol, espanyola insensible.

La Pilar va replicar obrint de bat a bat els seus ullassos:

—Però jo no em sento gens afligida, perquè en realitat no el coneixia el meu avi. M’agradava xerrar amb ell, però no vull plorar ni estar trista perquè s’hagi mort. És molt estúpid fingir.

En Stephen no es pogué estar d’exclamar:

—Ets adorable!

I la Pilar va aprofitar-ho per intentar engalipar-lo.

—Podríem posar alguna mitja o algun guant al gramòfon, aleshores no farà gaire soroll, i ningú no ho sentirà.

—Som-hi doncs, provem-ho.

Ella va riure feliç, i sortí corrent cap a la sala de ball, situada a l’altra punta de la casa.

Aleshores, quan va arribar al corredor que menava a la porta del jardí, es deturà en sec. En Stephen la va atrapar i també s’hi va parar.

Mr. Hercule Poirot havia despenjat un quadre de la paret i se l’estava estudiant amb la llum que venia de la terrassa. Llavors va alçar la vista i s’adonà que eren allà.

—Vaja! —exclamà—. Heu arribat en el moment oportú.

La Pilar li preguntà:

—Què esteu fent?

S’apropà al costat seu.

En Poirot va respondre amb gravetat.

—Estic comprovant una cosa molt important, la cara d’en Simeon Lee quan era jove.

—Ai, aquest és el meu avi?

—Sí, mademoiselle.

Ella es va fixar atentament en el rostre del retrat i va comentar:

—Que diferent… però quina diferència… Era tan vell, tan arrugat, quan el vaig conèixer. Aquí en canvi sembla en Harry, igual com en Harry devia ser segurament fa deu anys.

Mr. Hercule Poirot assentí.

—Sí, mademoiselle. En Harry Lee resulta molt més fill de son pare que els altres. I ara ací… —la va conduir un xic més enllà per la galeria—. Ací hi ha la senyora, la vostra àvia, amb una cara llarga i afable; d’ulls blaus, mansois i un cabell molt ros.

La Pilar digué de seguida:

—Com en David.

En Stephen afegí:

—Recorda l’Alfred també.

En Poirot exposa la seva opinió.

—L’herència resulta molt interessant. El senyor Lee i la seva muller eren individus diametralment oposats. Els fills del matrimoni surten en tot a la mare. Observeu això, mademoiselle.

Va assenyalar una pintura d’una noia de dinou anys si fa no fa amb un abundant cabell llarg de color d’or, i uns ulls blaus i riallers. El color era el mateix que el de la muller del vell Lee, però traspuava un esperit i una vivacitat que aquells ulls apagats i aquelles faccions suaus segur que no havien conegut mai.

—Ah! —exclamà la Pilar.

Li van pujar els colors a la cara.

Es va portar la mà al coll. Va agafar el medalló que penjava al capdavall d’una llarga cadena d’or, va prémer la tanca i l’obrí. La mateixa cara riallera esguardà el detectiu.

—La meva mare —féu la Pilar.

En Poirot assentí. A l’altra cara del medalló apareixia la fotografia d’un home jove i atractiu. Tenia el cabell negre i els ulls blaus foscos.

En Poirot preguntà:

—El vostre pare?

La Pilar va respondre:

—Sí, el meu pare. Oi que era baronívol?

—I tant. Pocs espanyols tenen els ulls blaus, no és cert señorita?

—A vegades al Nord. Però d’altra banda la mare del meu pare era irlandesa.

En Poirot va comentar consirós:

—Així que porteu sang espanyola, irlandesa, anglesa, i un toc de gitana també. Sabeu què penso, mademoiselle? Que, amb aquesta barreja resultaríeu un enemic perillós.

En Stephen va dir rient:

—Recordes què et vaig dir al tren, Pilar? Que el teu estil per enfrontar-te amb els enemics consistiria a tallar-los el coll. Ah!

Es va aturar de sobte comprenent la transcendència dels seus mots.

En Hercule Poirot ràpidament va canviar de tema.

—Ai, té raó, hi ha una cosa que us volia demanar, señorita. El vostre passaport. El necessito pel meu amic el superintendent. Ja sabeu que existeixen normes de policia, absolutament estúpides i pesades, però necessàries per a un estranger en aquest país. I és clar, legalment sou estrangera.

La Pilar arquejà les celles.

—El meu passaport? Sí, ja el vaig a buscar. El tinc a l’habitació.

En Poirot l’acompanyà disculpant-se.

—Sento molt destorbar-vos. De veritat.

Havien arribat al final de la llarga galeria. Hi havia un tram d’escales. La Pilar les va pujar seguida d’en Poirot. En Stephen també hi anava. El dormitori de la Pilar estava just al capdamunt de les escales.

Quan van arribar a la porta els va dir:

—Ja l’agafaré jo.

La noia va entrar a la seva cambra, mentre en Poirot i en Stephen Farr restaven a fora esperant-la.

Ple de remordiment, en Stephen es va plànyer.

—Sóc un maleït estúpid per dir una cosa així. Em penso que ella no se n’ha adonat, no ho creieu?

En Poirot no va respondre. Sostenia el cap una mica guerxo mentre meditava profundament.

Llavors digué:

—Els anglesos són extraordinàriament afeccionats a l’aire fresc. La senyoreta Estravados segur que ho haurà heretat això.

En Stephen l’observà i va preguntar:

—Per què?

La resposta d’en Poirot fou parsimoniosa.

—Perquè em sembla que avui fa un dia extremament fred, el que anomenem gebrada negra. No com ahir, tan suau i assolellat. En canvi la senyoreta Estravados tot just acaba de tancar la seva finestra. És sorprenent aquest delit que tenen per l’aire fresc.

De sobte es va sentir una exclamació en castellà a dintre de l’habitació i la Pilar reaparegué amb una consternació riallera.

—Ai! —va cridar—. Però si arribaré a ser estúpida i barrim-barram. Havia posat la bossa a l’ampit de la finestra, i estava remenant-la i triant les coses tan precipitadament, que he llançat el passaport daltabaix. Ha anat a parar a un test d’aquí sota. L’aniré a cercar.

—Ja hi vaig jo —digué en Stephen.

Però la Pilar havia arrencat a córrer precipitadament i, tombant-se, li va dir cridant:

—No, ha estat culpa meva. Vés al saló amb el senyor Poirot i jo us el portaré allà.

En Stephen Farr semblava a punt d’anar darrere d’ella, però la mà d’en Poirot el va deturar, agafant-lo pel braç amb correcció, mentre el detectiu li manava:

—Anem per aquí.

Van recórrer la galeria del primer pis, la que duia a l’altre extrem de la casa, fins que van arribar a l’escala principal. Un cop allí en Poirot va dir:

—Esperarem un moment abans de baixar. Si voleu acompanyar-me a l’habitació del crim, us mostraré una cosa.

Van agafar el corredor que duia a la cambra d’en Simeon Lee. A l’esquerra van deixar una alcova amb dues estàtues de marbre, que representaven unes nimfes robustes, sostenint els seus domassos amb un patiment de correcció victoriana.

En Stephen Farr els llançà un ràpid cop d’ull i mormolà:

—Mira que resulten horribles a la llum del dia. Em va semblar que n’hi havia tres quan vaig passar l’altra nit, però gràcies a Déu només n’hi ha dues!

—No són el que agrada avui dia —sospesà en Poirot—. Però no hi ha dubte que en el seu temps van costar un dineral. De nit semblen més boniques, em fa l’efecte.

—Sí, només es veu una figura blanca que resplendeix tènuement.

En Poirot murmurà:

—De nit tots els gats són foscos.

Van trobar el superintendent Sugden a l’habitació. Estava agenollat davant de la caixa forta, examinant-la amb una lupa. Quan van entrar, va alçar els ulls.

—L’han oberta amb la clau —explicà—. Per algú que sabia la combinació. Sense senyals d’haver estat forçada.

En Poirot se li atansà i li xiuxiuejà quelcom a l’orella. El superintendent assentí i abandonà l’habitació.

En Poirot es va girar cap a en Stephen Farr, que restava dret i amb la mirada fixa a la butaca on sempre seia en Simeon Lee. Arrufava les celles i se li marcaven les venes al front. En Poirot l’observà una estona en silenci. Llavors va dir:

—Us vénen els records, eh?

En Stephen parlava amb lentitud.

—Fa dos dies seia aquí viu, i ara…

Aleshores va sortir de l’abstracció, dient:

—Bé, Mr. Poirot, m’heu portat ací per ensenyar-me alguna cosa, no?

—Ai, sí. Em sembla que vau ser el primer en arribar ací dalt aquella nit?

—Vaig ser jo? No me’n recordo. No, crec que una de les senyores hi era abans.

Quina senyora?

—Una de les casades, la muller d’en George o la d’en David, sé que les dues van arribar ací bastant aviat.

—Em sembla que vau explicar que no havíeu sentit cap xiscle.

Crec que no. No ho puc recordar. Algú va cridar però podia haver estat a baix.

En Poirot digué:

No vau pas sentir un soroll com aquest:

Va tirar el cap enrere i de sobte deixa anar un xiscle agut. Va resultar tan inesperat que en Stephen es féu enrere i quasi va caure. L’escridassà indignat:

Per l’amor de Deu. Voleu esparverar tota la casa? No, no vaig sentir res que se li assemblés! Tothom tornarà a córrer cap ací! Es pensaran que hi ha hagut un nou assassinat.

En Poirot rumiava cap cot. Va mormolar:

És cert… sembla una ximpleria… però s’havia de provar.

Es va afanyar a sortir de la cambra. La Lydia i l’Alfred eren al peu de les escales atents al que passava al pis de dalt. En George venia de la biblioteca a unir-s’hi a corre-cuita, i la Pilar arribava atabalada amb el passaport a la mà.

En Poirot va cridar:

—No passa res, no res. No s’esverin. He realitzat un petit experiment. Això ha estat tot.

L’Alfred se’l mirava astorat i en George era evident que estava indignat. En Poirot va deixar que en Stephen fes les explicacions i s’esmunyí ràpidament passadís enllà cap a l’altra punta de la casa.

Al capdavall de la galeria aparegué el superintendent Sugden, que sortia tranquil·lament de l’habitació de la Pilar, i s’acostava a Hercule Poirot.

—Eh bien? —preguntà en Poirot.

El superintendent sacsejà el cap.

—Cap soroll en absolut.

Els seus ulls toparen inquisitius amb els d’en Poirot, que assentia amb el cap.





V


—Aleshores accepteu, Mr. Poirot?

Es va tapar la boca amb una mà un xic tremolosa. Els seus dòcils ulls foscos lluïen amb una nova expressió de fervor. Quequejava lleugerament quan parlava. La Lydia, de peu dret, l’esguardava en silenci i amb certa angoixa.

L’Alfred respongué:

—No sabeu, no podeu imaginar-vos el que això significa per a mi… L’assassí del meu pare ha de ser detingut.

En Poirot digué llavors:

—Ja que m’heu assegurat que hi heu reflexionat a fons, sí, accepto. Però comprendreu, Mr. Lee, que no hi haurà cap possibilitat de fer-se enrere. No sóc un gos de caça que se’l faci tornar quan no agrada la peça abatuda.

—Sí, sí, és clar… naturalment… estem d’acord. Tot és a punt. La vostra habitació està llesta. Quedeu-vos ací el temps que calgui.

En Poirot contestà seriós:

—No serà gaire.

—Què? Com heu dit?

—Deia que no serà per gaire temps. En aquest crim el cercle de sospitosos és tan reduït que no permetrà trigar massa per esbrinar la veritat. O sigui, que em sembla que el final ja és a prop.

L’Alfred el fitava.

—Impossible! —va exclamar.

—En absolut. Tots els fets assenyalen més o menys clarament en una mateixa direcció. Tan sols resta per aclarir alguna qüestió de poca rellevància. Un cop resolta sabrem la veritat.

L’Alfred responia amb incredulitat.

—Voleu dir que ho sabeu?

—Oh, i tant que ho sé —digué.

—El meu pare, el meu pare… —quequejà altra vegada l’Alfred.

En Poirot li digué vivament:

—Mr. Lee, us he de formular dues preguntes.

Mentrestant, l’Alfred acabava la seva frase amb una veu ronca.

—Res, res.

—Bé doncs, en primer lloc voldria el retrat de Mr. Lee quan era jove, si em feu el favor.

L’Alfred i la Lydia se’l van quedar mirant.

L’home preguntà:

—El retrat del meu pare, però, per què?

En Poirot contestà, fent un gest amb la mà:

—És, com us ho explicaria, per inspirar-me.

Lydia llavors inquirí subtilment:

—Preteneu resoldre el crim per clarividència, senyor Poirot?

—Diguem, Madame, que intento utilitzar no solament els ulls corporals, sinó també els de l’enteniment.

Ella s’arronsà d’espatlles. I en Poirot va prosseguir.

—Després Mr. Lee, voldria conèixer les veritables circumstàncies que envoltaren la mort del vostre cunyat, Juan Estravados.

La Lydia s’hi va oposar.

—Voleu dir que és necessari?

—Vull tots els fets, madame.

L’Alfred relatà:

—En Juan Estravados va matar un altre home a un cafè en una picabaralla per una dona.

—Com el va matar?

L’Alfred esguarda suplicant la seva muller. Mrs. Lee va contestar per ell:

—D’una ganivetada. No el van sentenciar a mort perquè havia precedit provocació. El van condemnar a presó, i allà va morir.

—La seva filla ho sap?

—Em sembla que no.

L’Alfred ho confirmà.

—No, la Jennifer no li ho va dir mai.

—Gràcies.

La Lydia objectà:

—No pensareu que la Pilar… Alça!, és absurd!

En Poirot no en feu cas.

—Ara, Mr. Lee, voldríeu proporcionar-me alguns detalls sobre el vostre germà, en Harry Lee?

—Què voleu saber?

—Tinc entès que estava considerat com l’ovella negra de la família. Per què?

La Lydia intervingué.

—Ja fa molt de temps…

A l’Alfred li van pujar els colors a la cara quan va explicar:

—Per si ho voleu saber. Mr. Poirot, va apropiar-se d’una fortuna falsificant la firma del meu pare en un taló. Naturalment el meu pare no el va perseguir. Sempre ha portat mala vida. S’ha embolicat amb tota mena de problemes arreu del món. Al final sempre enviava un telegrama demanant diners per sortir-se’n. Ha entrat i sortit de la presó aquí i a tot arreu.

La Lydia exclamà:

—Tu en realitat no ho saps això. Alfred.

Però l’Alfred replicà disgustat, mentre es refregava les mans:

—En Harry no és una bona persona, no ho és gens ni mica! Mai no ho ha estat!

En Poirot observà:

—Ja veig que no us porteu bé.

L’Alfred va afegir:

—Va martiritzar el meu pare, el va martiritzar vergonyosament!

La Lydia exhalà un bleix curt d’impaciència. En Poirot que ho va sentir, li adreçà una mirada esmolada.

Ella digué:

—Si almenys apareguessin els diamants, estic convençuda que hi trobaríem la solució.

En Poirot els féu saber:

—Ja hem trobat els diamants, madame.

—Què?

En Poirot explicà amablement:

—Els hem trobats a la vostra miniatura del Mar Mort…

La Lydia exclamà quasi cridant:

—A la meva miniatura? És, és fantàstic!

En Poirot contestà amb suavitat:

—Voleu dir, madame?





SISENA PART


27 de desembre





I


L’Alfred Lee comentava amb un sospir d’alleujament:

—Ha estat millor del que em temia!

Tot just havien tornat de declarar davant del jutge instructor.

Hi havia estat present Mr. Charlton, una antigalla d’advocat de cautelosos ulls blaus, el qual havia tornat amb ells i respongué:

—Ah, ja us havia dit que el procediment seria purament formal, purament formal perquè calia allargar el termini del període d’instrucció. A fi de permetre a la policia que obtingui noves evidències.

En George Lee, en canvi, estava exasperat.

—Resulta tot molt desagradable, realment d’allò més desagradable. La terrible situació en què ens trobem! Jo mateix estic completament convençut que el crim fou comès per un maníac, que d’una manera o altra va aconseguir d’entrar a la casa. Aquest home, en Sugden, és tossut com una mula. El coronel Johnson hauria de sol·licitar l’ajut de Scotland Yard. Els policies locals no serveixen per això. Són obtusos. Què hi ha d’aquest home, en Horbury, per exemple? He sentit que té un passat no gens net, però la policia no se n’ocupa.

Mr. Charlton hagué de contradir-lo.

—Ai, em sembla que aquest home té una coartada del tot satisfactòria del període de temps en què es produïren els fets. La policia l’ha acceptada.

—I per què? —en George estava enrabiat—. Si jo fos d’ells admetria aquesta coartada amb reserves, amb una gran reserva. Com és natural, un criminal sempre es prepara una coartada! L’obligació de la policia consisteix a desmuntar-la perquè surti a relluir la veritat, si és que saben la seva feina.

—Bé, home bé —el calmà Mr. Charlton—. No crec que sigui assumpte nostre ensenyar a la policia la seva tasca, oi? Disposa d’un personal competent.

En George va sacsejar el cap ofuscat.

—S’hauria de cridar Scotland Yard. No estic gens satisfet amb el superintendent Sugden. Pot ser complidor, però està molt lluny de resultar brillant.

Mr. Charlton s’hi oposà.

—No hi estic d’acord, sabeu? En Sugden és un bon home. No es precipita a corre-cuita, però arribarà fins al final.

La Lydia va intervenir.

—Estic segura que la policia ho està fent el millor que pot. Mr. Charlton, prendreu una copeta de xerès?

L’advocat va agrair el compliment, però refusà la invitació. Llavors, aclarint-se la veu, va procedir a llegir el testament davant de tots els membres de la família reunits.

El va llegir condimentant-ho una mica. Afluixava el ritme en les frases que quedaven més fosques i es recreava en els tecnicismes legals.

Quan va haver acabat, es tragué les ulleres, les va netejar i esguardà interrogativament els reunits al seu voltant.

En Harry Lee va ser el primer de parlar.

—Tot aquest revestiment legal resulta un xic complicat per poder-lo seguir. Llegiu-nos només el que sigui substancial, si us plau.

—En realitat —explicà Mr. Charlton— és un testament absolutament senzill.

En Harry exclamà:

—Déu meu, llavors com serà un testament complicat?

Mr. Charlton el va renyar amb la fredor de la seva mirada, i va dir:

—Les disposicions principals del testament són bastant simples. La meitat del patrimoni del senyor Lee va a parar al seu fill Alfred, i el romanent es dividirà en parts iguals entre els altres germans.

En Harry deixà anar una rialla desagradable i observà:

—Com de costum l’Alfred està de sort! La meitat de la fortuna del meu pare! Ets un gos feliç, eh Alfred?

L’Alfred es va enrojolar, i la Lydia contestà per ell, en un to tallant.

—L’Alfred ha estat un fill lleial i devot amb el seu pare. Ha conduït els negocis familiars durant molts anys i n’ha assumit tota la responsabilitat.

En Harry replicà:

—Oh, sí, l’Alfred ha estat sempre un bon noi.

L’Alfred respongué subtilment:

—Et pots considerar afortunat, em sembla. Perquè el pare t’ha deixat alguna cosa!

En Harry va riure aparatosament i li etzibà:

—T’hauria agradat més que m’hagués suprimit completament, oi? Sempre m’has tingut mania.

Mr. Charlton estossegà. Estava acostumat, fins i tot massa, a les llastimoses escenes que segueixen la lectura d’un testament. Per això estava neguitós i amb ganes de marxar, abans que l’habitual trifulga familiar sortís de mare.

Aleshores murmurà:

—Em penso, bé, que això es tot el que havia de…

En Harry el va interrompre de sobte:

—I la Pilar, què?

Mr. Charlton va tornar a tossir, aquest cop es disculpà, i després els va respondre:

—Doncs el testament no esmenta la senyoreta Estravados.

En Harry preguntà:

—No rep la part de la seva mare?

Mr. Charlton va ampliar la seva explicació:

—A Mrs. Estravados, si visqués, li correspondria naturalment una part igual que a la resta de germans, però com que és morta, la porció que li pertocaria va a parar al cabal hereditari, per ser repartida entre els altres.

La Pilar va dir, arrossegant lentament el seu accent mediterrani:

—Llavors, no tinc res?

La Lydia va respondre immediatament:

—Estimada neboda, la família vetllarà per tu, naturalment.

En George Lee afegí:

—Podràs establir-te ací amb l’Alfred, eh Alfred? Nosaltres, bé ets la nostra neboda i és la nostra obligació ocupar-nos-en.

La Hilda també va opinar.

—Estarem contentíssims de tenir-te sempre a casa.

Però en Harry objectà.

—Ella hauria de tenir la seva pròpia part. Hauria de correspondre-li el que anava destinat a la Jennifer.

En Charlton murmurà:

—Me n’he d’anar, realment. Adéu-siau, Mrs. Lee. Per qualsevol cosa no dubteu a consultar-me sempre que calgui.

Va fugir ràpidament. La seva experiència l’avisava que ja hi havia presents tots els ingredients necessaris per una picabaralla familiar d’envergadura.

Mentre tancava la porta darrere d’ell, la Lydia digué amb la seva veu nítida.

—Estic d’acord amb en Harry. Penso que la Pilar té dret a una participació concreta. Aquest testament es va escriure molts anys abans que es morís la Jennifer.

—No té sentit —s’oposà en George—. Ho trobo una forma de pensar molt toixa i fora de la llei, Lydia. La llei és la llei. Hem d’acatar-la.

La Magdalene recolzà el seu marit.

—És mala sort, està clar, i tots ho sentim per la Pilar, però en George té raó. Tal com diu, la llei és la llei.

La Lydia es va aixecar i va agafar la Pilar pel braç.

—Això ha de resultar-te molt desagradable. Serà millor que surtis un moment mentre discutim la qüestió.

Va conduir la noia fins a la porta.

—No t’amoïnis, Pilar —va afegir—. Deixa-m’ho a mi.

La Pilar abandonà la sala a poc a poc. La Lydia tancà la porta darrere d’ella i tornà enrere.

Es produí un instant de silenci durant el qual tothom va contenir la respiració. Un segon després el xivarri era eixordador.

En Harry apuntà cap al seu germà.

—Sempre has estat un maleït garrepa, George.

Aquest s’hi tornà, però.

—En canvi, no he estat mai un barrut ni un paràsit!

—Tu has estat precisament més paràsit que jo! Has xuclat del pare durant tots aquests anys.

—Sembles oblidar que he de mantenir una posició d’àrdua responsabilitat, la qual…

En Harry li estroncà les oracions.

—Àrdua responsabilitat, la de jeure! Tu ets només un xerraire pretensiós!

La Magdalene va cridar:

—Com goses?

Aleshores la veu tranquil·la de la Hilda s’alçà lleugerament per damunt de la cridòria general, per dir:

—No podríem discutir-ho amb calma?

La Lydia li adreçà una mirada agraïda.

I en David, de sobte, començà a cridar amb una violència inesperada.

—Hem de moure tot aquest enrenou tan desagradable només pels diners?

La Magdalene li replicà amb una vehemència enverinada:

—Està molt bé ser tan primmirat i idealista. Però no rebutjaràs pas el teu llegat, oi que no? Vols els diners tant o més que la resta de nosaltres! Aquest posat teu tan poc materialista és només una aparença!

Al David se li estrangulava la veu quan contestà:

—Creus que hauria de renunciar-hi? Voldria saber per què.

La Hilda va intervenir amb traça.

—És clar que no ho has de fer. És que hem de comportar-nos tots plegats com a criatures? Alfred, tu ets el cap de família.

L’Alfred va semblar despertar-se de cop d’un somni. Va respondre:

—Us demano perdó. Tots cridàveu alhora, i això m’atabala.

La Lydia va parlar per ell.

—Tal com la Hilda ha assenyalat, per què hem d’actuar com si fóssim canalla? Discutim això tranquil·lament i amb seny, i —va afegir immediatament— un per un. L’Alfred parlarà primer perquè es el més gran. Alfred, què creus que hauríem de fer amb la Pilar?

Respongué lentament.

S’ha de quedar ací, naturalment. I li assignarem una pensió. No veig que tingui cap dret sobre el llegat que hauria correspost a la seva mare. Recordeu que no es una Lee. Ella es espanyola.

Dret legal, no —li objectà la Lydia—. Però penso que té un dret moral. A mi em sembla que el teu pare, encara que la seva filla s’hagués casat amb un espanyol contra el seu parer, li va reconèixer el mateix dret que als altres. En George, en Harry, en David i la Jennifer reben el mateix tracte. La Jennifer va morir tot just l’any passat. Estic segura que quan va cridar el senyor Charlton volia disposar una assignació generosa per a la Pilar en el nou testament. Li hauria destinat la part corresponent a la seva mare. O és possible que fins i tot molt més. Recordeu que era l’única neta. Crec què el mínim que podem fer és intentar remeiar una injustícia que el teu pare mateix pretenia arranjar en el moment de morir.

L’Alfred va contestar acaloradament:

—Ben dit, Lydia! Jo anava equivocat. Estic d’acord amb tu que hem de donar a la Pilar la part que correspondria a la Jennifer de la fortuna del meu pare.

La Lydia digué:

—És el teu torn. Harry.

La resposta d’en Harry fou breu.

—Tal com ja us he dit, hi estic d’acord. Penso que la Lydia ha plantejat molt bé la qüestió, i voldria afegir que l’admiro i l’aplaudeixo.

La Lydia prosseguí:

George?

En George tenia la cara roja. Va esclatar embarbussadament: certament, no! És totalment absurd. Adjudiquem-li una llar i una assignació econòmica decent. N’hi haurà prou per a ella!

—Així que et negues a cooperar? —preguntà l’Alfred.

—Sí, rotundament.

—I fa bé —digué la Magdalene—. Resulta improcedent suggerir-li una cosa d’aquesta índole! Considerant que en George és l’únic de la família que ha fet quelcom de profit en aquesta vida, crec que la part que li ha deixat el seu pare és molt esquifida!

La Lydia no en féu cas:

—David?

En David respongué vagament:

—Penso com vosaltres. És una pena que hàgim arribat a l’extrem de discutir tan aferrissadament per aquesta bajanada.

La Hilda va afegir:

—Tens raó, Lydia. És una injustícia!

En Harry va donar un cop d’ull al seu voltant, i va resumir:

—Bé, ha quedat clar. Dels de la família, l’Alfred, jo mateix i en David estan a favor de la moció. En George hi està en contra. Els sí han guanyat.

En George va protestar en sec.

—No és una qüestió de sí i no. La meva part en el patrimoni del meu pare es tota meva, només. No posaré ni un penic en aquest invent vostre.

—És clar que no —afirmà la Magdalene.

La Lydia puntualitzà:

—Bé, si prefereixes restar al marge, és un assumpte de la teva incumbència. Els altres suplirem la teva part.

Observà al seu voltant i els altres van assentir. En Harry, però, objectà:

—L’Alfred s’endú la part del lleó. Per tant, hauria de cotitzar més.

El seu germà replicà:

—Ja veig que el teu desinterès inicial s’ha acabat aviat.

La Hilda va tallar-ho immediatament amb fermesa.

—No comencem altre cop! La Lydia explicarà a la Pilar el que hem decidit. Podem concretar els detalls més endavant —i va afegir per distendre l’ambient—. M’agradaria saber on són en Farr i el senyor Poirot.

L’Alfred contestà:

—Hem deixat en Poirot a la ciutat quan hem acudit a la citació. Ens ha dit que havia de fer una compra important.

En Harry comentà:

—Per què no haurà anat al jutjat? Segurament ho hauria hagut de fer!

La Lydia va apuntar:

—Potser sabia que no succeiria res d’important. Qui és el que era fora, al jardí? El superintendent Sugden o Mr. Farr?

Els esforços de les dues dones havien reeixit. El conclave familiar acabava reeixidament.

La Lydia va comentar a la Hilda en privat:

—Gràcies, noia. Ha estat fantàstic que em donessis un cop de mà. Saps, realment has resultat d’una gran ajuda en tot això.

La Hilda contestà pensativament:

—Sembla mentida com els diners trastoquen la gent.

Tots els altres van deixar l’habitació i les dues dones restaren soles.

Llavors la Lydia va contestar:

—Sí, fins i tot en Harry, malgrat que havia estat idea seva! I el meu pobre Alfred se sent tan britànic, que certament no li fa gràcia que la fortuna dels Lee vagi a parar a mans espanyoles.

La Hilda preguntà amb un somriure:

—I creus que les dones som més despreses?

La Lydia respongué amb un graciós arronsament d’espatlles.

—Bé, però és clar, no són els nostres propis diners en realitat! Aquesta és la diferència.

La Hilda comentà consirosa:

—És una noia estranya la Pilar, trobo. M’agradaria saber què serà d’ella.

La Lydia sospirà.

—Estic contenta perquè podrà ser independent. Penso que viure ací, tenir una llar i disposar d’una assignació econòmica, no resultaria prou satisfactori per ella. És massa orgullosa i em sembla que també… també massa esquerpa.

I va afegir capficada:

—Una vegada vaig portar d’Egipte una preciosa aquarel·la blava d’una casa. A fora, contra el sol i la sorra, s’hi reflectia un esplèndid color blau d’una càlida brillantor. Però quan vaig arribar ací aquell blau amb prou feines es notava. Només s’apreciava un insípid rosari de línies fosques.

La Hilda feu:

—Sí, ja t’entenc…

La Lydia va afegir amablement:

—Estic contenta de conèixer-vos al final a tu i en David. M’agrada que hàgiu vingut.

La Hilda remugà:

—Tan sovint com he desitjat que no ho haguéssim fet en els darrers dies!

—Ja m’ho imagino. Deu haver estat… Però al capdavall el trasbals no ha afectat en David tan greument com era de témer. Vull dir que és tan sensible que el podria haver ensorrat completament. En canvi, ara, després de l’assassinat, sembla molt millor.

La Hilda es torbà lleugerament, i digué:

—Així que també ho has notat? D’una banda resulta espantós… Però ai! Lydia, què hi farem!

Va romandre un moment callada, recordant les paraules que el seu marit havia pronunciat només la nit anterior. Li havia dit amb impaciència, tirant-se enrere el bleix de cabell rossenc que li queia sobre el front:

—Hilda, recordes a Tosca quan Scarpia és mort i encén els canelobres del capçal i dels peus del llit? Recordes que diu: «Ara puc perdonar-lo…». Això és el que jo sento pel meu pare. Ara veig que durant tots aquests anys no podia oblidar, i en canvi realment ho desitjava… Però ara, ara no em queda cap rancor. Tot és ja passat. I em sento, oh, em sento meravellosament quan penso en la feixuga càrrega que ha quedat enrere definitivament…

Ella havia contestat, maldant per foragitar la seva sobtada temença:

—Perquè és mort?

Ell va respondre immediatament, entrebancant-se degut a la impaciència:

—No, no, no ho entens. No perquè ell sigui mort, sinó perquè ha mort l’estúpid odi infantil que li tenia.

La Hilda meditava ara aquelles paraules.

Hauria volgut repetir-les a la dona que continuava al seu costat, però instintivament va comprendre que no era prudent.

Va acompanyar la Lydia fora del saló, cap al vestíbul.

Allà hi havia la Magdalene, dreta davant la taula del vestíbul amb un paquet a la mà. Va fer un bot quan les va veure i digué:

—Ai! Això ha de ser la important adquisició de Mr. Poirot. L’he vist com ho deixava ací ara mateix. Voldria saber què és.

Les va esguardar una darrere l’altra amb un riure una mica afectat i poca-solta, però la seva mirada era penetrant i delerosa, traint la forçada vivesa dels seus mots.

La Lydia va aixecar les celles i respongué:

—He d’anar a rentar-me abans de dinar.

La Magdalene va insistir, mantenint encara la seva afectació infantil, però incapaç de controlar el to anhelant i angoixat de la seva veu.

—Només vull donar-li una ullada!

Va desembolicar el paper i proferí una exclamació aguda mentre estudiava l’objecte que tenia a la mà.

Les altres dues dones s’aturaren per observar-ho també.

La Magdalene digué amb una veu atordida:

—És un bigoti postís. I per què?

La Hilda opinà vacil·lant:

—Una disfressa? Però…

La Lydia va acabar la frase per ella.

—Però el senyor Poirot ja té el seu propi bigoti i ben poblat!

La Magdalene tornava a embolicar el paquet. Llavors es preguntà:

—No ho entenc. Sembla una bestiesa. Per què pot comprar Mr. Poirot un bigoti postís?





II


Quan la Pilar havia eixit del saló, s’havia dirigit al vestíbul, on entrava en aquell moment en Stephen Farr per la porta del jardí. L’home digué:

—Què, doncs? Ja s’ha acabat la reunió familiar? Ja heu llegit el testament?

La Pilar va respondre amb un panteix:

—No m’ha deixat res, res de res! Era un testament redactat fa molts anys. El meu avi destinava una part de la seva fortuna a la meva mare, però com que és morta no passa cap a mi, sinó que els reverteix a ells. En Stephen va dir:

—Això deu resultar bastant dur.

La Pilar contestà:

—Si aquell vell hagués viscut, hauria ordenat un altre testament. M’hauria llegat a mi els diners, molts diners! Potser amb el temps m’ho hauria deixat tot! En Stephen va replicar, somrient:

—Això tampoc no hauria estat gaire net, no et sembla?

—Per què no? Hauria triat la millor, això és tot.

En Stephen llavors li etzibà sense embuts:

—Quina criatura més golafre que estàs feta. Realment ets una aprofitada.

Però la Pilar va respondre amb serenitat:

—El món resulta molt cruel per a les dones. Han d’espavilar-se tant com puguin mentre són joves. Perquè quan es tornen velles i lletges ningú no en vol saber res.

—Això és més cert del que m’agradaria reconèixer. Però ací no s’acaba tot. Per exemple, l’Alfred Lee venerava autènticament el seu pare, malgrat que el vell l’estigués sempre provocant.

La Pilar va alçar la cara per dir:

—L’Alfred és bastant babau.

En Stephen va riure. Després comentà:

—Bé, no t’amoïnis, preciositat. Els Lee estaran disposats a tenir cura de tu, ja ho veuràs.

Però la Pilar es queixà desconsolada:

—Això no resultarà gaire agradable.

En Stephen contestà a poc a poc:

—No, em temo que no ho serà. No em puc imaginar-te vivint aquí, Pilar. T’agradaria venir a Sud-àfrica?

La Pilar acceptà amb un cop de cap. En Stephen explicà:

—Hi ha sol i molts espais oberts allà. Encara que el treball és dur, també. Ets bona treballant, Pilar?

La Pilar va contestar dubtosa.

—No ho sé.

Ell va dir-li:

—Prefereixes seure al balcó, menjant dolços tot el dia? I engreixar-te moltíssim i que se’t marquin tres o quatre plecs a la papada?

La Pilar esclatà a riure i en Stephen afegí:

—Així està millor. T’he fet riure.

La Pilar es va lamentar:

—Em pensava que riuria força aquest Nadal! Als llibres he llegit que els Nadals anglesos són molt divertits, que hom menja panses cremades i es prepara un púding de pruna flamejat, i una cosa anomenada el tió de Nadal.

En Stephen contestà:

—Oh, però tu has viscut un Nadal complicat per un crim. Entra ací un moment. La Lydia m’hi va portar ahir. És el seu rebost.

La va menar a una petita habitació, un xic més gran que un armari.

—Mira, Pilar, caixes i caixes de galetes seques, i fruits en conserva, taronges, nous i dàtils. I ací…

—Oh! —la Pilar va aplaudir—. Són precioses, aquestes boles d’or i plata.

—Eren per penjar a l’arbre, amb els regals pels criats. I ací hi ha uns petits ninots de neu que brillen, per posar-los a taula a l’hora de sopar. I allà hi ha globus de tots els colors llestos per inflar!

—Oh —a la Pilar li lluïen els ulls—. Puc inflar-ne un? A la Lydia no li sabrà greu. M’agraden molt els globus.

En Stephen preguntà:

—Nena, quin vols?

La Pilar va respondre:

—En vull un de vermell.

Van seleccionar-ne un parell i van bufar, inflant les galtes. La Pilar parà de bufar per poder riure, i el seu globus quedà altre cop tan escarransit com abans.

Aleshores va dir:

—Estàs molt bufó amb aquestes galtes tan plenes.

Deixà de riure i començà a bufar amb delit. Van lligar els globus amb compte i començaren a jugar, llançant-los enlaire i passant-se’ls ençà i enllà.

La Pilar proposà:

—Al vestíbul tindrem més espai.

Encara estaven jugant i rient quan en Poirot va travessar el vestíbul. Els observà amb indulgència.

—Així que jugant com la canalla, eh? Està bé, això!

La Pilar contestà sense alè:

—El meu és el vermell. És més gran que el seu. Molt més gran. Si el traiem fora, s’enfilarà cap al cel.

—Deixem-los que s’escapin i pensem un desig —proposà en Stephen.

—Sí, és una bona idea.

Va córrer cap a la porta del jardí. En Stephen la seguia. En Poirot anava al darrere amb el mateix posat benèvol.

—Demanaré molts diners —va anunciar la Pilar.

Es va posar de puntetes, sostenint el fil del globus. Una alenada d’aire el tibà amb una estrebada oportuna. La Pilar el va deixar anar i el globus s’enfilà, emportat per la brisa.

En Stephen es posà a riure.

—No pots dir el teu desig en veu alta.

—No? Per què no?

—Perquè llavors no es realitzarà. Ara em toca a mi.

Va alliberar el seu globus. Però ell, en canvi, no va estar tant de sort, perquè volà de gairell cap uns matolls de grèvol, on es rebentà amb estrèpit.

La Pilar corregué cap allà i comunicà tràgicament:

—Ha petat.

Mentre remenava el manyoc pansit de cautxú amb la punta del peu va dir:

—Això és el que vaig collir a l’habitació de l’avi. Ell també tenia un globus, però el seu era rosa.

Mr. Poirot va proferir una exclamació. La Pilar es va girar interrogativa.

En Poirot s’explicà:

—No és res. M’he punxat, no, he ensopegat.

Es tombà i esguardà la casa. Afegí:

—Tantes finestres! Una casa, senyoreta, té ulls i orelles. Resulta certament lamentable que els anglesos siguin tan afeccionats a tenir les finestres obertes.

La Lydia eixí a la terrassa per comunicar:

—El dinar ja és a punt. Pilar, tranquil·la, tot s’ha resolt ben satisfactòriament. L’Alfred t’explicarà els detalls després de dinar. Entrem?

Van ficar-se cap a dintre. En Poirot fou el darrer. Semblava preocupat.





III


El dinar s’havia acabat.

Mentre sortien del menjador, l’Alfred demanà a la Pilar:

—Anem al meu despatx? Voldria parlar amb tu d’un assumpte.

La va conduir a través del vestíbul fins al seu estudi, tancant la porta al darrere. Els altres van dirigir-se cap al saló. Només en Hercule Poirot va romandre al vestíbul, guaitant pensativament la porta tancada de l’estudi.

De sobte s’adonà que el vell majordom s’arrossegava penosament al seu voltant. En Poirot preguntà:

—Sí, Tressilian, què hi ha?

Semblava tenir algun problema. Va explicar:

—Venia a parlar amb el senyor Lee. Però no vull destorbar-lo.

—Però, ha passat alguna cosa? —preguntà en Poirot.

En Tressilian comentà lentament:

—És un succés molt estrany. No té sentit.

—Expliqueu-m’ho —sol·licità Poirot.

—Bé, és el següent, senyor. Segurament us haureu adonat que a cada costat de la porta principal hi ha una bala de canó. Són dues enormes moles de pedra. Doncs mireu, senyor, una ha desaparegut.

Mr. Hercule Poirot arquejà les celles i digué:

—Des de quan?

—Juraria que aquest matí hi eren totes dues.

—Anem-ho a veure.

Van sortir plegats cap a l’entrada principal. En Poirot s’ajupí per examinar la bala de canó restant. Quan s’incorporà, mostrava una expressió seriosa.

En Tressilian remugava consternat:

—Qui hauria de voler robar una cosa així, senyor? No té ni cap ni peus.

En Poirot també parlava sol.

—Això no m’agrada. No m’agrada gens…

En Tressilian l’observava ansiosament i mentrestant anava rondinat.

—Què està succeint a la casa, senyor? Des que l’amo va morir, no sembla la mateixa. M’he trobat tota l’estona com si estigués vivint un somni. Barrejo les imatges i a vegades no em puc creure el que veig.

En Hercule Poirot sacsejà el cap i digué.

—Esteu equivocat. Precisament el que us heu de creure és el que veieu.

En Tressilian continuava lamentant-se.

—No tinc bé la vista. No m’hi veig com abans. Confonc les imatges de les coses i de la gent. M’estic tornant massa vell per la meva feina.

En Poirot li copejà afectuosament l’espatlla per animar-lo.

—Coratge, amic.

—Gràcies, senyor. Sou amable, però les coses són així. M’he fet massa vell. Sempre em recordo dels temps d’abans i de les antigues cares. La senyoreta Jenny, el senyoret David i el senyoret Alfred. Sempre me’ls imagino joves encara. Però des d’aquella nit en què arribà en Harry…

En Poirot assentí.

—Sí —digué— això és el que jo pensava. Acabeu de dir: «des que l’amo va morir», però en realitat va començar abans. Quan va arribar en Harry, no és cert? Des d’aquell moment tot ha canviat i les coses no semblen reals, oi?

El majordom contestà:

—Teniu raó, senyor. És des d’aleshores. Sempre ha creat problemes a la casa, fins i tot quan era jove.

Els seus ulls cercaven la pedra desapareguda.

—Qui se la pot haver endut? —mormolà—. Oh, i per què? Això és… és una casa de boigs.

En Hercule Poirot opinava diferent.

—Em temo que no és cap bogeria, no. Ben al contrari, és completament coherent! Tressilian, algú corre un perill greu.

Girà cua i tornà a entrar a la casa.

En aquell moment la Pilar sortia del despatx amb les galtes enceses. Caminava enravenxinada amb el cap ben dret i espurnes als ulls.

Quan en Poirot se li atansava, començà a picar de peus i a gemegar queixosa:

—No ho acceptaré.

En Poirot alçà les celles, dient:

—Què és el que no acceptareu, mademoiselle?

La Pilar respongué:

—L’Alfred acaba d’explicar-me que tindré la part corresponent a la meva mare en la fortuna que ha deixat el meu avi.

—I doncs?

—No em pertocaria per llei, ha dit. Però la Lydia, ell i tots els altres consideren que ha de ser per mi. Opinen que és una qüestió de justícia, i per això m’ho cedeixen.

En Poirot repetí:

—I doncs?

La Pilar tornà a picar de peus.

—No ho enteneu? M’ho cedeixen, m’ho cedeixen.

—I això fereix el vostre orgull? Si ells ja reconeixen que és cert que en justícia us correspon?

La Pilar protestà.

—No ho enteneu…

—Al contrari, ho comprenc perfectament.

—Ah!… —i es retirà irada.

Sonava el timbre. En Poirot donà una llambregada per sobre les espatlles i copsà la figura fornida del superintendent Sugden a l’altra banda de la porta.

Preguntà precipitadament a la Pilar:

—On aneu?

Ella va respondre emmurriada:

—Al saló amb els altres.

En Poirot afegí a corre-cuita:

—Molt bé, quedeu-vos allà amb ells. No rondeu sola per la casa, especialment quan sigui fosc. Estigueu a l’aguait, perquè el perill us envolta, mademoiselle. Mai no heu corregut tant de perill com avui.

Va fer mitja volta i s’adreçà cap en Sugden.

Un cop en Tressilian s’hagué tornat a ficar al seu cau, el policia, que havia esperat immòbil, agità un telegrama sota el nas d’en Poirot.

—Ara ho tenim! —cridà—. Llegiu-ho. Ho envia la policia sud-africana.

El telegrama deia:

«L’únic fill d’Ebenezer Farr va morir fa dos anys».

En Sugden exclamà:

—Per tant ara ja ho sabem! És graciós. Jo anava totalment despistat.





IV


La Pilar va entrar al saló ben tibada.

Es va dirigir directament a la Lydia, que seia davant de la finestra fent mitja. Li engegà:

—Lydia, he vingut a dir-te que no acceptaré aquests diners. Me’n vaig d’una vegada…

La Lydia l’esguardà atònita. Va deixar la mitja i replicà:

—Estimada neboda, l’Alfred es deu haver explicat fatal! Al capdavall no és una qüestió de caritat, si això és el que et dol. Realment no es tracta d’una actitud magnànima o generosa per part nostra. Pla bé és senzillament una qüestió de justícia. Si els esdeveniments s’haguessin succeït normalment, la teva mare hauria heretat aquests diners, i després et passarien a tu. Per tant et corresponen per dret de sang. Aquest és el tema, no caritat, sinó justícia!

La Pilar estava enfurida.

—I és per això que he de rebutjar-ho. Quan estàs dient aquestes coses i tots us comporteu així amb mi! Jo volia venir perquè semblava divertit! Representava una aventura! Però ara ho heu espatllat del tot! Marxo ara, de seguida. No us haureu de tornar a preocupar mai més de mi…

Se li va estripar la veu de falset. Va girar cua i eixí de la sala cega de ràbia.

La Lydia l’observava. Va exclamar descoratjada:

—No em podia imaginar que s’ho agafaria així!

La Hilda comentà:

—La xicota sembla força disgustada.

En George va aclarir-se la veu per dictaminar ampul·losament:

—Veieu, tal com us ho volia fer veure aquest matí, la premissa inicial era errònia. I la Pilar ha tingut prou seny com per adonar-se’n per ella mateixa. Refusa d’acceptar caritat.

La Lydia replicà secament:

—No és caritat. Hi té dret!

En George objectà:

—Sembla que ella no ho veu així!

Van entrar a l’estança en Poirot i el superintendent Sugden. El policia donà una ullada al seu voltant i preguntà:

—On és Mr. Farr? Vull xerrar un parell de coses amb ell.

Abans que ningú tingués temps de contestar, Mr. Hercule Poirot afegí:

—I on és la señorita Estravados?

En George Lee va respondre amb un deix de maliciosa satisfacció:

—Ha anat a escampar la boira, segons ha dit. Pel que es veu ja està tipa dels seus parents anglesos.

En Poirot va llançar una llambregada entorn seu. Va dir a en Sugden:

—Anem!

Quan els dos homes apareixien al vestíbul, es produí un soroll de forta trencadissa i un xiscle allà lluny. En Poirot ordenà:

—Ràpid… Vinga…

Van afanyar-se a travessar el vestíbul i pujar totes les escales. La porta del dormitori de la Pilar estava oberta i un home romania de peu dret al defora. Va girar el cap quan ells s’apropaven corrents. Era Stephen Farr.

Els va dir:

—Està viva…

La Pilar estava arraulida contra la paret de la seva habitació. Observava esgarrifada el terra, on reposava una grossa bala de canó de pedra.

Va dir panteixant, quasi sense alè:

—Estava repenjada al bastiment de la porta. M’hauria esclafat el cap quan he entrat, però se m’ha enganxat la faldilla amb un clau, de manera que m’he quedat travada enrere just quan entrava i he obert la porta.

En Poirot s’agenollà per examinar el clau. En penjava un fil de llana de color porpra. Va enlairar el seu esguard i assentí amb gravetat.

—Senyoreta, aquest fil us ha salvat la vida —digué.

El superintendent estava totalment desconcertat.

—Mireu aquí, però, què significa tot això?

La Pilar contestà:

—Algú ha intentat matar-me!

Va remenar el cap dues o tres vegades.

El superintendent Sugden donà una ullada a la porta.

—És un parany de col·legial —observà—. Un antiquat parany de col·legial. I el seu propòsit era assassinar! Significa el segon assassinat que s’ha planejat en aquesta casa. Però aquest cop no ha sortit bé!

En Stephen Farr exclamà trencant-se-li la veu:

—Gràcies a Déu que estàs bé.

La Pilar alçà els braços, dibuixant un cercle ample i suggerent.

—Ai, Mare de Déu! —va cridar—. Per què hauran volgut matar-me? Però, què he fet?

En Hercule Poirot va replicar tranquil·lament:

—Seria millor que preguntéssiu què és el que sabeu, mademoiselle.

Ella el fità.

—Saber? Jo no sé res.

Mr. Hercule Poirot respongué:

—Ací és on aneu errada. Digueu-me, senyoreta, on éreu a l’hora del crim? Perquè a la vostra habitació no hi éreu.

—És clar que hi era. Ja us ho vaig explicar!

El superintendent Sugden apuntà amb una falsa afabilitat:

—Sí, però no vau dir la veritat, sabeu? Perquè ens vau contar com sentíreu el xiscle del vostre avi, i des d’ací no el podíeu sentir. Mr. Poirot i jo ho vam comprovar ahir.

—Ai —la Pilar contingué la respiració.

En Poirot contestà, amb un somriure burleta:

—Mr. Farr, us va veure allà.

En Stephen ho negà immediatament.

—Jo, no. Això és completament fals!

Però en Poirot insistí:

—Perdó, Mr. Farr, però vós la vau veure. Recordeu que us va semblar que hi havia tres estàtues en aquella fornícula del passadís i no dues. Doncs, només una persona anava vestida de blanc aquella nit, mademoiselle Estravados. Ella era la tercera figura que vau veure. Així és, oi que sí, mademoiselle?

La Pilar vacil·là un moment abans de reconèixer:

—Sí, és cert.

En Poirot afegí amablement:

—Ara digueu-nos tota la veritat, mademoiselle. Què hi fèieu allà?

La Pilar començà el seu relat.

—Vaig deixar el saló després de sopar i se’m va ocórrer d’anar a veure el meu avi. Vaig pensar que estaria content. Però quan vaig tombar cap al corredor vaig adonar-me que hi havia algú més a la seva porta. No volia que em veiessin, perquè sabia que el meu avi havia manat que ningú no l’anés a visitar aquell vespre. Em vaig entaforar en aquell racó, per si de cas la persona de la porta es girava endarrere.

Llavors, tot d’una, es va sentir un terrabastall esgarrifós, de taules i cadires —no parava de gesticular— tot trabucat i rebotat contra el terra. Em vaig quedar garratibada sense bellugar ni un pèl, no sé per què. Estava esparverada. I després es va sentir aquell xiscle horrible —es va abraçar ella mateixa ben fort— el cor no em bategava, i vaig dir-me, «s’ha mort algú…».

—I després?

—Després va començar a arribar tothom, corrent pel passadís, i al final vaig sortir per afegir-m’hi.

El superintendent Sugden va dir a l’acte:

—No vau explicar res de tot això en la vostra primera declaració. Per què no?

La Pilar sacsejà el cap i contestà amb posat de setciències.

—No convé explicar gran cosa a la policia. Mireu, vaig creure que si confessava que corria a prop del lloc del crim, podíeu imaginar-vos que era jo qui l’havia matat. Per això vaig assegurar que era al dormitori.

En Sugden observà secament:

—Si mentiu deliberadament en tot, al final serà per aquest motiu que resultareu sospitosa.

En Stephen Farr féu:

—Pilar?

—Mana.

—Qui vas veure dret davant de la porta, quan vas arribar al passadís? Au, digues-nos-ho!

En Sugden el recolzà.

—Sí, digueu-nos-ho.

Momentàniament la noia vacil·là. Va obrir molt els ulls, els tornà a tancar, i al capdavall respongué:

—No sé qui era. La llum era molt minsa, massa escassa per veure-hi clar. Però es tractava d’una dona…





V


El superintendent Sugden esguardava els rostres del seu voltant. Llavors va protestar, amb un to més proper a la irritació que no pas havia utilitzat encara fins aquell moment.

—Això és totalment incorrecte, Mr. Poirot.

Però en Poirot comentà simplement:

—És una petita teoria que tinc. Comparteixo amb tothom allò que sé, i els sol·licito la seva cooperació. Així entre tots esbrinarem la veritat.

En Sugden mormolà per sota el nas:

—Quina ensarronada.

Es va aclofar a la seva butaca. En Poirot digué:

—Per començar, em penso que hem de demanar un aclariment a Mr. Farr.

La boca d’en Sugden es tensà.

—Jo hauria triat un moment més discret —digué—. Tanmateix, no m’hi oposo —va lliurar el telegrama a en Farr—. Ara, Mr. Farr, tal com us feu anomenar, potser ens podríeu explicar això.

En Stephen Farr el va prendre. Ajuntant les celles, el llegí lentament en veu alta. Llavors el tornà al superintendent, fent una reverència, i comentà:

—Sí, resulta de força mal gust, oi?

En Sugden replicà:

—Això és tot el que ens n’heu de dir? Ja compreneu que no teniu cap obligació de declarar res.

En Stephen Farr el va interrompre.

—No cal que m’aconselleu, superintendent. Us traeix la mirada. Us donaré una explicació. No resulta gaire bona, però és la veritat.

Va marcar una pausa, i tot seguit prosseguí:

—No sóc el fill de l’Ebenezer Farr. Però coneixia pare i fill bastant bé. Ara tracteu de posar-vos al meu lloc (el meu nom és Stephen Grant en realitat). És el primer cop que visito aquest país. M’hi trobava a disgust. Tot i tothom em semblava pàl·lid i sense vida. Llavors viatjava en tren i vaig trobar una noia. Diguem-ho d’un cop: me’n vaig enamorar! Era la criatura més bufona i adorable que hi havia sobre la capa de la terra! Vaig entaular-hi conversa i vaig fer-me el propòsit de no perdre-la de vista. Mentre deixava el compartiment em vaig fixar en l’etiqueta de la seva maleta. El seu nom no em deia res, però l’adreça d’on anava sí. Havia sentit parlar de Gorston Hall i ho sabia tot del seu propietari. Una vegada havia estat el soci de l’Ebenezer Farr, el qual me n’havia parlat sovint.

Bé, se’m va acudir la idea de venir cap ací i fer-me passar pel fill de l’Ebenezer. Ell va morir fa dos anys, tal com diu el telegrama, però recordava haver sentit del vell Eb que no sabia res d’en Simeon Lee des de feia molts anys, i vaig suposar que el senyor Lee no estaria al corrent de la mort del fill de l’Eb. En qualsevol cas, vaig creure que valia la pena provar-ho.

En Sugden digué:

—No us vau decidir de seguida, per això. Perquè vau quedar-vos dos dies al King’s Arms d’Addlesdield.

En Stephen explicà:

—Dubtava què fer, si intentar-ho o no. Al final vaig decidir-ho. M’atreia com si fos una aventura. Bé, va funcionar perfectament! El vell em va rebre de la manera més cordial i afectuosa, fins a l’extrem que va convidar-me a restar a la casa. I vaig acceptar. Ací teniu, superintendent, aquesta és la meva explicació. Si no us la creieu, feu memòria de quan festejàveu, i segur que recordareu unes quantes animalades semblants que llavors us vau permetre. Pel que fa al meu nom real, tal com us he dit, és Stephen Grant. Podeu demanar informació a Sud-àfrica, però ja us avanço el que hi trobareu: sóc un ciutadà perfectament respectable. No sóc un trinxeraire ni un lladre de joies.

En Poirot respongué amb calma:

—Mai no he cregut que ho fóssiu.

El superintendent Sugden es refregava la barbeta cautelós. Opinà:

—Hauré de comprovar aquesta història. Però voldria saber per què no vau venir de dret després de l’assassinat a explicar-nos la veritat, en comptes de tractar d’engalipar-nos amb aquesta colla de mentides?

En Stephen contestà, totalment desarmat:

—Perquè sóc un ximple! Pensava que podria sortir-me’n! Temia resultar sospitós si admetia haver entrat ací amb un nom fals. Si no hagués estat idiota del tot, hauria comprès que telegrafiaríeu a Johannesburg.

En Sugden comentà:

—Bé, Mr. Farr, bé… Grant, no dic que no em cregui la vostra història. Aviat sabrem si és certa.

Esguardà en Poirot, qui afegí:

—Crec que Miss Estravados també té alguna cosa per explicar.

La Pilar es tornà blanca, i va dir panteixant:

—És cert. Mai no ho hauria dit, si no fos per la Lydia i els diners. Venir ací, fingir i fer comèdia era divertit, però quan la Lydia va oferir-me aquesta fortuna, afirmant que era una qüestió de justícia, va resultar ja diferent; deixà de ser divertit.

L’Alfred Lee digué perplex:

—No entenc de què estàs parlant.

La Pilar contestà:

—Us creieu que sóc la vostra neboda, la Pilar Estravados? Doncs, no senyor! La Pilar morí a Espanya quan viatjava en cotxe amb mi. Una bomba ens va esclatar al damunt, però jo en vaig sortir indemne. No la coneixia gaire, però m’havia parlat d’ella i de què el seu avi pretenia endur-se-la cap a Anglaterra. També sabia que els seus parents eren molt rics, i jo no tenia ni cinc, de manera que de sobte vaig rumiar: «Per què no agafo el passaport de la Pilar, me’n vaig cap a Anglaterra i em torno milionària de cop i volta?» —la cara se li il·luminà amb un ample somriure sobtat—. Oh, em semblava que si ho aconseguia seria fantàstic! En realitat teníem una retirada. Però quan em van demanar el passaport, vaig obrir la finestra i el vaig llançar daltabaix. Quan el vaig aplegar, vaig refregar una mica de terra per sobre de la fotografia, perquè els impedís d’estudiar-la amb claredat. Malgrat tot, ho han descobert.

L’Alfred Lee replicà, disgustat:

—O sigui que t’has presentat fingidament davant del meu pare com a néta seva i has jugat amb l’afecte que et tenia?

La Pilar féu un cop de cap afirmatiu, i digué:

—Sí, de seguida vaig adonar-me que me’l podia guanyar fàcilment.

En George no es va poder contenir.

—Pocavergonya! —cridà—. Criminal! Pretendre obtenir una fortuna amb falsedat i enganys.

En Harry Lee la defensà.

—No els hauria pas tret de tu, noi! Pilar jo estic de’ teu costat! He agafat una profunda admiració per tu, i gràcies a Déu ja no seré més el teu oncle! Això em deixa via lliure.

La Pilar s’adreçà a en Poirot.

—Com ho vau esbrinar?

El detectiu mostrà el seu somriure.

—Mademoiselle, si haguéssiu estudiat les lleis de Mendel, sabríeu que dues persones d’ulls blaus no és fàcil que portin al món un fill d’ulls foscos. Estic segur que la vostra mare era una senyora casta i respectable. Per tant, no podíeu ser de cap manera la Pilar Estravados. Quan vau realitzar el vostre truc del passaport, en vaig estar segur. Era enginyós, però ja us adoneu que no ho va ser prou.

El superintendent Sugden digué desagradablement:

—Tot plegat continua sense ser prou enginyós.

La Pilar fità el policia i va insinuar:

—No us entenc…

En Sugden replicà:

—Ens heu contat una història, però crec que us guardeu una bona pila de detalls.

En Stephen protestà.

—Deixeu-la estar!

El superintendent no en féu cas, i continuà:

—Ens heu explicat que vau pujar a la cambra del vostre avi després de sopar. Diguéreu que va ser un acudit sobtat vostre. Però suggereixo que hi havia alguna cosa més. Sou vós qui va robar els diamants. Els vau agafar potser en el moment de tornar-los a ficar dintre de la caixa, quan Mr. Lee estava distret i no vigilava com ho fèieu. En adonar-se que els havia perduts, comprengué de seguida que únicament dues persones podien haver-se’ls endut. Una era en Horbury, que podia haver aconseguit la combinació, per entrar a robar-los durant la nit. L’altra possibilitat éreu vós.

—Doncs bé, Mr. Lee va adoptar mesures ràpidament. Va trucar-me perquè el vingués a veure. Llavors va cridar-vos perquè hi anéssiu immediatament després de sopar. Us va acusar del robatori. Ho vau negar i ell insistí amb l’acusació. No sé què va succeir després. Potser va comprendre que no éreu la seva néta, sinó una lladre professional molt hàbil. En qualsevol cas s’havia acabat el joc, us havien descobert, i per això vau atacar-lo amb un ganivet. Es produí una lluita i ell va xisclar, de manera que vau haver d’actuar de pressa. Us vau afanyar a sortir de l’habitació, vau girar la clau per fora i sabent que no podíeu fugir abans que els altres arribessin, vau esmunyir-vos a la fornícula on hi ha les estàtues.

La Pilar s’hi oposà, cridant estridentment.

—No és veritat! És fals! No vaig robar els diamants! I no el vaig matar! Ho juro per la Mare de Déu!

En Sugden replicà secament:

—Llavors qui ho ha fet? Vau explicar-nos que havíeu vist una figura dreta davant de la porta de Mr. Lee. Segons la vostra història aquesta persona seria l’assassí. Ningú més passà per davant de la fornícula, per tant només comptem amb la vostra paraula per creure que aqueixa figura va existir realment. Dit d’una altra manera us ho inventeu per exculpar-vos!

En George Lee afirmà abruptament:

—Òbviament és una mentidera! Això resulta prou evident. Sempre vaig opinar que l’assassí del meu pare era un foraster! Era absurd pretendre que un de la família hagués fet una cosa així! No seria natural!

En Poirot es va moure neguitosament a la cadira i objectà:

—No hi estic d’acord. Considerant el caràcter d’en Simeon Lee, resultaria molt natural!

—Què diu? —en George obrí la boca de bat a bat i fità en Poirot amb duresa.

En Poirot prosseguí.

—I en la meva opinió això és el que de fet va succeir. En Simeon Lee fou assassinat per algú de la seva pròpia sang, per allò que va semblar al criminal una raó prou bona.

En George s’esgargamellà.

—Un de nosaltres? Ni parlar-ne.

La veu d’en Poirot eixí tallant com un ganivet d’acer.

—Hi ha alguna presumpció contra cada un dels presents. Començarem per vós, senyor George Lee. No estimàveu gens ni mica el vostre pare! Us hi comportàveu correctament només pels diners. El dia de la seva mort estava decidit a retallar-vos l’assignació econòmica. En canvi sabíeu que amb la seva desaparició heretaríeu una suma molt important. Vet ací un bon motiu. Després de sopar vau anar, tal com dieu, a telefonar. Però la trucada va durar tan sols cinc minuts. Quan vau penjar, podíeu haver-vos dirigit a la cambra del vostre pare a fer petar la xerrada, i haver aprofitat per matar-lo. Vau abandonar l’habitació, tancant la porta per fora, perquè confiàveu en què es consideraria un cas de robatori. Era una rucada, però si m’ho permeteu, us diré que vós sou un individu bastant estúpid!

—Tanmateix —digué en Poirot després d’un breu silenci durant el qual en George intentà de parlar sense poder articular ni un mot— molts imbècils s’han convertit en uns criminals!

Llavors va girar els ulls cap a la Magdalene.

—Madame, també teníeu un motiu. Crec que esteu endeutada i el to de certs comentaris de Mr. Lee us podria haver ofès. Tampoc no disposeu de coartada. Vau anar a telefonar, però no ho vau fer, i d’això únicament en tenim la vostra paraula…

—Ara —féu una pausa— anem per Mr. David Lee. Hem sentit parlar una pila de vegades del temperament venjatiu i la memòria rancorosa que caracteritza els Lee. No vau oblidar ni perdonàreu mai el tracte del vostre pare envers la seva muller. Una última injúria a la difunta podria haver estat el detonant del crim. S’ha comentat que estàveu tocant el piano en el moment de cometre’s l’assassinat. Per una coincidència interpretàveu la «Marxa Fúnebre». Però suposem que algú altre estigués tocant el piano, algú que sabia el que anàveu a fer i que hi estava d’acord.

La Hilda Lee s’hi oposà sense perdre els estreps.

—Això és una suggeriment infame.

En Poirot s’adreçà cap a ella.

—Ara ens ocupem de vós, madame. Gaudíreu de l’oportunitat de fer-ho. Vau ser vós qui es va enfilar cap dalt per executar un home a qui consideràveu inhumà i indigne de perdó. Sou d’aquelles, madame, que podeu resultar terribles, si esteu realment enrabiades.

La Hilda replicà simplement:

—Jo no el vaig matar.

El superintendent Sugden digué de sobte:

—Mr. Poirot té raó. Existeix algun indici en contra de tothom, excepte de Mr. Alfred Lee, la seva muller Lydia i el seu germà Harry.

En Poirot tornà a parlar amb delicadesa.

—Jo tampoc no exceptuaria aquests tres.

El superintendent protestà.

—Au vinga, Poirot!

La Lydia Lee demanà:

—I què teniu en contra meu, Mr. Poirot?

Esbossà un lleu somriure mentre parlava i alçà les celles irònicament.

En Poirot s’inclinà cap endavant i va exposar:

—El vostre motiu madame el passo per alt, perquè resulta massa obvi. D’altra banda, la nit del crim vestíeu un model florejat de tafetà molt distingit amb una capa. Us recordaré que en Tressilian, el majordom, és curt de vista. A certa distància no distingeix bé els objectes. També us faig avinent que disposeu d’un ampli saló molt mal il·luminat. Aquella nit, un minut o dos abans que se sentís aquell udol terrorífic, en Tressilian va entrar-hi per endur-se’n les tasses de cafè. Us va veure, segons va creure ell, en una actitud familiar davant de la finestra més allunyada i mig tapada per les cortines.

La Lydia Lee objectà:

—Ell va veure’m a mi.

Però en Poirot prosseguí.

—Suggereixo que en Tressilian potser va veure únicament la vostra capa, col·locada entremig de la cortina per simular que hi éreu sota.

La Lydia insistí en la seva defensa.

—Jo era allà, dreta.

També l’Alfred trencà una llança en favor de la seva muller.

—Com goseu d’insinuar una cosa així?

Però llavors intervingué el seu germà.

—Deixa’l, que ara ens toca a nosaltres. Com proposareu que l’Alfred va matar el nostre pare, si en aquell moment estàvem tots dos junts parlant al menjador?

La intensa lluïssor dels ulls del detectiu va atènyer l’home que havia parlat darrer.

—Veureu —digué— resulta molt senzill d’explicar. Una coartada guanya solidesa quan la garanteix algú que no està en bones relacions amb el sospitós, com s’esdevé en aquest cas. D’acord. Ell us ha ridiculitzat en públic, i no heu trobat les paraules adequades per respondre-li com calia. Però suposem que tot plegat formava part d’un enginyós pla elaborat d’antuvi. Imaginem-nos que estiguéssiu tip de ballar al so que tocava el vostre exigent tirà. Hauríeu pogut trobar-vos abans per traçar el vostre hàbil estratagema. Quan en Harry es va presentar a casa, vau simular estar ressentit i gelós. Ell us va mostrar el seu menyspreu. I finalment arribà la nit del crim que havíeu preparat plegats amb tanta cura. Un havia de restar al menjador, potser parlant i fins i tot discutint i formant aldarull, com si es tractés de dues persones. Mentrestant l’altre pujaria escales amunt per cometre l’assassinat…

L’Alfred s’aixecà d’un bot.

—Esteu sonat! —cridà, esquinçant-se-li la veu.

En Sugden fitava en Poirot, que simplement apuntà:

—Segur?

A continuació, i en un to sobtadament autoritari, afegí:

—He hagut de mostrar-vos totes les alternatives possibles. Els esdeveniments poden haver-se produït segons qualsevol d’aquestes hipòtesis. Ara cal escatir què va succeir realment, passant de les aparences externes a l’essència interna dels fets.

Va fer una pausa, abans d’indicar amb calma:

—Hem de tornar la vista enrere, ja ho he dit, per analitzar el caràcter del difunt Simeon Lee.





VI


Es produí un silenci momentani. Sorprenentment havia desaparegut tot el rancor i la indignació que planaven en l’ambient. Mr. Hercule Poirot havia captivat la seva audiència amb el magnetisme de la seva personalitat. L’observaven fascinats, mentre reprenia lentament l’exposició.

—Tot el misteri rau ací. El mateix mort n’és la clau de volta! Hem d’aprofundir en l’esperit i en la mentalitat del vell Simeon Lee per tal de veure què hi trobem. La vida i la manera de ser d’un home no l’aprofiten només a ell, ni es malmeten completament quan mor, sinó que reverteixen en els qui li van darrere.

»Què podia llegar en Simeon Lee als seus fills? D’entrada una bona dosi d’orgull, el qual en el vell es veia contradit i frustrat per l’accentuat disgust que li produïen els seus fills. D’altra banda hi ha la paciència. Hem sentit comentar com havia estat esperant anys i anys, per poder venjar-se d’algú que l’hagués injuriat. Veiem que aquest caràcter l’ha heretat el fill que menys se li assembla en la cara. En David ha mantingut un dolorós ressentiment durant molts anys. Per les faccions l’únic que el recorda és en Harry. La similitud resulta ben palesa si se’l compara amb el retrat d’en Simeon Lee quan era jove. Hi trobem el mateix nas prominent, el perfil allargat de la barbeta i portar el cap ben dret. També crec que ha heretat del seu pare bona part dels gestos, així per exemple l’hàbit de tirar el cap endarrere per riure estentòriament, o el de gratar-se la mandíbula amb el dit.

»Si tenim present tots aquests aspectes, i estem convençuts que l’assassí és una persona pròxima al mort, hem d’analitzar la família des del punt de vista psicològic. És a dir, cal determinar qui podem constituir psicològicament uns criminals en potència. Segons el meu parer hi ha dues persones. Mr. Alfred Lee i la Hilda, la muller d’en David. Aquest darrer no el tinc en compte, perquè no crec que un home de la seva sensibilitat pugui afrontar la cruesa sanguinària d’un degollament. També bandejo en George Lee i la seva muller. Independentment dels seus íntims desigs, penso que no tenen prou caràcter per assumir el risc que comporta. Són massa prudents. A Lydia Lee la considero totalment incapaç d’un acte de violència. La seva ironia l’en preserva. Respecte a en Harry Lee, la veritat és que dubto. Ofereix un aspecte fins a cert punt truculent, però a despit de la seva fanfarroneria i el seu posat d’home dur, en el fons és feble. Aquesta pel que sé, era també l’opinió del seu pare. Va deixar ben clar que segons ell no valia pas gaire més que la resta de germans. Això redueix la llista de sospitosos a les dues persones ja esmentades. L’Alfred Lee és capaç d’un gran fervor. Durant anys es va controlar i subordinar al caprici del seu pare. En aquestes condicions sempre s’ha de comptar amb la possibilitat d’una reacció violenta. A més a més és possible que hagi mantingut en secret algun greuge contra el seu pare, el qual s’hagi anat engrandint inexorablement d’una forma gradual en no ser exterioritzat. La gent més mansa i tranquil·la té sovint les reaccions més virulentes, perquè quan els seus mecanismes de control fallen, fan figa completament. L’altra persona que considero capaç de cometre un assassinat és la Hilda Lee, la mena d’individu que pot prendre’s la llei per les seves mans en un moment donat, sense actuar mai per motius egoistes. Jutgen i després executen. El Vell Testament n’és ple d’exemples, com el cas de Judit.

»I ara examinem les circumstàncies del crim. La primera característica, allò que de primer crida l’atenció, és el mode extraordinari en què es produí l’assassinat. Recordem l’habitació on jeia el cos inert d’en Simeon Lee. Hi havia trabucades una cadira, una taula immensa, un llum, gots, la terrissa, etc. Però la taula i la cadira resultaven especialment sorprenents, perquè eren de sòlida caoba. No es comprèn bé com la lluita entre aquell vell fràgil i el seu atacant podia provocar aquell daltabaix, i acabar amb tots els mobles bolcats per terra. Tot plegat semblava irreal. Segurament ningú amb els seus sentits no hauria organitzat un terrabastall semblant, excepte potser en el cas que l’assassí fos un home dèbil físicament.

»Però aquesta possibilitat no resulta gens convincent, ja que l’enrenou provocat va alarmar tothom, deixant al criminal molt poc marge temporal per fugir. A qualsevol li hauria convingut més tallar-li el coll a Mr. Lee de forma més discreta.

»Un altre detall curiós és com va tancar la porta per fora. Tampoc sembla que pugui haver-hi cap motiu per actuar d’aquesta manera. No es tractaria de simular un suïcidi, ja que res en l’espectacularitat del crim lligaria amb aquesta hipòtesi. No podia suggerir que l’assassí s’hagués escapat per les finestres, perquè resulta del tot impossible. A més a més, entretenir-se en això també perjudicava el criminal. Li va fer perdre un temps preciós!

»Apareix un altre fet incomprensible. Un bocí de cautxú retallat d’una bosseta de Mr. Lee i una peça de fusta que el superintendent em va mostrar. Ho havia collit de terra una de les primeres persones que van entrar. Tampoc tenien cap sentit. No significaven absolutament res! Però eren allà.

»El crim, ja us n’adoneu, esdevé cada cop més embolicat. No té cap ni peus, és a dir que no resulta gens raonable.

»I al final arribem a l’última complicació. El mort havia cridat el superintendent Sugden per denunciar-li un robatori, pregant-li que tornés una hora i mitja més tard. Per què? Si sospitava de la seva néta o d’algun altre membre de la família, per què no demanava al superintendent que s’esperés una estona a baix, mentre ell s’entrevistava amb la persona indicada. Si la policia continuava a la casa, la seva pressió sobre el presumpte lladre hauria estat molt superior.

»O sigui que arribem a un punt en què no tan sols el capteniment del criminal resulta sorprenent, sinó també el d’en Simeon Lee!

»Llavors trec aquesta conclusió: “El nostre punt de vista és totalment erroni”. Per què? Perquè la perspectiva no resulta idònia, ja que hem adoptat la que ens proposava l’assassí.

»Hem trobat tres aspectes difícils d’explicar: la destrossa excessiva, l’enrevessat sistema per tancar la porta, i la peça de cautxú. Però hi ha d’haver manera de dotar-les de sentit! M’he escarrassat rumiant-ho, però al capdavall he aïllat aquestes circumstàncies de l’escena del crim, i les he analitzades separadament. Comencem per l’enrenou de l’habitació. Què suggereix? Violència, trencadissa i fressa… La qüestió de la clau? Per què es tanca una porta? Perquè ningú no entri? Però no impedeix que algú esbotzi la porta gairebé immediatament. Per mantenir algú dintre? O bé per mantenir algú fora? La peça de cautxú? Jo ho plantejo així: “Un tros de bossa és només un tros de bossa, res més!”.

»Per tant, tot plegat pot reduir-se si fa no fa a aquests tres punts: soroll, aïllament i manca de sentit.

»Encaixen amb algun dels meus dos sospitosos? No, amb cap d’ells. Tant l’Alfred com la Hilda optarien abans per un crim tranquil i silenciós, trobarien absurd de malgastar el temps tancant la porta des de fora amb algun estri complicat, i la petita porció de la bossa del senyor Lee no significaria absolutament res per ells.

»Tinc el fort convenciment que no hi ha res d’absurd en tot aquest embolic. Al contrari, el crim està molt ben planejat i executat admirablement. Per això ha tingut èxit! Perquè cada detall del que ha succeït té el seu sentit…

»Llavors, repassant-ho altre cop, ho he començat a veure clar.

»Aquella sangada, amb sang escampada pertot arreu. Una insistència fora mida en la sang, fresca, molla, brillant… és a dir, tot plegat massa sang.

»Per això se m’acut una segona idea. Aquest és un crim sanguinari. És la pròpia sang d’en Simeon Lee que es revolta en contra d’ell per occir-lo.

Es va arrepapar bé a la seva cadira.

—Les dues pistes més valuoses en aquest cas les aporten dues frases inconscientment pronunciades per persones diferents. La primera és la citació de Macbeth per la senyora Lee: «Qui hauria dit que el vell tenia tanta sang?». L’altra fou l’explicació de Tressilian, el majordom, de la sensació que li produïen els esdeveniments, d’haver-los ja viscut abans. Un fet molt simple havia provocat aquella estranya sensació. Van trucar amb el timbre de la porta i va acudir per obrir, trobant-s’hi en Harry Lee. L’endemà es repetí la mateixa situació, quan va arribar el senyor Farr.

»Per què li va ocórrer això? Observeu amb atenció en Harry Lee i en Stephen Farr, i ho comprendreu de seguida. S’assemblen d’una forma extraordinària! Per això el fet d’obrir la porta al senyor Farr, li recordà quan el dia abans havia arribat en Harry Lee. Davant seu, dret, quasi hi tenia la mateixa persona. Avui mateix en Tressilian ha comentat que sempre estava confonent a la gent. No m’estranya! En Stephen Farr té un nas prominent, l’hàbit de tirar enrere el cap quan riu amb ganes, i el tic de gratar-se la barbeta amb l’índex. Mireu detingudament i a fons el retrat de quan en Simeon Lee era jove i hi veureu en Harry Lee i també en Stephen Farr…

En Stephen es mogué neguitós al seu seient. La cadira cruixí. Mr. Poirot continuà:

—Recordeu aquell estirabot d’en Simeon Lee contra la seva família. Digué que preferiria tenir algun fill millor, encara que no fos legítim. Tornem cap al caràcter del difunt. Tenia èxit amb les dones i amargava la seva esposa. En Simeon Lee va presumir davant la Pilar de poder organitzar un cos de guàrdia personal amb els seus fills d’una mateixa edat. Per tant arribo a aquesta conclusió: a casa seva Mr. Simeon Lee a més a més dels fills legítims tenia també un fill desconegut i no reconegut.

En Stephen es posà dret. En Poirot li digué:

—Aquest era el motiu real de la vostra visita, no és cert? No un romàntic encontre dalt d’un tren! Ja veníeu cap ací abans de trobar-vos amb la Pilar. Teníeu la intenció de veure quina mena d’home era el vostre pare…

En Farr s’havia quedat pàl·lid com un mort, i amb la veu trencada i ronca digué:

—Sí, sempre ho he desitjat. La mare me’n parlava a vegades, per això vaig anar conreant una mena d’obsessió per saber quina classe de persona era. Vaig fer alguns diners que em van permetre de viatjar cap a Anglaterra. No pensava comunicar-li qui era, sinó fer-me passar per un fill de l’Eb. Vaig venir només per un motiu, conèixer el meu pare.

El superintendent Sugden exclamà:

—Déu meu, he estat cec tot aquest temps. Per dos cops us he pres per Harry Lee, i després m’he adonat de l’error. Però tanmateix no ho he comprès. Aleshores es va adreçar a la Pilar:

—Va ser en Stephen Farr a qui vau veure dret darrere la porta del mort, oi que sí? Ara recordo que vau vacil·lar, i li vau fer una llambregada de biaix, abans de respondre que havia estat una dona. Era en Farr, i no el volíeu delatar.

Se sentí una lleugera remor de murmuris. Llavors s’imposà la veu profunda de Hilda Lee, per dir:

—No. Esteu equivocat. Era jo qui va veure…

En Poirot feu:

—Vós, madame! Sí, ja m’ho pensava…

La Hilda explicà tranquil·lament:

—L’instint d’autoconservació és una cosa curiosa. No em creia que fos tan covarda. M’ho he amagat perquè tenia por!

En Poirot insinuà:

—Ens ho explicareu ara, doncs?

Ella assentí amb el cap.

—Estava amb en David a la sala de música. Ell tocava el piano i estava d’un humor molt estrany. Em trobava una mica neguitosa i em sentia responsable perquè jo havia insistit molt de venir ací. En David començà a interpretar la Marxa Fúnebre i de sobte se’m va acudir una idea. Per inversemblant que sembli, vaig decidir que podíem marxar aquella mateixa nit. Amb calma em vaig encaminar des de la sala de música cap al dormitori del sogre. Volia comunicar-li la meva decisió i explicar-li planament els motius. Vaig travessar el corredor. Quan vaig picar a la porta ningú no em contestà des de dins. Vaig tornar a trucar una mica més fort. Tampoc no hi hagué resposta. Llavors vaig tractar d’obrir, però la porta estava tancada amb clau. Aleshores, mentre dubtava, vaig sentir un soroll dintre.

Es va aturar.

—No em creureu, però és cert! Algú estava allà atacant Mr. Lee. Vaig sentir com trabucaven la taula i les cadires, com trencaven els gerros i esmicolaven els gots. Al final em va terroritzar el xiscle horrible del pobre home quan agonitzava, i després, tot seguit, es féu el silenci.

—Restava allà dreta, paralitzada! No em podia moure! I va arribar Mr. Farr amb la Magdalene, seguits de tots els altres. En Farr i en Harry van començar a envestir la porta. La porta es va ensorrar, i quan vam entrar allà no hi havia ningú, excepte Mr. Lee ajegut a terra en un toll de sang.

La seva veu tranquil·la pujà de to.

—Allà no hi havia ningú més, ningú, enteneu! I tampoc no havia sortit ningú.





VII


El superintendent Sugden exhalà un sospir angoixat, i digué:

—O m’estic tornant boig o ho són tots els altres! El que ens heu contat, senyora, resulta completament impossible. Es una ximpleria!

La Hilda Lee aquest cop protestà cridant.

—Us dic que els vaig sentir com lluitaven, i com el vell xisclava quan li tallaven el coll. Però ningú no va deixar la cambra, i tampoc no hi restava ningú a dintre quan nosaltres vam entrar-hi!

En Hercule Poirot es queixà:

—I en tot aquest temps no heu dit res.

La Hilda Lee tenia la cara blanca com el paper de fumar, però quan va parlar, ho féu amb una veu ferma.

—No, perquè si us ho explicava només podíeu pensar una cosa, que jo mateixa l’havia matat.

En Poirot sacsejà el cap en sentit negatiu.

—No —afirmà—. No el vau assassinar. Ho va fer el seu fill.

En Stephen Farr saltà immediatament.

—Juro davant de Déu que no el vaig tocar!

—Vós no —acceptà en Poirot—. Però tenia altres fills!

En Harry exclamà:

—Què redimoni…?

En George mantenia la mirada fixa, en David es tapà la cara amb les mans, i l’Alfred parpellejava incontroladament.

En Poirot prosseguí.

—La nit que vaig ser ací per primer cop, és a dir la nit de l’assassinat, vaig veure un fantasma. Era l’esperit del mort. Quan vaig mirar per primer cop en Harry Lee estava desconcertat. Em feia l’efecte que l’havia vist abans. Aleshores em vaig fixar detingudament en les seves faccions i vaig adonar-me que era clavat al seu pare. Per tant, vaig suposar que això em causava aqueixa sensació de familiaritat.

»Però ahir, un home que estava assegut davant meu, es va posar a riure tirant el cap enrere. Llavors vaig comprendre que em recordava en realitat en Harry Lee. Em vaig fixar en les seves faccions, i també hi vaig trobar el trets de l’home mort.

»No té res d’estrany que el pobre Tressilian s’atabalés quan va acudir a obrir la porta, no a dos, sinó a tres homes que s’assemblaven l’un a l’altre com una gota d’aigua. Es comprèn, que confessi que es fa un embull amb la gent, si a la casa hi ha tres homes que a una certa distància es poden confondre fàcilment l’un amb l’altre! El mateix aspecte, idèntics gestos, sobretot un en particular, el de gratar-se la mandíbula, l’hàbit de tirar el cap enrere per riure, i el característic nas prominent. Encara que la familiaritat a vegades s’escapa, perquè el tercer home porta bigoti.

Es va aclofar a la cadira.

—Hom oblida a vegades que els policies també són homes, que tenen dona i fills, mare —féu una pausa— i pare… Recordeu la reputació d’en Simeon Lee en aquesta contrada. Un home que va destrossar el cor de la seva muller per la seva afecció a les dones. Un fill il·legítim també pot heretar molts caràcters dels seus progenitors. La semblança física, els gestos, i també el seu orgull, la paciència i el seu tarannà venjatiu!

Elevà el to de veu.

—Tota la vostra vida, Sugden, heu estat ressentit pel tort que us va fer el vostre pare. Crec que vau decidir de matar-lo des de fa molt de temps. Sóu del pròxim comtat, no gaire lluny d’ací. Indubtablement la vostra mare, amb els diners que li concedia tan generosament Mr. Lee, va poder trobar un marit que es volgués encarregar i tenir cura del seu fill. Us va resultar fàcil entrar a la policia de Middleshire i esperar la vostra oportunitat. Un superintendent de policia ocupa un lloc de privilegi per cometre un assassinat i sortir-ne impune.

La cara d’en Sugden era pàl·lida com la d’un mort.

Exclamà indignat:

—Esteu boig! Jo era fora de la casa quan el van matar.

En Poirot sacsejà el cap.

—No, el vau assassinar abans d’abandonar-la el primer cop que vau venir. Ningú no el va veure viu des d’aquell moment. Tot us va resultar molt fàcil. En Simeon Lee us esperava certament, però no us va cridar pas. Vau ser vós que el telefonàreu per parlar-li vagament d’un intent de robatori. Li vau dir que arribaríeu sobre les vuit amb el pretext d’una col·lecta caritativa per a la policia. Naturalment l’home no es va malfiar, perquè no sabia que éreu el seu fill. Li vau dir que havien substituït els diamants per uns de falsos. Ell obrí la caixa per mostrar-vos que encara tenia els bons. Llavors el vau atacar, agafant-lo desprevingut. Li vau tallar el coll, tapant-li la boca amb la mà perquè no cridés. Va resultar un joc de criatures per a un home de la vostra força.

»Aleshores vau preparar l’escena. Us vau quedar els diamants, vau apilar les taules, cadires, porcellanes i gots, i ho lligàreu tot plegat amb una corda prima que dúieu enrotllada al voltant del cos. Després vau abocar una ampolla de sang fresca d’algun animal mort, afegint citrat sòdic al doll de sang que fluïa per la ferida en el cos d’en Simeon Lee. Vau atiar el foc perquè l’escalfor mantingués calent el cos. Llavors vau passar els dos caps de la corda per la petita escletxa de la finestra, deixant-los penjant per la paret cap avall. Vau abandonar la cambra, i tancàreu la porta per fora, deixant la clau dintre. Evidentment, resultava vital que ningú no entrés ni per casualitat a l’habitació.

»Quan vau sortir, amagàreu els diamants entre les pedres del jardí miniatura. Abans o després apareixerien, i això reforçaria les sospites sobre aquells que volíeu implicar: els familiars legítims d’en Simeon Lee. Una mica abans d’un quart de deu vau tornar i us adreçàreu a sota la finestra de l’amo de la casa. Un cop allà vau començar a estirar la corda pels dos extrems com si fos una campana. Tots els objectes que havíeu amuntegat anaren en orris. Mobles i porcellanes caigueren xocant amb estrèpit. Vau recuperar la corda donant una estrebada per una punta, i us la lligàreu altre cop al voltant del cos per sota la roba.

»Encara vau enginyar un altre artifici!

Es va adreçar als altres.

—Recordeu que cadascú va descriure d’una manera diferent el crit del difunt? Vós, senyor Lee, el vau qualificar com una queixa d’agonitzant. La vostra muller i en David utilitzaren la mateixa expressió: com l’esbufec d’un esperit de l’infern. La Hilda, al contrari, opinà que semblava més aviat el crit d’un ésser sense esperit. Va dir que era inhumà, com d’una bèstia. Era en Harry Lee qui s’acostà més a la veritat. Explicà que va sonar com si matessin un porc.

»Sabeu aquelles bufetes roses i allargades que venen a les fires i s’anomenen “El porc moribund”? Quan passa l’aire al seu través produeixen un so realment similar a un gemec inhumà. Aquest, Sugden, va constituir el toc final de la vostra representació. En vau col·locar una a l’habitació, obturada amb una clavilla. Aquesta anava connectada a la corda, de forma que quan la vau estirar per recuperar-la, la clavilla va caure i l’estri començà a udolar. Al final de la fressa de mobles trabucats i trencadissa d’objectes, se sentí el lament agònic del “Porc moribund”.

Es va girar cap als altres.

—Us adoneu ara què va collir la Pilar Estravados de terra? El superintendent confiava d’arribar a temps d’aplegar-ho sense que ningú s’adonés de la seva existència, però la Pilar se li avançà. Ho hagué de recuperar amb el seu posat oficial. Però recordeu que mai no ho va esmentar a ningú, la qual cosa resulta notòriament sorprenent. M’ho va contar la Magdalene Lee i llavors li vaig demanar que m’ho mostrés. Però tanmateix estava preparat per aquesta eventualitat. Havia retallat un bocí de la bosseta de cautxú del senyor Lee, que juntament amb una clavilla de fusta, concordaven superficialment amb la mateixa descripció, un fragment de cautxú i una peça de fusta. Tal com vaig deduir immediatament, si no volien dir res no hi havia cap motiu perquè es trobessin a l’escena del crim, i per tant el superintendent resultava ser un mentider. No, inútilment vaig escarrassar-me a cercar-hi una explicació. Fins que la senyoreta Estravados, quan se li rebentà un globus amb el qual jugava, va exclamar que devia ser el tros d’un altre globus allò que ella havia collit a l’habitació del mort. Llavors vaig comprendre la veritat.

»Veieu ara com tot encaixa? La lluita absurda, que és necessària per a establir un moment fals per a la mort; la porta tancada per dintre, perquè ningú no pugui trobar el cadàver massa aviat; i el xiscle esgarrifós de l’home. Ara el crim esdevé lògic i raonable.

»Però amb el seu descobriment la Pilar Estravados esdevenia un risc intolerable per a l’assassí. I si aquest havia sentit la seva troballa des de la casa, un perill imminent sotjava la noia. D’altra banda això era bastant plausible, perquè ho digué cridant i les finestres de la casa eren obertes de bat a bat. Abans ja havia donat un ensurt a l’assassí, quan en parlar del senyor Lee, havia comentat que devia haver estat molt atractiu de jove, afegint: “Com vós”, adreçat directament al superintendent. Volia expressar literalment això, i en Sugden ho sabia. No és estrany que se li tornés la cara blanca i s’atabalés. Resultava inesperat i mortalment perillós. Llavors va confiar a fer-la aparèixer com a sospitosa, però el fet que es quedés sense participació en l’herència, ho dificultava enormement en mancar el mòbil per al crim. Més tard, quan va escoltar la veu clara i audible de la xicota esmentant els globus, va decidir-se a prendre mesures. Mentre estàvem dinant, va preparar aquell parany de col·legial, que afortunadament va fallar de miracle.

Es féu un silenci aclaparador. Llavors en Sugden parlà amb calma.

—Quan en vau estar segur?

En Poirot respongué:

—No en vaig estar del tot convençut fins que vaig portar aquell bigoti postís i el vaig emprovar al retrat d’en Simeon Lee. La cara que llavors tenia davant meu era clavada la vostra.

En Sugden replicà:

—Que el dimoni se l’emporti! Estic satisfet d’haver-ho fet!





SETENA PART


28 de desembre





I


La Lydia Lee digué:

—Pilar, crec que serà millor que et quedis ací amb nosaltres, fins que trobem alguna solució definitiva per a tu.

La Pilar respongué amb humilitat:

—Ets molt bona persona, Lydia. Ets encisadora. Perdones fàcilment la gent sense fer escarafalls.

La Lydia va somriure, i replicà:

—Encara t’anomeno Pilar, però suposo que el teu nom deu ser un altre.

—Sí, en realitat em dic Conchita López.

—Conchita també és un nom ben bonic.

—Gairebé resultes massa amable i tot, Lydia. Però no cal que t’amoïnis per mi. Em vaig a casar amb en Stephen, i marxaré amb ell a Sud-àfrica.

La Lydia comentà, mantenint encara el seu somriure.

—Aquelles contrades són plenes de coses precioses i pintoresques.

La Pilar contestà tímidament:

—Ja que ets tan gentil, creus que algun dia podrem tornar a visitar-vos, potser un Nadal? I llavors podríem treure les espelmes, les galetes salades i aquelles boles brillants per l’arbre, i l’home de neu!

—Realment heu de venir i viure un veritable Nadal anglès.

—Seria fantàstic Lydia, perquè veuràs, aquest any és com si ens haguessin escatimat el Nadal.

La Lydia va contenir l’alè.

—No, certament no hem passat un bon Nadal.





II


En Harry digué:

—Bé, adéu, Alfred. No tinguis por de tornar a tenir problemes per haver-me d’aguantar. Me’n vaig a Hawaii. Sempre he desitjat anar-hi a viure. Només em faltaven una mica de diners.

L’Alfred contestà:

—Adéu, Harry. Espero que tot et vagi bé.

En Harry afegí dolgut:

—Sento haver-te mortificat tant, noi. He exhibit un sentit de l’humor massa recargolat. Tot plegat pretenia prendre’t una mica el pèl.

L’Alfred aconseguí respondre, fent un esforç:

—Suposo que he d’aprendre a entomar una broma.

En Harry replicà, deixant anar un sospir:

—Bé… tant se val…





III


L’Alfred comentà:

—David, la Lydia i jo hem decidit vendre la casa. Hem pensat que potser voldríeu endur-vos algun dels objectes que eren de la nostra mare. Per exemple la seva cadira, o aquell bonic tamboret. Sempre va ser el seu preferit.

En David dubtà un moment. Llavors contestà a poc a poc:

—Gràcies per pensar-hi, Alfred, però saps, em sembla que més m’estimo no emportar-m’ho. No desitjo res de la casa. Tinc la sensació que serà millor trencar completament amb el passat.

L’Alfred ho comprengué.

—Sí, me’n faig el càrrec. Potser tens raó.





IV


En George féu:

—Bé, adéu Alfred, adéu Lydia. Quins moments més horribles hem viscut. Suposo que tota aquesta desagradable història es deu, bé, al fet que en Sugden era fill del pare. Ningú no podia fer-li veure que hauria estat millor que es dediqués a escriure en algun diari comunista on malparlar del pare per capitalista, o alguna cosa per l’estil?

La Lydia li féu observar:

—George, de debò creus que un home com en Sugden diria mentides per ferir els nostres sentiments?

En George reconegué:

—Bé, potser no. No, ja t’entenc. Però tant se val, deu estar boig. Doncs, adéu-siau, a reveure.

La Magdalene afegí:

—Adéu. L’any vinent anem tots cap a la Riviera o algun indret per l’estil a passar el Nadal, i ens divertirem de debò.

En George intentà posar-hi dificultats.

—Dependrà del canvi.

Però la Magdalene replicà tallant:

—Estimat, això ara no tindrà cap importància.





V


L’Alfred sortí a la terrassa. La Lydia estava ajupida sobre una pedra clavada a terra. Mirà cap amunt, quan el veié arribar. Ell comentà amb un sospir:

—Bé, ja han marxat tots.

La Lydia contestà:

—Sí, quina benedicció!

—I tant!

L’Alfred digué:

—Estaràs contenta de deixar tot això.

Ella li preguntà:

—I tu?

—Jo també. Hi ha massa coses interessants que podem fer plegats. Si restéssim ací estaríem recordant constantment el trasbals horrible d’aquella nit. Gràcies a Déu que tot s’ha acabat!

La Lydia indicà:

—Gràcies a en Hercule Poirot.

—Sí. Saps, resultà realment extraordinària la manera com tot va encaixar al seu lloc, quan ell va explicar com havia anat.

—És cert. Igual com quan has completat un trenca closques, i totes les peces que no tenien ni cap ni peus, troben el lloc escaient amb la màxima naturalitat.

Aleshores l’Alfred apuntà:

—Hi ha una qüestió que no comprenc. Què feia en George després de telefonar. Perquè no ho ha explicat pas.

—No ho saps? Jo ho vaig entendre des del primer moment. Estava regirant els papers del teu escriptori.

—No! Lydia, ningú no faria una cosa així!

—En George sí. Estava molt preocupat per l’assumpte monetari. Però naturalment no podia dir-t’ho. Abans de reconèixer-ho, l’haurien hagut de matar a cops de pal.

L’Alfred observà:

—Estàs preparant una altra miniatura?

—Sí.

—Què és aquest cop?

—Em penso —digué la Lydia— que intenta representar el jardí de l’Edèn. Una nova versió sense serp, on Adam i Eva són de mitjana edat.

L’Alfred li adreçà ple d’amabilitat:

—Estimada, quina paciència que has tingut amb mi tots aquests anys. Has estat molt bona amb mi.

—Però és que resulta que t’estimo.





VI


El coronel Johnson exclamà:

—Per Déu, sembla mentida!

I llavors afegí:

—No m’ho puc creure! —i altre cop—. Déu meu, sembla mentida!

S’aclofà a la butaca i fità en Poirot. Comentà, planyent-se’n:

—El meu millor home! On anirem a parar?

En Poirot observà:

—Fins i tot un policia té la seva vida privada! I en Sugden era un home molt orgullós.

El coronel sacsejà el cap.

Per bandejar els seus maldecaps, va engegar una puntada de peu als tions situats a l’engraellat de la llar de foc, i comentà forçadament:

—Sempre ho he dit, no hi ha res com un bon foc.

En Hercule Poirot, conscient que més li valia no badar boca, pensà per a ell mateix:

«Doncs per mi, continuo preferint mil vegades la calefacció central».





AGATHA MARY CLARISSA MILLER, LADY MALLOWAN, DBE (15 de setembre de 1890 – 12 de gener de 1976), ha estat, segurament, l’escriptora anglesa de novel·la detectivesca més important i innovadora. Sovint és anomenada «reina del crim». També va escriure novel·les sentimentals sota el pseudònim de Mary Westmacott. És l’autora més venuda de qualsevol gènere, a excepció de William Shakespeare. S’han venut al voltant de dos mil milions d’exemplars dels seus llibres en anglès, i uns altres mil milions en unes tres-centes tres llengües en què ha estat traduïda.

Christie va publicar més de vuitanta novel·les i obres de teatre, principalment del tipus d’habitació tancada i de problema, en la majoria de les quals intervenia algun dels seus personatges principals, Hercule Poirot i Miss Marple. Encara que li agradava variar en la forma establerta de les històries detectivesques, era escrupolosa en el fet de jugar net amb el lector i no amagar-li cap tipus d’informació per tal que pogués resoldre el misteri.

Algunes de les seves novel·les s’han portat al cinema, fins i tot diverses vegades (Assassinat a l’Orient Express, Mort al Nil), etc.





