La definició més concreta de la filosofia individualista de Thoreau es troba en aquest breu assaig, publicat el 1843. Podem afegir que també és, juntament amb Desobediència civil (1849) i Vida sense principis (1863), un dels més avançats dels seus manifestos, amb una gran dosi de sentit comú, de sincera valentia i una certa proporció d’aquella fatxenderia i exageració que ell mateix reconeixia com un defecte. La publicació d’aquesta traducció de Thoreau ens porta a considerar plenament el valor de l’home com a tal. Tot ell té aquesta preocupació bàsica: exaltar els valors humans de l’individu, defensant-lo de tot allò que tendeixi a anul·lar-lo com a tal, que la seva personalitat no quedi ofegada en un complex orgànic que el converteixi en un esclau d’allò que ha de tenir per funció servir-lo a ell, en què no quedi atrapat en unes profunditats plenes de miratges. Són meditacions escrites fa més de cent anys, però ens són vàlides encara avui, perquè ens cal pensar en uns materials sòlids, en què cada un dels elements s’hagi recuperat íntegrament, i, sabent el seu paper dintre una societat que reclama d’ell energies, voluntat i fe, pugui fer-hi la seva aportació personal amb plena responsabilitat, que no sigui dòcil instrument d’estructures poc escrupoloses i sàpiga, contràriament, infondre a la societat que integra, forma i continguts, que sigui defensor i garantia del que ell és i del que val en un sentit comunitari.





Henry David Thoreau





El paradís que cal recuperar




ePUB v1.0

BreivaX 25.04.20





Títol original: Paradise (to be) Regained

Henry David Thoreau, 1843

Traducció: Enriqueta Calsina, 1967

Edició digital: BreivaX (v1.0)

Digitalització: Kerouac

ePUBCat base r1.3





Als nostres lectors

La publicació d’aquesta traducció de THOREAU ens porta a considerar plenament el valor de l’home com a tal.

Tot ell té aquesta preocupació bàsica: exaltar els valors humans de l’individu, defensant-lo de tot allò que tendeixi a anul·lar-lo com a tal, que la seva personalitat no quedi ofegada en un complex orgànic que el converteixi en un esclau d’allò que ha de tenir per funció servir-lo a ell, en què no quedi atrapat en unes profunditats plenes de miratges.

Ens parla de finalitats generoses i universals, que la feina no es pot esquivar. Pot ésser ajornada indefinidament, però no pas definitivament, que tot el que cal fer és anar endavant.

Cap gran cosa, encara ens diu, de cara al millorament de la pròpia condició o la dels nostres consemblants no ha estat mai realitzada per l’esforç individual. Assenyala el pecat flagrant de l’època, aquesta manca de fe en la potencialitat individual.

Són meditacions escrites fa més de cent anys, però ens són vàlides encara avui, perquè ens cal pensar en uns materials sòlids, en què cada un dels elements s’hagi recuperat íntegrament, i, sabent el seu paper dintre una societat que reclama d’ell energies, voluntat i fe, pugui fer-hi la seva aportació personal amb plena responsabilitat, que no sigui dòcil instrument d’estructures poc escrupoloses i sàpiga, contràriament, infondre a la societat que integra, forma i continguts, que sigui defensor i garantia del que ell és i del que val en un sentit comunitari.





PREFACI


L’HOME ENFRONTAT AMB L’ESTAT

per Henry Seldel

La definició més concreta de la filosofia individualista de Thoreau es troba en aquest breu assaig, publicat el 1843. Podem afegir que també és, juntament amb Desobediència civil (1849) i Vida sense principis (1863), un dels més avançats dels seus manifestos, amb una gran dosi de sentit comú, de sincera valentia i una certa proporció d’aquella fatxenderia i exageració que ell mateix reconeixia com un defecte. Es revenjava d’una societat que el tenia en molt poc, però els motius de revenja no fan sinó afegir una mica de sal al seu estil, sense afectar la veritat essencial de la seva argumentació. Hi ha un altre aspecte de l’argumentació —que es refereix a l’afer de formar part d’una comunitat, i que no és la idea essencial de Thoreau. Thoreau és el filòsof social, Thoreau és un home enfrontat amb l’Estat.

Desobediència civil, titulada primerament Resistència al Govern civil, fou, com ja és sabut, el llibre de text de Gandhi en la seva campanya de resistència passiva contra la governació britànica a l’Índia.

El paradís que cal recuperar, una mica més fantasiós, amb algunes dades precises, no pas massa, una mica menys desafiant, és una previsió del fracàs de la revolució industrial fabricant avions, banyeres i teca abundant com a sinònims de la felicitat o de la integritat moral. Cal remarcar que la majoria de les profecies de Mr. Etzler en el llibre que Thoreau revisa s’han realitzat, en part, sense que es vegi a l’abast de la mà un paradís terrenal.

Aquest assaig fou una crítica d’un llibre referint-se a una utopia científica. Aquesta crítica fou una de les poques ocupacions literàries que Thoreau realitzà a Nova York durant la breu estada que hi féu l’any 1843. Fou publicada en «The Democratic Review» el mes de novembre del mateix any i més tard juntament amb Un ianqui al Canadà (1853) i Escrits sobre Reforma i Antiesclavisme l’any 1866.





EL PARADÍS QUE CAL RECUPERAR


«El Paradís a l’abast de tothom. Una crida a totes les persones intel·ligents».

En dues parts. Per J. A. Etzler. 1a part. 2a edició anglesa. Londres, 1842.

Sabem que el senyor Etzler és alemany de naixença, que va publicar originalment el seu llibre a Pennsilvània, fa uns deu o dotze anys, i ara una segona edició anglesa de la primera americana; sol·licitada pels seus llegidors d’Ultramar, corresponent, suposo, a la recent difusió de les doctrines de Fourier. És un dels signes del temps. Hem de confessar que després de llegir aquest llibre ens sentim amb més amplitud d’idees, amb un concepte més elevat de les obligacions que tenim en aquest món. Ens ha reviscolat. És valuós perquè només s’ocupa de grans temes.

Sembla, per tot això i per altres indicis complementaris, que hi ha un transcendentalisme en la mecànica igual que en l’ètica Mentre el camp d’acció d’un reformador es troba més enllà de les fronteres de l’espai, l’altre es dedica a planejar el perfeccionament de la raça fins als límits més extrems. Mentre l’un va recorrent el cel, l’altre va escarbotant la terra. Hom diu que cal reformar-se a si mateix, i aleshores la naturalesa i les circumstàncies seran com cal. No sembrem obstacles en el nostre camí, que aquest és el punt difícil. Ben poca cosa és que un núvol tapi la vista a un astrònom, si ho comparem amb la pròpia ceguesa. Els altres reformaran la naturalesa i les circumstàncies i aleshores la humanitat serà correcta. No parlem amb vaguetats de reformar el món, ens diu; jo reformaré tota la terra. ¿Què hi fa que jo extirpi aquest humor de la meva carn o aquest pestilent humor de la part carnosa del globus? I doncs, i que no fóra aquest darrer el millor sistema? A hores d’ara, el globus va ranquejant per la seva òrbita. No té asma, i febre, i hidropesia, i flatulències, i pleuresia? Que no té cucs? Que no té normes de salut contradictòries? ¿Que no el redimeix la seva energia vital? Sens dubte les forces de la naturalesa, ben dirigides pels humans, el poden fer sanitós, convertir-lo en un paradís; com les lleis de les constitucions humanes, essent obeïdes, li poden retornar salut i felicitat. Però la nostra panacea guareix pocs mals, els nostres hospitals generals són particulars i exclusius. Haurem de preparar una altra Higiea diferent de la que ara és venerada. És que els arrencaqueixals no dosifiquen una culleradeta per als infants, una cullerada per als adults i una tassa per a bous i cavalls? Hem de recordar que, la prescripció per al globus, l’hem de fer nosaltres mateixos.

Aquesta finca ens ha vingut a nosaltres i hem fet ben poc per a millorar-la, ben poc per a netejar-la i cavar-la i tancar-la. Estem massa inclinats a anar-nos-en a una «terra millor», sense aixecar un dit, com els nostres pagesos que se’n van a Ohio; però, ¿que potser no fóra més heroic i més honrat de treballar i redimir aquesta terra de Nova Anglaterra? Les energies de joventut que encara hi ha pel món han d’ésser encarrilades pel camí que els és propi. Tots els diaris porten notícies de les ventades sense control —naufragis i huracans que plantadors i mariners accepten com a cosa normal o especial; però desperten les nostres consciències, ens fan recordar els nostres pecats—. Un altre diluvi avergonyiria la humanitat. Confesso que no he sentit mai gran respecte per les races antediluvianes. Un buròcrata ben nascut no es pot dedicar al negoci de la vida sense mirar primer els seus comptes. Quantes coses estan ara deslligades! Qui sap per on bufarà el vent demà? No ens deixem sucumbir davant la naturalesa. Dirigirem els vents i controlarem les tempestes; tancarem les exhalacions pestilents; sondarem els terratrèmols, explorarem i eliminarem els gasos perillosos; furgarem en els volcans, anul·lant-ne el risc. Rentarem l’aigua, escalfarem el foc, gelarem el glaç i apuntalarem la terra. Ensenyarem de volar els ocells, de nedar els peixos, i els ruminants de mastegar la pastura. Ja és hora d’haver mirat totes aquestes coses.

I es presenta el moralista per preguntar què podria fer hom per a millorar i embellir el sistema; què caldria fer perquè les estrelles brillessin més, perquè el sol lluís més alegre, perquè la lluna fos més plàcida i plaent. ¿No es podrien intensificar els colors de les flors i les melodies dels ocells? ¿No caldria precisar els serveis a les races inferiors? ¿No hauríem d’ésser uns déus per a ells? Quina és la magnanimitat de la balena i del castor? ¿No ens hauria d’espantar canviar els papers amb ells algun dia, a menys que amb llur conducta ens avergonyissin? ¿No hauríem de tractar amb magnanimitat el tauró i el tigre, no descendint a llur nivell, amb els arpons de dents de tauró i els escuts de pell de tigre? Diem mal de les hienes, quan l’home és l’animal més feréstec i cruel. Ah!, i una petita veritat: fins i tot els cometes errívols i els meteors donen gràcies i corresponen a l’amabilitat a la manera llur.

Amb quina grandiositat i amb quina petitesa hem de tractar amb la Natura. ¿No podríem tenir una tasca menys feixuga? Quines coses ens suggereixen aquests meravellosos invents: magnetisme, daguerreotip, electricitat? ¿És que no podem fer res més que tallar i empeltar els boscos? No podem suposar el molt que podríem fer per millorar les nostres relacions amb la naturalesa animada; les gentileses i les amabilitats que ens podríem tenir.

Hi ha moltes ocupacions que, si no són totalment poètiques i verídiques, suggereixen almenys unes relacions més acurades, més nobles, amb la naturalesa que coneixem. La cura de les abelles, per exemple, constitueix una lleugera interferència. És com dirigir els raigs de sol. Totes les nacions, des dels temps més remots, tenen una naturalesa articulada. Hi ha Hymetus, Hybla i quants altres ruscos renovats, al costat d’aquests! No hi ha res de grandiós en la idea d’aquests petits ramats —brunzinen i s’esmunyen amb el lleu brogit dels degotissos d’aiguamel—. Un observador agradós ha recordat darrerament que en diversos punts surten a pasturar allà on les flors són més abundants. «Columella —ens explicava— ens diu que els habitants d’Aràbia envien llurs eixams a l’Àtica, per tenir l’avantatge de les plantes de floració tardana». Cada any els eixams, en piràmides immenses, naveguen en barques pel Nil, corrent avall durant la nit, fent estada durant el dia en les flors de les riberes; i és determinada la riquesa de cada localitat i per consegüent el benefici de la parada, pel temps que hi resta l’embarcació. El mateix observador també ens parla d’un alemany les abelles del qual donen molta més mel que les dels seus veïns, sense motius aparents; però a l’últim es decidí a explicar que havia orientat els seus ruscos un grau més cap a l’Est. D’aquesta manera les abelles començaven a treballar cada matí dues hores abans i feien més mel. En realitat, hi ha trampa i egoisme en tot això, però aquestes coses suggereixen a les mentalitats poètiques allò que cal fer.

Hi ha molts exemples de majors interferències, i no pas sense apologia. L’estiu darrer veiérem, al vessant d’una muntanya, un gos que batia mantega per a una família pagesa, donant voltes per mitjà d’una roda horitzontal; i, encara que tenia nafres als ulls, una tos alarmant i tot ell un aspecte ben trist, feia la mantega per a sucar el pa de tots. Sense cap mena de dubte, en els èxits més brillants, les primeres files van sempre al sacrifici. Molts cavalls ja inútils, in extenso, s’han millorat en els darrers anys en benefici humà, tenint només en compte dues forces; la gravetat del cavall, que és centrípeta, i la seva inclinació centrífuga a anar endavant. Tan sols aquests dos elements en el càlcul, no resulta així tota l’economia de la criatura més economitzada? ¿No són totes les coses finides més ben jugades amb moviments relatius que absoluts? ¿I què és el mateix globus sinó una roda —una gran sínia— de manera que els passos més lliures del nostre cavall pels prats són moltes vegades frustrats, anul·lats pel moviment de la terra sobre el seu eix? Però ell és l’agent motor central, i per a variar d’escenari, encastant el nas en una finestra, l’activitat sempre canviant i l’energia incerta de la criatura mateixa, i no causen igual efecte de variadíssima escena al llarg d’una carretera? Cal confessar que els cavalls actualment treballen exclusivament per als homes, rares vegades els homes per als cavalls; i les bèsties degeneren en la societat humana.

Ja deveu haver vist que estem considerant un moment en el qual la voluntat humana serà la llei per al món físic, que no tardarà a ésser restringida per circumstàncies abstractes tals com temps i espai, alçada i profunditat, pes i duresa; però continuarà essent la senyora de la creació. «Molt bé —diu el llegidor poc sincer—, la vida és curta, però la ciència és llarga; i on es troba la potència que ha d’efectuar tots aquests canvis?». Aquest és el veritable objectiu del llibre del senyor Etzler. Actualment només ens vol demostrar que encara existeixen en la Naturalesa infinitat de potències innombrables i immesurables, no controlades en gran escala o per a finalitats generoses i universals, però que bastarien per a aquestes finalitats. No pretén sinó indicar-nos-en l’existència, com un perit fa conèixer l’existència d’un doll d’aigua o d’un corrent.

Així és el Paradís que cal recuperar, aquell que els vells i severs determinis a la llarga han revertit. Ja no es tracta de guanyar-se el pa amb la suor del front. Tota la feina s’haurà de reduir a «fer girar un interruptor o una maneta», a «donar curs a les peces acabades». Però hi ha un commutador que resulta ben difícil de manejar! ¿No hi pot haver una palanca infinitament petita per a moure l’altra? No, ai las! Però hi ha certament una energia divina en cada persona, utilitzada tanmateix amb una gran gasiveria, que podem denominar la palanca que ha de moure les altres, la força motriu per a qualsevol màquina, totalment indispensable per a qualsevol tasca. Que la puguem manejar com cal! De fet, la feina no es pot esquivar. Pot ésser ajornada indefinidament, però no pas definitivament. I no hi ha cap tasca realment important que pugui ésser alleugerida per la cooperació o per la maquinària. Ni una sola partícula de la tasca que pertany a cadascú no podrà ésser feta sense fer-la. No es pot allunyar com es fa amb els xacals o les hienes. No se n’anirà. Podeu començar tallant les branques o podeu començar serrant la soca; tard o d’hora haureu de fer una cosa i l’altra.

Hi ha també una altra objecció a fer a les idees del senyor Etzler, i és que exigeixen temps, diners i energia humana: tres coses ben superficials i poc convenients per a un home honest i de bona voluntat que hi vulgui pensar. «… El món sencer —ens diu— esdevindrà així un Paradís, en menys de deu anys, començant a comptar des de l’inici d’una associació dedicada a construir i aplicar la maquinària…». Tenim la sensació d’una alarmant incongruència, quan s’esmenten temps i diners. Els deu anys podrien ésser d’enutjosa espera, però fóra un interval ben curt i necessari, si cadascú estigués al seu lloc, atent a la tasca. Aquest defecte no és privatiu dels plans del senyor Etzler. Prou que hi ha massa aldarull i rebombori, poca reflexió i paciència en tots els nostres sistemes, com si es tractés de fer les coses de segle en segle. El reformador de debò no demana temps, ni diners, ni cooperació, ni consells. Què és el temps sinó matèria d’ajornaments? I, segons això, la nostra virtut no viurà pas dels interessos dels nostres diners. No espera ingressos, sinó lliuraments; així que comencen a comptar el cost, el cost comença. I, si es tracta de consells, les informacions que s’ensumen en l’atmosfera de la societat són tan diluïdes i inútils com ho seria una teranyina en funcions de clava d’Hèrcules. No hi ha sentit comú; el que hi ha és, en termes generals, una manca de sentit. Si anem a arriscar un veire o una gota de la nostra sang, qui ens aconsella? Per a nosaltres mateixos, som massa joves per a tenir prou experiència. ¿Qui és, doncs, prou vell? Som més vells per la Fe que per l’experiència. En la inflexibilitat del braç per a realitzar l’acte hi ha l’experiència de totes les màximes del món.

«… Es veu ben clar que l’execució del pla no és cosa d’individus. Si ho podria fer ara el Govern, abans que l’assumpte s’hagi fet popular, és cosa que cal decidir; tot el que cal fer és anar endavant després d’una madura reflexió, confessar clarament la pròpia convicció i constituir societats. Un hom és potent quan s’ajunta amb els altres. Cap cosa gran, de cara al millorament de la pròpia condició o la dels nostres consemblants, no ha estat mai realitzada per l’esforç individual…».

Ai las!, aquest és el pecat flagrant de l’època, aquesta manca de fe en la potencialitat individual. Res no es pot realitzar si no és per un individu. Aquell qui demana ajut demana alguna cosa. Cert, aquesta és la condició de la nostra feblesa, però no pot ésser mai el mitjà per a la nostra recuperació. Cal que cada un de nosaltres reïxi de bell antuvi tot sol, per a poder fruir de l’èxit en conjunt. Nosaltres comptem que els moviments socials que assenyalem com una aspiració no seran obtinguts així com si res. En matèria de reformes del món sentim escassa fe en les corporacions; no es formà pas així de bon principi.

Però el nostre autor és prou assenyat per a dir que les primeres matèries per a aconseguir els seus propòsits són «ferro, aram, fusta, terra principalment, i una unió d’individus els ulls i l’enteniment dels quals no estiguin encegats per preconcepcions…». I tant, això darrer és el que ens cal sobretot —un aplec «d’exemplars rars», de gent selecta.

Però hi veiem dues dificultats essencials: en primer lloc l’aplicació segura de les energies per mitjà dels mecanismes (no hem vist encara el Sistema mecànic) i en segon lloc perquè és infinitament més difícil l’aplicació de l’home a la tasca per mitjà de la Fe. Això és el que nosaltres temem que allargarà els deu anys a deu mil. Caldrà una energia més de «… 80.000 vegades més intensa que la que poden donar tots els homes de la Terra amb llurs músculs…» per a convèncer la gent que utilitzi allò que li és ofert. Fins i tot una energia més important que aquesta energia física s’haurà de posar en moviment per a conduir les energies morals. La fe, en realitat, és la reforma que cal, que ja és en ella mateixa una reforma. Sens dubte som tan lents per a concebre un Paradís com per a concebre un Cel: una perfecció natural com una perfecció espiritual. Contemplem com generacions passades han malgastat el temps, com s’han equivocat, «… ¿És que potser la nostra generació es troba lliure de l’irracionalisme i de l’error? ¿És que potser hauríem assolit el súmmum de la ciència humana i ja no ens caldria cercar res més per a millorar-nos mentalment i física?…». Sens dubte no som pas prou visionaris per a estar a punt per a allò que l’hora vinent ens pot presentar.

El Diví hi és, tal és la seva naturalesa. En els nostres moments més lúcids segreguem una matèria que, com la bava dels mol·luscs, se’ns incrusta per sobre, i bon goig si, com ells, ens en deslliurem de tant en tant; encara que les llurs són de mareperla de bells colors. Considerem, però, sota quins desavantatges ha treballat fins ara la Ciència; abans de pronunciar-nos en relació amb la confiança en el seu progrés.

El senyor Etzler no és pas un dels il·luminats pràctics, precursors de l’actualitat, que treballen amb el propòsit segur i deliberat de conservar científicament el Món; que realitzen els somnis de la darrera centúria encara que no en tinguin de propis; ell tracta amb els elements primaris però sòlids de totes les invencions. Té més del sentit pràctic que en general és propi d’un agosarat esquematitzador o d’un decidit visionari. Tot i que el seu èxit és en teoria i no a la pràctica, i que alimenta la nostra fe més aviat que no acontenta el nostre enteniment. El seu llibre reclama ordre, serenitat, dignitat, tot de coses —però no deixa d’impartir allò que té molta importància i que només els humans poden impartir als humans, la seva pròpia fe—. És cert que els seus somnis no són prou brillants, prou emocionants, i que ens deixen fora del somni just abans que l’alba comenci. Els seus castells en l’aire cauen perquè no són bastits prou amunt, haurien d’estar penjats al sostre del cel. Després de tot, les teories i especulacions humanes ens afecten més que un estricte compliment. És amb una certa fredor i deixadesa que romancegem entorn d’allò que se’n diu pràctic. Els darrers invents sensacionals dels temps moderns no ens diuen gran cosa. Insulten la naturalesa. Cada aparell, cada una de les aplicacions, sembla un ultratge a les lleis naturals. ¿Quantes no són les invencions intel·ligents que no aixequen els fonaments? Creiem que només tenen èxit aquelles que serveixen les nostres necessitats peremptòries i animals, que enfornen o fan cervesa, que renten o escalfen o altres coses per l’estil. Però, ¿és que no compten aquelles que demostren fantasia i imaginació, que reïxen tan admirablement en els nostres somnis, que ens capfiquen un cop desperts? Ja la naturalesa serveix per a tots aquells usos pels quals la ciència lentament deriva en una escala molt més extensa i elevada que no a la inversa. Quan els raigs del sol cauen en el camí del poeta, ell en frueix el benefici pur, el plaer que les arts produeixen tan sols de manera lenta i parcial de tant en tant. Els oratjols que bufen les seves galtes li produeixen el benefici i el gaudi que unes retardades invencions supliran.

El defecte cabdal del llibre és que només es dedica a assegurar el grau màxim de gran confort i de plaer. Ens descriu un cel mahometà i s’atura de cop, amb singular aridesa, quan ens pensem que entrarà en els recintes del Cristianisme; i creiem que no hem fet pas una distinció sense haver-hi una diferència. Sens dubte, si anéssim a reformar de manera real i profunda aquesta vida exterior no ens preocuparíem de l’omissió. Hi hauria aplicació per a tota la naturalesa; i després d’això només ens caldria fer una pregunta tan absurda com què haurà de fer un ocell quan té el niu a punt, o quan els nadons s’aixequen. Però, en primer lloc, s’ha de dur a terme una reforma moral; aleshores caldrà revisar la necessitat de l’altra i haurem de navegar i llaurar només amb aquesta sola força. És ben important que el Sistema mecànic ens ensenyi a omplir maresmes, a silenciar la remor de les onades, a domesticar hienes, a construir veïnatges agradables, a renovellar el país i refrescar-lo amb «rierols d’aigua dolça». I això serà per la força de la rectitud i d’una conducta sincera. Només és per una estona, tan sols ocasionalment, que demanem un jardí. Ben segur que un home bo no necessita dedicar-se a rebaixar un turó per causa d’una perspectiva; no li cal obtenir flors i fruites o construir illes flotants per causa d’un paradís. Frueix millor de les perspectives a l’altra banda del turó. Quan un àngel circula, tot el camí és paradís; quan circula Satanàs, cremen igualment els pedregots i la cendra. Què deia Visnú Sarma? «Aquell la ment del qual està en pau té totes les riqueses, i No és igual que algú el peu del qual està posat en una sabata, com si tota la capa de la terra estiguis coberta de cuiro?».

Aquell qui conversa amb els poders suprems no adorarà aquestes divinitats inferiors que són el vent, les onades, la marca i la claror del sol. Però no rebaixarem la importància d’aquests elements tal com els hem descrits. Hi ha veritats en Física perquè hi ha veritats en Ètica. Els poders morals, ningú no els pot calcular. Suposem que poguéssim comparar l’aspecte moral amb el físic, dient quants cavalls de força pot tenir l’amor, per exemple, impulsant en determinat espai quadrat una ànima humana. No hi ha dubte que tots coneixem aquesta força i que les xifres no farien pas augmentar el respecte que li sentim. La claror del sol és igual a l’escalfor d’un dels seus raigs. La llum del sol seria l’ombra de l’amor. «… Les ànimes humanes que estimen i temen Déu —diu Raleigh— reben influència de la mateixa llum divina, la qual és la claror del sol i la de les estrelles, que Plató denomina una ombra. Lumen est umbra Dei, Deus est Lumen Luminis. La llum és l’ombra de la brillantor de Déu, que és la llum de llums…» i nosaltres podem afegir: el caliu dels calius. Amor és el vent, la marea, les onades, la claror del sol. La seva energia és incalculable, té molts cavalls de força. No cessa mai, no s’apaga mai; pot fer moure el món sense un punt de descans; pot escalfar sense foc; pot alimentar sense menjar; pot vestir sense vestits; pot cobrir sense sostres; pot fer un paradís sense fer cas de si ho és o no. Però, tot i que les persones de seny en totes les èpoques hagin treballat per publicar-ne la força, i que tots els cors humans tard o d’hora, més o menys, l’hagin de sentir; que poc s’aplica a hores d’ara a les finalitats socials! Certament és la força motriu de tot el mecanisme social reïxent; però tal com en física només hem fet fer als elements una petita tasca per a nosaltres —el vapor fent la feina d’alguns cavalls, el vent treballant per uns quants rems, l’aigua per unes quantes calandres i molins manuals—; igual com les forces mecàniques encara no han estat extensament aplicades de manera que el món físic respongui als ideals; de la mateixa manera la força de l’amor només ha estat aplicada de forma gasiva i mesquina. Només s’ha fet patent en mecanismes com són els hospicis, els hospitals i la Societat Bíblica, mentre el seu oreig infinit continua bufant, enderrocant àdhuc aquestes estructures de tant en tant. Menys encara estem acumulant aquesta energia i preparant l’actuació amb més força en un temps futur. ¿És que no contribuirem amb les nostres aportacions a aquesta empresa?





HENRY DAVID THOREAU (Concord, Massachusetts, 12 de juliol del 1817 - 6 de maig del 1862) fou un escriptor, anarquista i filòsof estatunidenc, conegut sobretot pel seu llibre Walden (1854), les seves reflexions sobre una vida senzilla i lluny de la tecnologia, als boscos, així com per La desobediència civil (1849), un assaig on argumenta la idea d’una resistència individual vers un govern sovint injust.

Els llibres, articles, assaigs, diaris i poesies de Thoreau omplen vint volums. Entre les seves contribucions més importants es troben els seus escrits sobre la història natural i la filosofia, on anticipa l’ecologia i la història mediambiental, dues de les fonts de l’ecologisme i la teoria del decreixement d’avui en dia. Va ser abolicionista tota la seva vida, fent conferències on atacà les lleis que regien els esclaus evadits i capturats, lloant el treball de Wendell Phillips i de l’abolicionista John Brown. La seva filosofia de resistència no-violenta influenciaria més tard el pensament i les accions de figures tals com Tolstoi, Gandhi i Luther King. Exaltant l’individualisme i una certa forma d’ociositat en comunió amb la natura, Thoreau convida a explorar les «províncies de la imaginació».





