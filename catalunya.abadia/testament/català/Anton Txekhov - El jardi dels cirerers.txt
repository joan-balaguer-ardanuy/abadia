El jardí dels cirerers és la darrera obra teatral del dramaturg Anton Txékhov. Es va estrenar al Teatre d’Art de Moscou el 17 de gener de 1904 en una producció dirigida per Konstantín Stanislavski. Txékhov va projectar aquesta obra com una comèdia i en conté alguns elements; tanmateix, Stanislavski insistí a dirigir l’obra com una tragèdia. Des d’aquesta producció inicial, els directors de teatre han hagut de lluitar contra la doble naturalesa d’aquesta obra.

L’obra es refereix a una dona de l’aristocràcia russa i la seva família en el seu retorn a una finca de la família (que inclou un jardí de cirerers, gran i ben conegut), just abans que se subhasti per pagar la hipoteca. La història presenta temes de futilitat cultural, tant la futilitat de l’aristocràcia per mantenir la seva situació com de la inutilitat de la burgesia per trobar el significat en el seu nou materialisme. Reflecteix les forces socioeconòmiques en el treball a Rússia al començament del segle XX, incloent-hi l’augment de la classe mitjana després de l’abolició de la servitud a la meitat del segle XIX i l’enfonsament de l’aristocràcia.

Des de la seva estrena a Moscou, l’obra s’ha traduït a moltes llengües, s’ha produït arreu del món i ha esdevingut un clàssic de la literatura russa i universal, influenciant en nombrosos autors, com Eugene O’Neill, George Bernard Shaw i Arthur Miller.





Anton Txékhov





El jardí dels cirerers


Comèdia en quatre actes



ePUB v1.0

Papallona 19.02.23





Títol original: Вишнëвый сад

Anton Txékhov, 1904

Traducció: Joan Casas & Nina Avrova, 1999

Edició digital: Papallona (v1.0)

Digitalització: Papallona

ePUBCat base r1.3





PERSONATGES


LIUBOV ANDRÈIEVNA RANIÈVSKAIA, propietària.

ÀNIA, la seva filla, disset anys.

VÀRIA, la seva filla adoptiva, vint-i-quatre anys.

LEONID ANDRÈIEVITX GÀIEV, germà de Ranièvskaia.

IERMOLAI ALEXÈIEVITX LOPÀKHIN, comerciant.

PIOTR SERGUÈIEVITX TROFÍMOV, estudiant.

BORÍS BORÍSSOVITX SEMIÒNOV (PÍTXIK), propietari.

XARLOTTA IVÀNOVNA, institutriu.

SEMIÓN PANTELÈVITX EPIKHÒDOV, administrador.

DUNIAIXA, cambrera.

FIRS, lacai vell, vuitanta-set anys.

IAIXA, lacai jove.

UN TRANSEÜNT.

UN CAP D’ESTACIÓ.

UN EMPLEAT DE CORREUS.

CONVIDATS, CRIATS.

L’acció té lloc a la finca de L. A. Ranièvskaia.





ACTE PRIMER


L’habitació que encara s’anomena el quarto dels nens; una de les portes dóna a l’habitació de l’Ània. Clareja; aviat sortirà el sol. Ja som al mes de maig, els cirerers floreixen però al jardí encara hi fa fred, ha glaçat. Les finestres de l’habitació són tancades. Entren la Duniaixa amb una espelma i en Lopàkhin amb un llibre a la mà.

LOPÀKHIN: Ja ha arribat el tren, gràcies a Déu. Quina hora és?

DUNIAIXA: Prop de les dues. (Apaga l’espelma.) Ja despunta l’alba.

LOPÀKHIN: Quant ha trigat a arribar aquest tren? Més de dues hores. (Badalla i s’estira.) I jo, ja ho veus si en sóc de ximple! Havia vingut expressament per anar-los a buscar a l’estació, i m’he quedat adormit sense adonar-me’n… M’he adormit assegut. Em sap greu… M’hauries pogut despertar.

DUNIAIXA: Em pensava que se n’havia anat. (Para l’orella.) Em fa l’efecte que ja vénen.

LOPÀKHIN, para l’orella: No… Entre que els donen l’equipatge, i una cosa i l’altra… (Pausa.) La Liubov Andrèievna ha viscut cinc anys a l’estranger. No sé si haurà canviat gaire… Era una bona dona. Tractable, senzilla. Recordo que quan jo era un noi de quinze anys, el meu pare al cel sigui, que en aquella època feia de botiguer al poble, em va pegar un cop de puny a la cara i em va fer rajar sang del nas… No sé per quina raó havíem vingut aquí, al pati de la casa, i ell estava borratxo. I la Liubov Andrèievna, d’això me’n recordo com si fos ara, que aleshores era tan joveneta, tan prima, em va acompanyar fins al rentamans que hi havia en aquesta mateixa habitació, al quarto dels nens. «No ploris, pageset», em va dir, «de seguida et passarà». (Pausa.) Pageset… És veritat que el meu pare era un pagès, però jo, aquí em tens, amb armilla blanca i sabates grogues. Com un porc al mig d’un saló… Sóc ric, això sí, tinc molts diners; però, ben mirat i rumiat, sóc un pagès de cap a peus… (Fulleja el llibre.) Ara mateix llegia aquest llibre i no n’entenia res. I llegint, llegint, m’he quedat adormit. (Pausa.)

DUNIAIXA: Els gossos no han aclucat ull en tota la nit; ensumen que els amos arriben.

LOPÀKHIN: Ets d’una manera, Duniaixa…

DUNIAIXA: Em tremolen les mans. Em fa l’efecte que em marejaré.

LOPÀKHIN: Ets massa delicada, Duniaixa. Et vesteixes i et pentines com si fossis una senyoreta. Jo això no ho trobo bé. Has de saber estar al teu lloc.

(Entra l’Epikhòdov amb un ram de flors; porta jaqueta i unes botes enllustrades que grinyolen molt. El ram de flors li cau a terra quan entra.)

EPIKHÒDOV, recull el ram: El jardiner m’ha fet portar això. Diu que s’ha de posar al menjador. (Dóna el ram a la Duniaixa.)

LOPÀKHIN: Porta’m una mica de kvas, de passada.

DUNIAIXA: Com vostè mani. (Surt.)

EPIKHÒDOV: Hi ha boira gebradora, tres graus sota zero, i tots els cirerers estan florint. No el puc pas aprovar, aquest clima. (Sospira.) No puc. El nostre clima no pot ser bo de cap manera. I miri, Iermolai Alexèievitx, deixi’m afegir això altre: abans-d’ahir em vaig comprar unes botes, i li goso assegurar que grinyolen d’una manera que és insuportable. Amb què les podria untar?

LOPÀKHIN: A mi deixi’m tranquil. Ja n’estic fart, de vostè.

EPIKHÒDOV: Cada dia em passa alguna desgràcia. No em queixo, m’hi he acostumat, i fins i tot somric. (Entra la Duniaixa i serveix el kvas a en Lopàkhin.) Ja me’n vaig. (Ensopega amb una cadira, que cau.) Això faltava… (Com si ho celebrés:) Ja ho veuen, i disculpin-me l’expressió, però aquesta circumstància, per cert… Això sí que és ben extraordinari! (Surt.)

DUNIAIXA: I jo li he de fer una confessió, Iermolai Alexèievitx: l’Epikhòdov m’ha demanat en matrimoni.

LOPÀKHIN: Ah!

DUNIAIXA: No ho sé… És un home pacífic, però quan comença a parlar, segons com, no se l’entén de res. I això que enraona bé, que hi posa sentiment, però no se l’entén. Em fa l’efecte que m’agrada. Ell m’estima amb bogeria. És un home sense sort, cada dia n’hi passa alguna. Per això aquí a casa se’n burlen, d’ell, i li diuen el vint-i-dues desgràcies…

LOPÀKHIN, para l’orella: Ara sí que em sembla que ja hi són…

DUNIAIXA: Ja arriben! No sé què em passa… m’he quedat tota glaçada.

LOPÀKHIN: Sí que vénen. Anem-los a trobar. Segur que em coneixerà, ella? Fa cinc anys que no ens veiem.

DUNIAIXA, nerviosa: Em sembla que cauré… ai, que caic!

(Se senten dos cotxes que arriben a la casa. En Lopàkhin i la Duniaixa surten ràpidament. L’escenari es queda buit. Es comença a sentir soroll a les habitacions del costat. En Firs, que ha anat a rebre la Liubov Andrèievna, travessa l’escenari amb pas accelerat, repenjant-se en un bastó; porta un uniforme antic i un barret de copa; diu alguna cosa per a ell mateix però no se l’entén gens. El soroll al costat de l’escenari va creixent. Una veu: «Passem per aquí…». La Liubov Andrèievna, l’Ània i la Xarlotta Ivànovna, que porta un gosset lligat amb una cadeneta, vestides de viatge. La Vària amb un abric i un xal, en Gàiev, en Semiònov-Pítxik, en Lopàkhin, la Duniaixa amb un farcell i un paraigua, criats amb equipatges. Tots travessen l’habitació.)

ÀNIA: Passem per aquí. Te’n recordes, mama, de quina habitació és aquesta?

LIUBOV ANDRÈIEVNA, alegrement però amb la veu trencada: El quarto dels nens!

VÀRIA: Quin fred que fa; tinc les mans glaçades. (A la Liubov Andrèievna:) Les habitacions de vostè, mama, la blanca i la lila, han quedat com abans.

LIUBOV ANDRÈIEVNA: El quarto dels nens. El meu preciós i estimat quartet… Aquí dormia jo quan era petita… (Plora.) I ara mateix torna a ser com si fos petita… (Fa un petó al seu germà, a la Vària, i un altre cop al seu germà.) I la Vària, que està igual que sempre; sembla una monja. I la Duniaixa, l’he coneguda… (Fa un petó a la Duniaixa.)

GÀIEV: El tren ha arribat amb dues hores de retard. Què us en sembla? On anirem a parar?

XARLOTTA, a en Pítxik: El meu gos també menja nous.

PÍTXIK, sorprès: Què diu, ara!

(Surten tots menys l’Ània i la Duniaixa.)

DUNIAIXA: Ja estàvem cansats d’esperar… (Treu el barret i l’abric a l’Ània.)

ÀNIA: Fa quatre nits que no dormo; estic tota enfredorida.

DUNIAIXA: Se’n va anar que era temps de Quaresma, hi havia neu, glaçava. I ara? Estimada meva! (Riu i li fa un petó.) L’he esperada tant, joia meva, cor meu… Li diré una cosa, no em puc aguantar més…

ÀNIA, sense forces: Una altra història…

DUNIAIXA: L’Epikhòdov, l’administrador, després de Pasqua va demanar la meva mà.

ÀNIA: Sempre parles del mateix… (Arreglant-se els cabells:) He perdut totes les agulles… (Està tan esgotada que les cames li fallen.)

DUNIAIXA: I jo no sé què pensar. Ell m’estima, m’estima tant!

ÀNIA, mirant la porta de la seva habitació amb tendresa: El meu quartet, les meves finestres, com si no me n’hagués anat mai. Sóc a casa! Demà al matí em llevaré i baixaré corrents al cirerar… Oh, si pogués dormir una estona! No he aclucat un ull en tot el viatge. Els neguits em turmentaven.

DUNIAIXA: Abans-d’ahir va venir en Piotr Serguèitx.

ÀNIA, alegrement: En Pètia!

DUNIAIXA: Dorm a la caseta de bany, s’està allà. «Tinc por de fer nosa», diu. (Mirant el rellotget de butxaca:) L’hauríem d’haver despertat, però la Varvara Mikhàilovna[1] no ho ha permès. «No el despertis», m’ha dit.

(Entra la Vària, portant a la cintura el feix de les claus.)

VÀRIA: Duniaixa, el cafè, corre… La mama vol cafè.

DUNIAIXA: Ara mateix. (Surt.)

VÀRIA: Ja està, gràcies a Déu, heu arribat. Ja tornes a ser a casa. (Afectuosa:) La meva nena estimada ha arribat! Ha arribat la nostra bellesa!

ÀNIA: Si sabessis tot el que he hagut de suportar.

VÀRIA: M’ho puc imaginar!

ÀNIA: Me’n vaig anar per Setmana Santa, aleshores feia fred. La Xarlotta, tot el viatge, no va parar de xerrar i de fer jocs de mans. Per què la vas fer venir amb mi, la Xarlotta?…

VÀRIA: No podies anar tota sola, vida meva. Tens disset anys!

ÀNIA: Arribem a París, allà fa fred, neva. Jo parlo el francès molt malament. La mama viu en un cinquè pis. Arribo a la casa i veig que té de visita no sé quins francesos, unes senyores, un capellà vell amb un llibre; hi ha un aire carregat de fum i no s’hi està gens bé. Tot d’un plegat la mama em va fer tanta llàstima, tanta, que li vaig agafar el cap, el vaig estrènyer entre les mans i no la podia deixar anar. I la mama, després, plorava i m’acariciava…

VÀRIA, entre llàgrimes: No m’ho diguis, no m’ho diguis…

ÀNIA: Ja s’havia venut el xalet del costat de Menton, i no li quedava res, res. A mi tampoc no em quedava ni un copec, en vam tenir ben just per a la tornada. I la mama no se’n vol fer càrrec! Anem a dinar al restaurant d’una estació i demana els plats més cars, i dóna un ruble de propina a cada cambrer. I la Xarlotta també. I en Iaixa es fa portar un menú sencer, és espantós. És que la mama té aquest lacai, en Iaixa, que ha vingut amb nosaltres…

VÀRIA: Ja l’he vist, aquest pocavergonya.

ÀNIA: I per aquí com us ha anat, què? Heu pagat els interessos?

VÀRIA: I ca.

ÀNIA: Déu meu, Déu meu!

VÀRIA: A l’agost es vendrà la finca…

ÀNIA: Déu meu…

LOPÀKHIN, treu el cap per la porta i brama: Meee… (Surt.)

VÀRIA, entre llàgrimes: Ben de gust el bufetejaria, aquest…

(Aixeca el puny.)

ÀNIA, abraça la Vària, en veu baixa: T’ha demanat per casar-se? (La Vària branda el cap negativament.) Però si t’estima… Per què no enraoneu, què espereu?

VÀRIA: A mi em sembla que això no s’acabarà de lligar. Ell sempre està atrafegat, no està per mi… no em fa ni cas. Deixem-ho córrer! A mi ja se’m fa costa amunt, veure’l… Tothom parla del nostre casament; tothom em felicita, però en realitat no hi ha res, tot és com un somni… (Amb un altre to:) Quina agulla més bonica que tens, sembla una abella.[2]

ÀNIA, trista: La va comprar la mama. (Se’n va cap a la seva habitació i parla amb alegria, com una criatura:) I a París, saps?, em vaig passejar en globus!

VÀRIA: Ha arribat la meva nena bonica! Ha arribat la nostra bellesa! (La Duniaixa ha tornat amb una cafetera i prepara el cafè. La Vària està dreta a tocar de la porta de l’Ània.) I jo, jo em passo tot el sant dia fent les feines de la casa i somiant, estimada. Si et poguéssim casar amb un home ric, aleshores sí que em quedaria tranquil·la i me’n podria anar a córrer els monestirs, i després a Kíev… a Moscou… i així aniria peregrinant pels llocs sagrats… Peregrinant i peregrinant. Quina beatitud!…

ÀNIA: Els ocells canten al jardí. Quina hora és?

VÀRIA: Deuen ser més de les dues. És hora d’anar a dormir, estimada. (Entra a l’habitació de l’Ània.) Quina beatitud!

(Entra en Iaixa amb una manta i una bossa de viatge.)

IAIXA, travessa l’escenari, parla amb delicadesa: Puc passar per aquí?

DUNIAIXA: No l’hauria conegut, Iaixa. Si que ha canviat, a l’estranger.

IAIXA: Hhhmmm… I vostè qui és?

DUNIAIXA: Quan se’n van anar d’aquí, jo era així… (Amb el gest indica l’alçada d’una nena.) Sóc la Duniaixa, la filla d’en Fiódor Kosoièdov. Vostè no se’n deu recordar!

IAIXA: Hhhmmm… Me la menjaria! (Mira al seu voltant i l’abraça; ella fa un crit i deixa caure el platet. En Iaixa surt ràpidament.)

VÀRIA, des de la porta, amb veu descontenta: Què ha passat?

DUNIAIXA, plorosa: He trencat un platet…

VÀRIA: Això porta bona sort.

ÀNIA, surt de la seva habitació: Hauríem d’avisar la mama: en Pètia és aquí…

VÀRIA: Jo havia deixat dit que no el despertessin.

ÀNIA, pensativa: Fa sis anys que es va morir el pare, i al cap d’un mes el meu germanet Grixa es va ofegar al riu. Un nen molt maco, que tenia set anys. La mama no ho va poder suportar, i va fugir, va fugir sense mirar enrere… (Té una esgarrifança.) Com l’entenc, si ella ho sabés! (Pausa.) I en Pètia Trofímov era el preceptor d’en Grixa, n’hi pot portar el record…

(Entra en Firs, porta jaqueta i una armilla blanca.)

FIRS, camina cap a la cafetera, preocupat: La senyora farà un ressopó aquí… (Es posa guants blancs.) Que ja és fet, el cafè? (Amb severitat, a la Duniaixa:) Tu! I la nata?

DUNIAIXA: Ai, Déu meu… (Surt corrent.)

FIRS, atrafegat al costat de la cafetera: Que n’és de poca-solta… (Remuga:) Han vingut de París… I el senyor, anys enrere, també hi anava, a París… amb cotxe de cavalls… (Riu.)

VÀRIA: De què parles, Firs?

FIRS: Què mana? (Amb alegria:) Ha tornat la meva senyora! Tant com l’he esperada! Ara sí que em podré morir… (Plora d’alegria.)

(Entren la Liubov Andrèievna, en Gàiev i en Semiònov-Pítxik, que porta una armilla de drap fi i uns pantalons bombatxos. En Gàiev entra fent tot de moviments, amb les mans i amb el cos, com si jugués a billar.)

LIUBOV ANDRÈIEVNA: Com anava allò? Deixa-m’ho recordar… la groga al racó! I carambola al mig!

GÀIEV: I bola a la barraca! Fa molt de temps, germana meva, tu i jo dormíem en aquesta mateixa habitació, i ara, encara que sembli estrany, ja tinc cinquanta-un anys…

LOPÀKHIN: Sí, com passa el temps.

GÀIEV: On diu?

LOPÀKHIN: El temps, deia, que passa.

GÀIEV: Fa olor de pàtxuli, aquí.

ÀNIA: Me n’aniré a dormir. Bona nit, mama. (Fa un petó a la seva mare.)

LIUBOV ANDRÈIEVNA: Preciosa meva. (Li besa les mans.) Estàs contenta de tornar a ser a casa? Jo encara no me’n sé avenir.

ÀNIA: Bona nit, tiet.

GÀIEV, li besa les mans i la cara: Que Déu et guardi. Com t’assembles a ta mare! (A la seva germana:) Tu, Liuba, a la seva edat eres exactament igual.

(L’Ània allarga la mà a en Lopàkhin i a en Pítxik, surt i tanca la porta al seu darrere.)

LIUBOV ANDRÈIEVNA: Està molt cansada.

PÍTXIK: El camí s’ha de fer molt llarg.

VÀRIA, a en Lopàkhin i en Pítxik: I vostès què, senyors? Ja són més de les dues. Trobo que no són hores.

LIUBOV ANDRÈIEVNA, riu: Ets la mateixa de sempre, Vària. (L’atrau cap a ella i li fa un petó.) Ara em prendré un cafè i després ens retirarem tots. (En Firs li posa un coixinet sota els peus.) Gràcies, estimat. M’he acostumat al cafè. En prenc de dia i de nit. Gràcies, vellet meu. (Fa un petó a en Firs).

VÀRIA: S’hauria d’anar a mirar si han entrat tot l’equipatge… (Surt.)

LIUBOV ANDRÈIEVNA: És possible que sigui jo, la que està aquí asseguda? (Riu.) M’agafen ganes de saltar, de fer molinets amb els braços. (Es tapa la cara amb les mans.) I si estigués somiant! Déu és testimoni que estimo la meva pàtria, que l’estimo tendrament, no podia mirar per la finestreta del vagó, plorava sense parar. (Entre llàgrimes:) Però, de totes maneres, ens hem de prendre aquest cafè. Te n’estic molt agraïda, Firs, gràcies, vellet meu. Estic tan contenta que encara siguis viu.

FIRS: Abans-d’ahir.

GÀIEV: No hi sent gaire.

LOPÀKHIN: A quarts de cinc me n’he d’anar cap a Khàrkov. Em sap greu! M’agradaria veure-la, enraonar amb vostè… Continua sent tan meravellosa com abans.

PÍTXIK, respira amb dificultat: Més bonica i tot, s’ha fet… Vestida a la moda de París… em fa rodar el cap…

LOPÀKHIN: El seu germà, en Leonid Andrèitx, diu que jo sóc molt groller, que sóc un pagès, un kulak, però a mi això no em fa ni fred ni calor. Que vagi dient. Jo només voldria que vostè em fes cas com sempre, que els seus ulls meravellosos, commovedors, em miressin com abans. Déu misericordiós! El meu pare era un serf del seu avi i del seu pare, però vostè, precisament vostè, va fer tant per mi en el passat que ja ho he oblidat tot, i l’estimo com una persona de la meva pròpia sang… més que a una persona de la meva pròpia sang.

LIUBOV ANDRÈIEVNA: No aguanto més aquí asseguda, no puc… (Es posa dreta d’una revolada i camina tota trasbalsada.) No sobreviuré a tota aquesta alegria… Ja se’n poden riure, sóc una beneita… El meu estimat armariet… (Fa un petó a l’armari.) La meva tauleta…

GÀIEV: Mentre eres fora es va morir la nostra mainadera.

LIUBOV ANDRÈIEVNA, s’asseu i pren cafè: Ja, ja, que descansi en pau. M’ho van escriure.

GÀIEV: I l’Anastassi també es va morir. I en Petruixka, el Guenyo, va abandonar el nostre servei i ara viu a ciutat, a casa del cap de policia. (Es treu de la butxaca una capsa de caramels, se’n posa un a la boca.)

PÍTXIK: La Dàixenka, la meva filla… li envia records…

LOPÀKHIN: M’agradaria dir-li alguna cosa ben agradable, ben alegre. (Mira el rellotge.) I ara me n’he d’anar, no tenim temps per xerrar… però miri, ho diré amb dues paraules, vostè ja sap que el cirerar es posa a la venda pels deutes, la subhasta està fixada per al 22 d’agost, però no pateixi, estimada meva, pot dormir tranquil·la, hi ha una solució… Vet aquí el meu projecte. Reclamo la seva atenció! De la finca a la ciutat no hi ha ni vint verstes, la via del tren passa pel costat, i si el cirerar i els terrenys del costat del riu es parcel·lessin per fer-hi cases d’estiueig, i després es lloguessin, se’n podrien treure ben bé vint-i-cinc mil rubles de guanys anuals.

GÀIEV: Perdoni, però quina ximpleria!

LIUBOV ANDRÈIEVNA: No l’acabo d’entendre, Iermolai Alexèitx.

LOPÀKHIN: Vostè, pel cap baix, podria cobrar vint-i-cinc rubles anuals per cada deciatina als estiuejants, i si ho feia saber ara mateix, jo li juro per allò que vulgui que d’aquí a la tardor no tindria ni un trosset de terra lliure: se l’hi quedarien tot. En una paraula, la felicito: està salvada. La situació és perfecta, el riu és fondo. És clar que s’hauria de fer neteja, caldria arreglar les coses… Per exemple, demolir les construccions antigues, aquesta mateixa casa que ja no serveix per a res, talar el vell cirerar…

LIUBOV ANDRÈIEVNA: Talar-lo? Estimat meu, perdoni’m, però vostè no entén res. Si en tota la comarca hi ha alguna cosa interessant, i fins i tot notable, és precisament aquest cirerar nostre.

LOPÀKHIN: De notable, en aquest cirerar, no hi ha res llevat del fet que és molt gran. Només s’hi fan cireres un cop cada dos anys. I ni tan sols aleshores no se’n treu cap profit, no les compra ningú.

GÀIEV: Aquest jardí surt fins i tot a l’enciclopèdia.

LOPÀKHIN, es mira el rellotge: Si no inventem alguna cosa i no arribem a res de concret, el 22 d’agost el cirerar i tota la finca sortiran a subhasta. S’han de decidir de seguida! No hi ha cap altra sortida, els ho juro. No i no.

FIRS: Antigament, fa quaranta o cinquanta anys, les cireres eren assecades, remullades, marinades, en feien melmelada i de vegades…

GÀIEV: Calla, Firs.

FIRS: I de vegades s’enviaven en carros les cireres seques a Moscou i a Khàrkov. I en rajaven un grapat de diners! I aquelles cireres assecades eren tendres, sucoses, dolces, aromàtiques… En aquell temps en coneixien la recepta.

LIUBOV ANDRÈIEVNA: I què se n’ha fet d’aquesta recepta?

FIRS: S’ha oblidat. No se’n recorda ningú.

PÍTXIK, a la Liubov Andrèievna: I a París, què? Com ha anat? Hi va menjar granotes?

LIUBOV ANDRÈIEVNA: Cocodrils, hi vaig menjar.

PÍTXIK: On va a parar…

LOPÀKHIN: Fins ara als pobles només hi havia senyors i pagesos, però ara també han aparegut els estiuejants. Totes les ciutats, fins i tot les més petites, estan envoltades de cases d’estiueig. I és segur que en els propers vint-i-cinc anys els estiuejants es multiplicaran increïblement. Avui només prenen el te a la porxada de casa seva, però també pot passar que a la seva única deciatina acabin dedicant-se a explotar un hort, i si és així aquest cirerar tornarà a ser feliç, ric i esplèndid…

GÀIEV, indignant-se: Quines ximpleries!

(Entren la Vària i en Iaixa.)

VÀRIA: Li he guardat dos telegrames, mama. (Tria una clau i obre l’armari antic fent dringar el feix de claus.) Aquí els té.

LIUBOV ANDRÈIEVNA: Vénen de París. (Esquinça els telegrames sense llegir-los.) S’ha acabat, allò de París…

GÀIEV: Saps quants anys té aquest armari, Liuba? Fa una setmana vaig estirar el calaix de sota, me’l vaig mirar, i vaig veure que hi havia una xifra gravada al foc. L’armari va ser construït, exactament, fa cent anys. Què us en sembla? Eh? En podríem celebrar l’aniversari i tot. Un objecte inanimat i, tanmateix, ja ho veieu: l’armari dels llibres.

PÍTXIK, sorprès: Cent anys… On va a parar!…

GÀIEV: Sí… És una cosa respectable… (Després de palpar l’armari:) Estimat i respectabilíssim armari! Jo saludo la teva existència que durant més de cent anys ha estat al servei dels ideals lluminosos de la bondat i de la justícia; la teva crida silenciosa al treball profitós no ha afluixat al llarg de cent anys i ha mantingut (se li trenca la veu) en les generacions de la nostra família la força, la fe en un futur millor, i ha educat en nosaltres els ideals de la bondat i de la consciència social.

(Pausa.)

LOPÀKHIN: Vaja…

LIUBOV ANDRÈIEVNA: No canviaràs mai, Leònia.

GÀIEV, una mica avergonyit: Picar amb el tac per la dreta cap al racó! I bola al forat del mig!

LOPÀKHIN, mira el rellotge: Bé, ja és hora de marxar.

IAIXA, porta les medecines a la Liubov Andrèievna: Potser que es prengués les píndoles…

PÍTXIK: No se n’han de prendre, de medicaments, respectabilíssima… no fan cap mal ni cap bé… Au, doni’m-les, vinga… respectabilíssima. (Agafa les píndoles, se les aboca totes al palmell de la mà, bufa, se les posa a la boca i se les empassa de cop acompanyades amb un glop de kvas.) Ja ho ha vist!

LIUBOV ANDRÈIEVNA, espantada: S’ha tornat boig!

PÍTXIK: M’he pres totes les píndoles.

LOPÀKHIN: Quin golafre.

(Tothom riu.)

FIRS: Va ser aquí per Setmana Santa, i es va cruspir mitja galleda de cogombres… (Rondina.)

LIUBOV ANDRÈIEVNA: De què parla?

VÀRIA: Ja fa tres anys que rondina d’aquesta manera. Ens hi hem acostumat.

IAIXA: Una edat avançada.

(La Xarlotta Ivànovna, amb un vestit blanc, molt prima, amb un cosset molt estret i uns impertinents penjats del cinturó, travessa l’escenari.)

LOPÀKHIN: Disculpi’m, Xarlotta Ivànovna, encara no havia tingut ocasió de saludar-la. (Prova de besar-li la mà.)

XARLOTTA, li enretira la mà: Si li deixessin besar les mans, després voldria besar els colzes, i després les espatlles…

LOPÀKHIN: Avui no estic de sort. (Tots riuen.) Xarlotta Ivànovna, faci’ns un joc de mans!

LIUBOV ANDRÈIEVNA: Faci’n un, Xarlotta!

XARLOTTA: No pot ser. Tinc ganes de dormir. (Surt.)

LOPÀKHIN: D’aquí a tres setmanes ens tornarem a veure. (Besa la mà de la Liubov Andrèievna.) De moment, adéu-siau, ja és hora. (A en Gàiev:) A reveure. (Besant-se amb en Pítxik:) Estigui bonet. (Allarga la mà a la Vària i després a en Firs i en Iaixa.) No tinc gens de ganes de marxar. (A la Liubov Andrèievna:) Si arribés a alguna conclusió sobre allò que li he dit de les cases d’estiueig, si es decidís, m’ho fa saber i jo de seguida li aconseguiré un préstec de cinquanta mil rubles. Pensi-s’ho seriosament.

VÀRIA, enfadada: Au, vagi-se’n d’una vegada!

LOPÀKHIN: Ja me’n vaig, ja me’n vaig… (Surt.)

GÀIEV: Un home groller. Tanmateix, i pardon… la Vària s’hi casarà, és el promès de la Vària.

VÀRIA: No digui coses que no fan al cas, tiet.

LIUBOV ANDRÈIEVNA: Au, Vària, que em faràs molt contenta. És un bon home.

PÍTXIK: És un home que, si s’ha de dir la veritat… que es mereix… I la meva Dàixenka… també diu que… diu tot de paraules. (Ronca, però de seguida es desperta.) Però tanmateix, respectabilíssima… m’hauria de deixar… prestats dos-cents quaranta rubles… demà he de pagar uns interessos…

VÀRIA, espantada: No en tenim, de diners, no en tenim!

LIUBOV ANDRÈIEVNA: Però és que jo, realment, no tinc res.

PÍTXIK: Ja els trobarà. (Riu.) Jo no perdo mai les esperances. Fa poc em pensava que ja ho tenia tot perdut, que estava a les últimes i, ves per on, el ferrocarril va passar per les meves terres i… em van donar uns diners. I d’aquí a poc, ves per on, potser passarà alguna altra cosa, si no avui, demà… A la Dàixenka li tocaran dos-cents mil rubles… porta un dècim.

LIUBOV ANDRÈIEVNA: S’ha acabat el cafè. Ja ens en podem anar a descansar.

FIRS, raspallant la roba d’en Gàiev, amb to sentenciós: Ja s’ha tornat a posar uns pantalons que no li escauen. Què n’he de fer, de vostè?!

VÀRIA, en veu baixa: L’Ània dorm. (Sense fer soroll obre la finestra.) Ja ha sortit el sol i no fa fred. Miri, mama, quins arbres més bonics! Déu meu, quin aire! Com piulen els estornells!

GÀIEV, obrint l’altra finestra: El jardí és tot blanc. Te n’havies oblidat, Liuba? Mira aquest camí dels arbres, tan llarg, que va recte, recte, com un cinturó que algú hagués estirat. Les nits de lluna, brilla. Te’n recordes? No te n’has oblidat?

LIUBOV ANDRÈIEVNA, mira el jardí per la finestra: Oh, la meva infància, la meva puresa! Dormia en aquest quartet, des d’aquí mirava el jardí, cada matí es despertava amb mi la felicitat, i el cirerar era exactament igual que ara. No ha canviat gens. (Riu d’alegria.) Tot blanc, tot blanc! Oh, el meu jardí! Després d’una tardor turmentosa i fosca i d’un hivern fred, tornes a ser jove, plena de joia, i els àngels del cel no t’han abandonat… Oh, si em pogués treure del pit i de les espatlles aquesta pedra que em pesa, si pogués oblidar el meu passat!

GÀIEV: Sí. El cirerar també es vendrà per pagar els deutes, encara que això sembli estrany…

LIUBOV ANDRÈIEVNA: Mireu, la nostra difunta mare camina pel jardí… amb un vestit blanc! (Riu d’alegria.) És ella.

GÀIEV: On?

VÀRIA: Que Déu la protegeixi, mama.

LIUBOV ANDRÈIEVNA: No hi ha ningú, només m’ho havia semblat. Cap a la dreta, allà on el camí se’n va cap al pavelló, hi ha un arbre petit i cargolat que sembla una dona… (Entra en Trofímov amb un uniforme gastat d’estudiant. Porta ulleres.) Quin cirerar més esplèndid! Muntanyes de flors blanques, el cel blau…

TROFÍMOV: Liubov Andrèievna! (Ella li clava la mirada.) Només la volia saludar i me n’aniré de seguida. (Li besa afectuosament la mà.) M’havien ordenat que m’esperés fins demà al matí, però no he tingut prou paciència…

(La Liubov Andrèievna el mira amb sorpresa.)

VÀRIA, entre llàgrimes: És en Pètia Trofímov…

TROFÍMOV: Pètia Trofímov, l’antic preceptor del seu Grixa… Tant he canviat?

(La Liubov Andrèievna l’abraça i plora ofegadament.)

GÀIEV, confós: Ja n’hi ha prou, ja n’hi ha prou, Liuba.

VÀRIA, plora: Ja li havia dit que s’esperés fins demà, Pètia.

LIUBOV ANDRÈIEVNA: El meu Grixa… el meu nen… Grixa… el meu fill…

VÀRIA: Què hi podem fer, mama. Va ser la voluntat de Déu.

TROFÍMOV, suaument i amb llàgrimes als ulls: Prou, prou…

LIUBOV ANDRÈIEVNA, plora ofegadament: El nen es va morir, es va ofegar… Per què? Per què, amic meu? (Abaixant la veu:) L’Ània dorm aquí al costat, i jo parlo tan fort… faig tant de soroll… Però què li ha passat, Pètia? Com és que s’ha tornat tan lleig? Com és que s’ha fet tan vell?

TROFÍMOV: Una pagesa, en un vagó de tren, em va dir que semblava un senyoret espellifat.

LIUBOV ANDRÈIEVNA: Aleshores vostè era gairebé un nen, un estudiantet simpàtic. I ara, aquests cabells esclarissats, les ulleres… Encara és estudiant? (Camina cap a la porta.)

TROFÍMOV: Potser seré un estudiant etern.

LIUBOV ANDRÈIEVNA, fa un petó al seu germà i després a la Vària: Vinga, aneu a dormir… Tu també t’has fet vell, Leonid.

PÍTXIK, camina darrere d’ella: Vol dir que ens n’anem a dormir… Oh, el meu poagre. Em quedaré aquí, a casa vostra… Liubov Andrèievna, cor meu, demà de bon matí necessitaria… dos-cents quaranta rubles…

GÀIEV: I aquest continua amb la seva cançó.

PÍTXIK: Dos-cents quaranta rubles… per pagar els interessos.

LIUBOV ANDRÈIEVNA: No tinc diners, estimat.

PÍTXIK: Els hi tornaré, cor meu… Una quantitat ridícula…

LIUBOV ANDRÈIEVNA: Bé, d’acord, en Leonid els hi donarà… Dóna’ls-hi, Leonid.

GÀIEV: Si els hi he de donar jo, ja es pot anar esperant.

LIUBOV ANDRÈIEVNA: Però què hi vols fer. Dóna’ls-hi… Els necessita… Els tornarà.

(La Liubov Andrèievna, en Trofímov, en Pítxik i en Firs surten. Es queden en Gàiev, la Vària i en Iaixa.)

GÀIEV: La meva germana encara no ha perdut el costum de llençar els diners. (A en Iaixa:) Aparta’t d’aquí, noi, fas pudor de pollastre.

IAIXA, amb un somriure maliciós: I vostè, Leonid Andrèitx, és el mateix de sempre.

GÀIEV: On diu? (A la Vària:) Què ha dit, aquest?

VÀRIA, a en Iaixa: Ha vingut la teva mare del poble, i des d’ahir que s’està asseguda a la saleta del servei, et vol veure…

IAIXA: Tant se me’n dóna.

VÀRIA: Quin pocavergonya!

IAIXA: No em feia cap falta. Podria haver vingut demà. (Surt.)

VÀRIA: La mama és la de sempre, no ha canviat gens. Si per ella fos, ho repartiria tot.

GÀIEV: Sí… (Pausa.) Quan es proposen moltíssims remeis contra una malaltia, vol dir que el mal és incurable. Jo penso, m’espremo el cervell, tinc moltíssims remeis, molts. I això vol dir que en realitat no n’hi ha cap. No estaria malament que ens caigués alguna herència. No estaria malament casar la nostra Ània amb algun home molt ric, no estaria malament anar a Iaroslavl i provar sort amb la tieta, la comtessa. Perquè la tieta és molt, molt rica.

VÀRIA, plora: Si Déu ens ajudés…

GÀIEV: No ploris. La tieta és molt rica, però no ens estima. En primer lloc, la meva germana es va casar amb un magistrat que no pertanyia a la noblesa… (L’Ània apareix al pas de la porta.) Es va casar amb un home que no pertanyia a la noblesa, i després es va comportar, com si diguéssim, d’una manera no gaire decent. És bona, generosa, maca, jo me l’estimo molt. Però per més que provis d’inventar-te circumstàncies atenuants, igualment hauràs de reconèixer que ha estat una viciosa. És una cosa que es nota en qualsevol moviment seu.

VÀRIA, xiuxiuejant: L’Ània és a la porta.

GÀIEV: On diu? (Pausa.) És estrany, m’ha entrat una cosa a l’ull… no m’hi veig gens. I el dijous, quan era als jutjats de la comarca…

(Entra l’Ània.)

VÀRIA: Com és que no dorms, Ània?

ÀNIA: No em ve la son. No puc.

GÀIEV: Petitona meva (fa petons a la cara i a les mans de l’Ània), nena meva… (Entre llàgrimes:) Tu no ets la meva neboda, ets el meu àngel, ho ets tot per a mi. Creu-me, creu…

ÀNIA: Et crec, tiet. Tothom t’estima, tothom et respecta… Però, estimat tiet, de vegades valdria més que callessis, que callessis. Què deies fa un moment de la mama, de la teva germana? Per què ho deies?

GÀIEV: Tens raó, tens raó… (Es tapa la cara amb la mà de l’Ània.) És espantós! Déu meu! Que Déu em protegeixi! I avui mateix he pronunciat un discurs davant de l’armari, de la manera més estúpida! I fins que no he acabat no m’he adonat que era estúpid.

VÀRIA: És veritat, tiet, valdria més que callés. Que tingués la boca ben tancada.

ÀNIA: Si callessis, segur que no tindries tants maldecaps.

GÀIEV: Ja callo (besa les mans de l’Ània i de la Vària), ja callo. Només quatre paraules sobre el nostre negoci. El dijous vaig anar als jutjats de la comarca, ens hi vam aplegar una bona colla, vam treure a la conversa això i allò, i que si daixonses i que si dallonses, i sembla que es podria organitzar un préstec avalat amb lletres per pagar els interessos al banc.

VÀRIA: Si Déu ens ajudés!

GÀIEV: Dimarts hi tornaré a anar, i en parlarem una altra vegada. (A la Vària:) No ploris. (A l’Ània:) La teva mama parlarà amb en Lopàkhin, ell segur que no li dirà que no… i tu, quan hagis ben descansat, te n’aniràs a Iaroslavl, a veure la comtessa, la teva tia àvia. Així jugarem a tres bandes i tindrem el negoci al sac. Pagarem els interessos, d’això n’estic convençut… (Es posa un caramel a la boca.) Ho juro pel meu honor, per allò que vulguis: la finca no es vendrà! (Entusiasmat:) Ho juro per la meva felicitat! Aquí tens la meva mà. Pots dir que sóc un home deshonrat i mesquí si permeto que la cosa arribi a la subhasta! Ho juro per tot el meu ésser!

ÀNIA, la tranquil·litat ha tornat al seu rostre, se sent feliç: Que n’ets de bona persona, tiet, que intel·ligent! (Abraça el seu oncle.) Ara ja estic tranquil·la! Estic tranquil·la! Sóc feliç!

(Entra en Firs.)

FIRS, amb to de retret: Leonid Andrèitx, vostè no té temor de Déu! Quan se n’anirà a dormir?

GÀIEV: Ara mateix, ara mateix. Ja te’n pots anar, Firs. No pateixis, ja em desvestiré tot sol. Apa, senyoretes, a fer nones… Els detalls, demà. I ara, a dormir. (Besa l’Ània i la Vària.) Jo sóc un home de la generació dels vuitanta… No és una època gaire elogiada, però tanmateix puc dir que per les meves conviccions he hagut de pagar un preu força elevat en aquesta vida. Els pagesos no m’estimen perquè sí. S’han de conèixer, els pagesos! S’ha de saber des de quina…

ÀNIA: Ja hi tornem a ser, oncle!

VÀRIA: Calli, tiet.

FIRS, enrabiat: Leonid Andrèitx!

GÀIEV: Ja me’n vaig, ja me’n vaig… A dormir. Tacada a dues bandes! Un de net…

(Surt; el segueix en Firs amb passes curtes.)

ÀNIA: Ara ja estic tranquil·la. No tinc ganes d’anar a Iaroslavl: no me l’estimo, la tia àvia. Però de totes maneres estic tranquil·la. Gràcies al tiet. (S’asseu.)

VÀRIA: Ja és hora de dormir. De seguida me n’hi vaig. Durant la teva absència hi ha hagut un petit conflicte. Com ja saps, a l’antiga habitació del servei només hi viuen els vells criats, en Iefímiuixka, la Pòlia, en Ievstegnei i també en Karp. Van començar a deixar-hi entrar no sé quina gentota perquè hi passessin la nit, i jo no els vaig dir res. I un bon dia m’assabento que corre la veu que jo havia dit que, per menjar, només els donessin pèsols. I que això ho feia per avarícia, imagina’t… Tot plegat eren coses d’en Ievstegnei… Molt bé, que jo penso. Si tu em fas aquesta, penso jo, ja veuràs. Faig venir en Ievstegnei… (badalla), ell se’m presenta. Com és, li dic, que tu, Ievstegnei… el més ximple dels ximples… (Mira l’Ània.) Ànietxka!… (Pausa.) S’ha adormit!… (Agafa l’Ània de bracet.) Anem a fer nones… Anem!… (L’acompanya.) La meva estimada s’ha adormit! Anem…

(Caminen. Un tros lluny, al fons del jardí, un pastor toca la flauta. En Trofímov travessa l’escenari i, quan veu l’Ània i la Vària, s’atura.)

VÀRIA: Psssst!… Dorm… dorm… Anem, estimada.

ÀNIA, en veu baixa, mig adormida: Estic tan cansada… Aquestes campanetes, a tot arreu… El tiet… estimat… i la mama i el tiet…

VÀRIA: Anem, estimada, anem… (Se’n van cap a l’habitació de l’Ània.)

TROFÍMOV, amb emoció: La meva llum! La meva primavera!


TELÓ





ACTE SEGON


El camp. Una capella de fusta abandonada de temps, revellida i torta; al costat un pou, unes pedres que segurament havien servit de làpides funeràries i un banc vell. Es veu el camí que va cap a la finca d’en Gàiev. En un cantó s’alcen, foscos, tot de pollancres: marquen el començament del cirerar. Més enllà hi ha una renglera de pals de telègraf i a l’horitzó, en la distància, s’endevina borrosament una ciutat gran, que només es veu quan fa un dia molt bo i molt clar. Falta poc per a la posta del sol. La Xarlotta, en Iaixa i la Duniaixa seuen al banc; l’Epikhòdov, dret al seu costat, toca la guitarra; tothom està pensatiu. La Xarlotta porta una gorra vella; s’ha despenjat de l’espatlla una escopeta i arregla la sivella de la corretja.

XARLOTTA, pensativa: Jo no tinc papers en regla, no sé la meva edat i encara em fa l’efecte que sóc una joveneta. Quan era una nena petita, el pare i la mare corrien les fires donant uns espectacles que eren molt bons. I jo feia el salto mortale i tot d’altres coses. I quan el pare i la mare es van morir, em va recollir una senyora alemanya i em va començar a ensenyar. Estava bé. Vaig créixer, i després em vaig posar a treballar d’institutriu. Ni d’on vinc, ni qui sóc, no ho sé… Ni qui eren els meus pares; potser ni tan sols eren casats… no ho sé. (Es treu de la butxaca un cogombre i el mossega.) No sé res. (Pausa.) Tantes ganes com tinc d’enraonar amb algú, i no tinc amb qui… No tinc ningú.

EPIKHÒDOV, toca la guitarra i canta: «Què se me’n dóna la vida, / dels amics o dels enemics… / si puc tocar la mandolina!».

DUNIAIXA: És una guitarra i no una mandolina. (Es mira en un mirallet i s’empolvora la cara.)

EPIKHÒDOV: Per a un enamorat que ha perdut el seny, això és una mandolina… (Canta:) «Si el meu cor troba la tebiesa / que fa un amor enamorat…».

(En Iaixa segueix la cançó.)

XARLOTTA: Com canten aquests dos… uix! Semblen coiots.

DUNIAIXA, a en Iaixa: De totes maneres, ha de ser una felicitat poder sortir a l’estranger.

IAIXA: Sí, és clar. No li puc pas dir que no. (Badalla, després encén un cigar.)

EPIKHÒDOV: I tant, a l’estranger ja fa temps que tot rutlla bé.

IAIXA: Evidentment.

EPIKHÒDOV: Jo sóc una persona avançada, llegeixo llibres excel·lents, però no sóc capaç de trobar la direcció justa de cap manera: què vull, en realitat, viure o pegar-me un tret, com si diguéssim? Per si de cas sempre porto un revòlver a sobre. Aquí el teniu… (Ensenya el revòlver.)

XARLOTTA: Ja està. Ara me’n vaig. (Es penja l’escopeta a l’espatlla.) Ets un home molt intel·ligent, Epikhòdov, i em fas molta por. Segur que les dones t’estimen amb bogeria. Brrr! (Camina.) Aquests setciències són tan ases, que no n’hi ha cap amb qui es pugui enraonar… Sempre sola, sola, no tinc a ningú, i… i qui sóc jo? De què serveixo? No ho sap ningú… (Surt lentament.)

EPIKHÒDOV: Parlant en concret, i deixant de banda altres temes, hauria de dir de mi mateix, entre altres coses, que el destí em tracta sense cap mirament, com una tempesta tracta una embarcació petita. I si algú pensa que estic equivocat, com és que aquest matí m’he despertat, per dir un exemple, he obert els ulls i tenia al pit una aranya espantosament grossa… Així de grossa (amb les dues mans en mostra la mida). O bé això altre: et poses una mica de kvas perquè tens set, mires el got, i segur que t’hi trobes alguna cosa ben fastigosa, com ara un escarabat. (Pausa.) Heu llegit Bockle? (Pausa.) Només voldria ocupar el seu temps, Avdòtia Fiòdorovna, amb un parell de paraules.

DUNIAIXA: Parli.

EPIKHÒDOV: Jo trobaria preferible que estiguéssim vostè i jo tot sols… (Sospira.)

DUNIAIXA, confosa: Molt bé. Però abans porti’m la manteleta… Me l’he deixada allà al costat de l’armari… Aquí fa una mica d’humitat…

EPIKHÒDOV: D’acord… de seguida l’hi porto… Ara sí que sé què he de fer amb el meu revòlver… (Agafa la guitarra i surt gratant-la.)

IAIXA: El vint-i-dues desgràcies! Un estúpid, sigui dit entre nosaltres. (Badalla.)

DUNIAIXA: I si s’engegués un tret, Déu nos en guard. (Pausa.) M’he tornat molt neguitosa, tot em fa patir. Quan encara era una nena em van agafar els senyors, i ja m’he oblidat de la vida senzilla, i les mans se m’han tornat totes blanques, com si fossin les d’una senyoreta. M’he tornat tan tendra, tan delicada, tan fina, tot m’espanta… Sempre tinc por. I si vostè m’enganyés, Iaixa, no sé pas què passaria amb els meus nervis.

IAIXA, li fa un petó: Poncelleta! És veritat que qualsevol noia ha de saber estar al seu lloc, i el que més em desagrada són les noies que no es comporten com Déu mana.

DUNIAIXA: Jo m’he enamorat apassionadament de vostè: sap tantes coses… pot parlar de tot.

(Pausa.)

IAIXA, badalla: Bé, doncs… segons la meva opinió la cosa és així: quan una noia s’enamora d’algú, vol dir que és immoral. (Pausa.) És agradable fumar-se un cigar a l’aire lliure… (Para l’orella.) Ve algú… Són els senyors… (La Duniaixa l’abraça bruscament.) Vagi-se’n a casa, com si hagués baixat al riu a banyar-se, i passi per aquest camí. Si no, la trobaran i es pensaran que jo tenia una cita amb vostè. No ho podria suportar.

DUNIAIXA, estossega feblement: Aquest cigar m’ha fet venir mal de cap… (Surt.)

(En Iaixa es queda assegut al costat de la capella. Entren la Liubov Andrèievna, en Gàiev i en Lopàkhin.)

LOPÀKHIN: S’ha de prendre una decisió definitiva: el temps no té espera. I el cas no planteja gaire dificultat. Està d’acord a deixar les terres per fer-hi cases d’estiueig, o no? Contesti’m amb una paraula: sí o no? Només una paraula!

LIUBOV ANDRÈIEVNA: Qui fuma aquests cigars tan pudents?… (S’asseu.)

GÀIEV: Han construït un ferrocarril i la vida s’ha fet més còmoda. (S’asseu.) Hem anat a la ciutat i hem esmorzat… la groga al mig! Hauria de passar abans per casa a jugar una partida.

LIUBOV ANDRÈIEVNA: Ja tindràs temps.

LOPÀKHIN: Només una paraula! (Amb to de súplica:) Doni’m una resposta.

GÀIEV, badalla: On diu?

LIUBOV ANDRÈIEVNA, es mira el moneder: Ahir hi havia molts diners, i avui n’hi ha tan pocs. La meva pobra Vària, per fer estalvis, fa sopes de llet per a tothom. A la cuina, als vells, només els donen pèsols. I jo gastant d’aquesta manera insensata… (Deixa caure el moneder i rodolen per terra les monedes d’or.) Mira com rodolen… (enutjada.)

IAIXA: Deixi’m, ja les recullo jo. (Recull les monedes.)

LIUBOV ANDRÈIEVNA: Faci’m aquest favor, Iaixa. I per què hi hem hagut d’anar, a dinar?… En aquell restaurant de mala mort, amb aquella música, i les estovalles que feien pudor de sabó… Per què has de beure tant, Leonid? Per què has de menjar tant? Per què has de parlar tant? Avui, al restaurant, has tornat a xerrar massa i tot eren coses fora de lloc. Dels anys setanta, dels decadents. I a qui ho deies? Parlar dels decadents amb els cambrers!

LOPÀKHIN: És clar.

GÀIEV, venta l’aire amb la mà: Sóc incorregible, això és evident… (Irritat, a en Iaixa:) Com és que sempre et trobo al mig del pas?…

IAIXA, riu: No puc escoltar la seva veu sense riure.

GÀIEV, a la seva germana: O jo, o ell…

LIUBOV ANDRÈIEVNA: Vagi-se’n, Iaixa. Marxi…

IAIXA, torna el moneder a la Liubov Andrèievna: De seguida me’n vaig. (Fa esforços per no riure.) De seguida… (Surt.)

LOPÀKHIN: La seva finca té interès de comprar-la aquell ricàs d’en Derigànov. Diuen que vindrà a la subhasta personalment.

LIUBOV ANDRÈIEVNA: I vostè d’on ho ha tret, això?

LOPÀKHIN: Ho diuen a la ciutat.

GÀIEV: La tieta de Iaroslavl ens va prometre que ens enviaria diners, però no sabem ni quan ni quina quantitat…

LOPÀKHIN: Quants en pot enviar? Cent mil? Dos-cents mil?

LIUBOV ANDRÈIEVNA: Hhhmmm… Seran deu o quinze mil, i encara gràcies.

LOPÀKHIN: Perdonin, però mai de la vida no m’havia trobat unes persones tan frívoles, tan poc pràctiques i tan estranyes com vostès, senyors. Els diuen ben clar i net que la seva finca està en venda, i sembla que no ho vulguin entendre.

LIUBOV ANDRÈIEVNA: I què hauríem de fer? Digui’ns-ho. Què?

LOPÀKHIN: Els ho dic cada dia. Cada dia repeteixo el mateix. El cirerar i la resta de la terra s’han de parcel·lar per fer-hi cases d’estiueig. I s’ha de fer ara mateix, de seguida, la subhasta és a tocar! Ho han d’entendre! Tan bon punt com hagin decidit la construcció de les cases d’estiueig, els en donaran tants diners com vulguin, i aleshores estaran salvats.

LIUBOV ANDRÈIEVNA: Disculpi’m, però les cases d’estiueig i els estiuejants, tot això és tan vulgar…

GÀIEV: Estic absolutament d’acord amb tu.

LOPÀKHIN: Em posaré a plorar, o a cridar, o cauré rodó a terra. No puc més! Això és insuportable! (A Gàiev:) Vostè és un inútil.

GÀIEV: On diu?

LOPÀKHIN: Un inútil! (Se’n vol anar.)

LIUBOV ANDRÈIEVNA, espantada: No. No se’n vagi. Quedi’s, amic meu. L’hi demano. Potser se’ns acudirà alguna altra cosa!

LOPÀKHIN: Què vol que se’ns acudi!

LIUBOV ANDRÈIEVNA: No se’n vagi, l’hi demano. Amb vostè, almenys, el món no és tan trist… (Pausa.) Jo tota l’estona tinc por de no sé què, com si la casa ens hagués de caure al cap.

GÀIEV, absort en els seus pensaments: Dues bandes i al racó… croisé cap al mig…

LIUBOV ANDRÈIEVNA: Hem pecat massa, nosaltres…

LOPÀKHIN: Ja pot comptar, quins pecats…

GÀIEV, es posa un caramel a la boca: Diuen que jo m’he gastat tot el meu patrimoni en caramels… (Riu.)

LIUBOV ANDRÈIEVNA: Oh, i els meus, de pecats… Que sempre he anat llençant els diners a tort i a dret, com una boja, i que em vaig casar amb un home que l’única cosa que sabia fer eren deutes. Al meu marit el va matar el xampany —bevia exageradament—, i per desgràcia em vaig enamorar d’un altre home, me’n vaig anar a viure amb ell i, justament aleshores —aquest va ser el primer càstig, una ferida al mig del cap—, aquí, en aquest riu… es va ofegar el meu nen. I aleshores me’n vaig anar a l’estranger, me’n vaig anar per sempre, per no tornar mai més, per no veure aquest riu… Vaig aclucar els ulls, vaig fugir sense reflexionar i ell em va seguir… sense compassió, sense cap consideració. Em vaig comprar un xalet a tocar de Menton, tot perquè ell es va posar malalt allà, i durant tres anys no vaig conèixer el descans ni de dia ni de nit: aquell malalt no parava de turmentar-me, i la meva ànima es va ressecar. L’any passat, quan vam vendre el xalet per pagar els deutes, me’n vaig anar a París, i allà ell em va acabar de deixar sense ni un clau, després em va abandonar, en va trobar una altra; jo vaig provar d’enverinar-me… Tot plegat és tan estúpid, tan vergonyós… I de cop i volta vaig sentir el desig de tornar a Rússia, a la pàtria, a veure la meva nena… (S’eixuga les llàgrimes.) Déu meu, Déu meu, tingueu pietat de mi, perdoneu-me els meus pecats! No em castigueu més! (Es treu de la butxaca un telegrama.) Avui l’he rebut de París… Em demana perdó, em suplica que torni… (Estripa el telegrama.) Sembla que se sent una música. (Para l’orella.)

GÀIEV: És la nostra famosa orquestra jueva. Te’n recordes? Quatre violins, una flauta i un contrabaix.

LIUBOV ANDRÈIEVNA: Encara existeix? Els hauríem de fer venir un dia i organitzar una festa.

LOPÀKHIN, para l’orella: Ja no se sent… (Cantusseja en veu baixa:) «Per diners, els alemanys, d’un rus farien un francès…». (Riu.) Quina obra més divertida que vaig veure ahir al teatre.

LIUBOV ANDRÈIEVNA: Segur que no ho era gens, de divertida. En lloc d’anar a veure espectacles us hauríeu de mirar més sovint vosaltres mateixos. Tots viviu d’una manera tan grisa, tots dieu tantes coses sobreres.

LOPÀKHIN: És veritat. S’ha de reconèixer: la nostra vida és estúpida… (Pausa.) El meu pare era un pagès, un ase ignorant; no em va ensenyar res, només m’estovava, i sempre ho feia amb un bastó. I, ben mirat, jo sóc la mateixa mena d’estúpid i de ruc. No he après res, faig una lletra espantosa, i escric d’una manera que em fa vergonya que la gent ho vegi, com un porc.

LIUBOV ANDRÈIEVNA: Hauria de casar-se, amic meu.

LOPÀKHIN: Sí… Això és veritat.

LIUBOV ANDRÈIEVNA: Per què no es casa amb la nostra Vària. És molt bona noia.

LOPÀKHIN: Sí.

LIUBOV ANDRÈIEVNA: És una noia senzilla, treballa tot el sant dia, i el més important és que l’estima. I a vostè també fa molt que li agrada.

LOPÀKHIN: Doncs què? No hi tinc res en contra… És una bona noia.

(Pausa.)

GÀIEV: M’ofereixen una feina al banc. Sis mil rubles l’any… Que ho sabies?

LIUBOV ANDRÈIEVNA: No fa per a tu! Queda’t aquí on ets…

(Entra en Firs; porta un abric al braç.)

FIRS, a en Gàiev: Faci el favor de posar-se’l, senyor, que fa molta humitat.

GÀIEV, es posa l’abric: N’estic tip de tu, germanet.

FIRS: No protesti tant… Al matí se n’ha anat sense dir res (el repassa).

LIUBOV ANDRÈIEVNA: Que vell que t’has fet, Firs!

FIRS: Què mana?

LOPÀKHIN: Diuen que t’has fet molt vell!

FIRS: Fa molt que visc. Quan em volien casar, el seu papà encara no havia vingut a aquest món… (Riu.) I quan va arribar la llibertat,[3] jo ja era majordom. I aleshores no la vaig voler, la llibertat, i em vaig quedar amb els senyors… (Pausa.) I recordo que tothom estava content. I de què estaven contents? Ni ells mateixos no ho sabien.

LOPÀKHIN: Abans es vivia molt bé. Si més no hi havia assots.

FIRS, no ho ha sentit bé: I tant que sí. Els pagesos amb els senyors, i els senyors amb els pagesos. I ara, tot de qualsevol manera i no es pot entendre res.

GÀIEV: Calla, Firs. Demà he d’anar a la ciutat. M’han promès que em presentarien un general que ens pot deixar diners a canvi d’una lletra.

LOPÀKHIN: No podrà fer res. I no pagarà els interessos, ja hi pot pujar de peus.

LIUBOV ANDRÈIEVNA: Delira. No hi ha cap general.

(Entren en Trofímov, l’Ània i la Vària.)

GÀIEV: Ja arriben els de casa.

ÀNIA: La mamà està asseguda.

LIUBOV ANDRÈIEVNA, amb tendresa: Vine, vine… Estimades meves… (Abraça l’Ània i la Vària.) Si sabéssiu com us estimo. Seieu aquí, al meu costat, així. (Tots s’asseuen).

LOPÀKHIN: El nostre etern estudiant, sempre amb les senyoretes.

TROFÍMOV: Vostè no n’ha de fer res.

LOPÀKHIN: Aviat farà cinquanta anys, i encara és estudiant.

TROFÍMOV: Deixi estar les seves brometes estúpides.

LOPÀKHIN: De què t’enfades, tu, personatge?

TROFÍMOV: Que em deixis tranquil.

LOPÀKHIN, riu: Permeti’m que li faci una pregunta: quina és la seva opinió sobre la meva persona?

TROFÍMOV: Jo ho veig així, Iermolai Alexèitx: tu ets un home ric, aviat seràs milionari. I de la mateixa manera que per completar un cicle metabòlic es necessiten els animals predadors que es mengen tot allò que els surt al pas, d’aquesta mateixa manera tu ets necessari.

(Tothom riu.)

VÀRIA: Expliqui millor allò dels planetes, Pètia.

LIUBOV ANDRÈIEVNA: No, continuem aquella conversa d’ahir.

TROFÍMOV: De què anava?

GÀIEV: Parlàvem de l’home orgullós.

TROFÍMOV: Ahir vam parlar molta estona, però no vam arribar enlloc. En l’home orgullós, en el sentit que vostè dóna a aquest terme, hi ha alguna cosa mística. És possible que vostè tingui raó a la seva manera, però si ens ho mirem de dret, sense complicacions, de quin orgull es pot parlar? Quin sentit té ser orgullós si l’home, a nivell fisiològic, està constituït ben pobrament, si, en la gran majoria dels casos, és groller, insensat i profundament infeliç? Ha de deixar d’autoadmirar-se. Només hauria de treballar.

GÀIEV: Igualment et moriràs.

TROFÍMOV: Qui sap? I què vol dir morir-se? Pot ser que l’home tingui cent sentits, i que amb la mort desapareguin només els cinc que coneixem mentre els altres noranta-cinc queden vius.

LIUBOV ANDRÈIEVNA: Que n’és d’intel·ligent, Pètia…!

LOPÀKHIN, amb ironia: M’espanta i tot!

TROFÍMOV: La humanitat va endavant perfeccionant les seves forces. Tot allò que ara li és inabastable, en algun moment es farà proper, intel·ligible, només s’ha de treballar, ajudar amb totes les forces aquells que busquen la veritat. Aquí al nostre país, a Rússia, de moment són molt pocs els que treballen. La gran majoria de la intel·lectualitat que jo conec, no busquen res, no fan res, i de moment són incapaços de treballar. Es diuen intel·lectuals, però tracten de tu els criats, tracten els pagesos com si fossin animals, no saben estudiar, no llegeixen res seriosament, no fan absolutament res, de les ciències es limiten a parlar-ne, i d’art n’entenen molt poc. Tots són seriosos, tots fan cares de severitat, tots parlen només de coses transcendentals, filosofen, i mentrestant, davant dels ulls de tots, els obrers mengen lamentablement, dormen sense coixins, trenta o quaranta persones en una habitació; a tot arreu hi ha xinxes, pudor, humitat i brutícia moral… I, òbviament, les converses benèvoles només les tenim per distreure la vista de nosaltres mateixos i dels altres. Mostrin-me on tenim els jardins d’infants, aquests dels quals parlen tan i tan sovint, on són els gabinets de lectura? Només a les novel·les se’n parla, i en realitat no n’existeix ni un. Només hi ha brutícia, vulgaritat, barbàrie asiàtica… Em fan por les fesomies greus, i no m’agraden, defujo les converses serioses. Val més callar!

LOPÀKHIN: Jo m’aixeco abans de les cinc de la matinada, saben?, treballo des del matí fins al vespre i sempre toco diners, meus i dels altres, i veig com són les persones que ens envolten. Només cal posar-se a fer alguna cosa per adonar-se que de gent honrada i noble n’hi ha molt poca. A vegades, quan no em ve la son, penso: «Déu meu, tu ens has donat uns boscos immensos, uns camps interminables, uns horitzons profundíssims i, ja que vivim aquí, nosaltres mateixos hauríem de ser uns veritables gegants…».

LIUBOV ANDRÈIEVNA: Ara em surt amb gegants… Només a les rondalles són al seu lloc, però fora d’allà, fan por. (Pel fons de l’escenari passa l’Epikhòdov, tocant la guitarra. Pensativa:) L’Epikhòdov…

ÀNIA, pensativa: L’Epikhòdov…

GÀIEV: El sol ja s’ha post, senyors.

TROFÍMOV: Sí.

GÀIEV, en veu baixa, com si recités: Oh, Naturalesa encisadora, que brilles amb la teva llum eterna, bella i indiferent, tu, a qui nosaltres anomenem mare, compagines en el teu ésser la vida i la mort, tu dónes naixença i tu destrueixes…

VÀRIA, suplicant: Tiet!

ÀNIA: Tiet. Ja hi tornem!

TROFÍMOV: Li escau més la groga al mig i carambola doble.

GÀIEV: Ja callo, ja callo.

(Tothom està assegut, pensant. Silenci. Només en Firs rondina en veu baixa. De cop i volta se sent un so llunyà, que sembla provenir del cel, el so d’una corda que es trenca, trist i que es va apagant.)

LIUBOV ANDRÈIEVNA: Què ha estat això?

LOPÀKHIN: No ho sé. En algun lloc, a les mines, lluny d’aquí, deu haver caigut una galleda. Però en algun lloc molt llunyà.

GÀIEV: O potser un ocell… com una mena de garsa.

TROFÍMOV: O potser un mussol…

LIUBOV ANDRÈIEVNA, té una esgarrifança: No sé per què, però és desagradable.

(Pausa.)

FIRS: Abans de la desgràcia, també va passar: un mussol va xisclar, i el samovar brunzia sense parar.

GÀIEV: Abans de quina desgràcia?

FIRS: Abans de l’alliberament.

(Pausa.)

LIUBOV ANDRÈIEVNA: Sabeu què, amics meus? Marxem, ja s’ha fet tard. (A l’Ània:) Tens llàgrimes als ulls… Què et passa, nena meva? (L’abraça.)

ÀNIA: No és res, mama. No passa res.

TROFÍMOV: Ve algú.

(Apareix un transeünt, amb una gorra blanca molt gastada i un abric; està una mica borratxo.)

UN TRANSEÜNT: Permetin-me que els faci una pregunta. Puc passar per aquí per anar directament a l’estació?

GÀIEV: Hi pot passar. Vagi per aquest camí.

UN TRANSEÜNT: N’hi estic profundament agraït. (Estossega) Fa un temps meravellós… (Recita:) Germà meu, germà que pateixes… vine a la riba del Volga, de qui és el gemec…[4] (A la Vària:) Mademoiselle, doni trenta copecs a un ciutadà afamegat de Rússia…

(La Vària s’espanta i crida.)

LOPÀKHIN, enfadat: S’ha de saber fins on es pot arribar!

LIUBOV ANDRÈIEVNA, estupefacta: Tingui… aquí té… (Busca dins del moneder.) De plata no en tinc cap… Tant se val, agafi’n una d’or…

UN TRANSEÜNT: N’hi estic profundament agraït! (Surt.)

(Riuen.)

VÀRIA, espantada: Me’n vaig… me’n vaig… Ah, mama, a casa no tenim res per menjar i li ha donat una moneda d’or.

LIUBOV ANDRÈIEVNA: Però què vols que hi faci, si sóc una beneita! A casa et donaré tot el que tinc. En Iermolai Alexèitx, me’n deixarà uns quants més!

LOPÀKHIN: A les seves ordres.

LIUBOV ANDRÈIEVNA: Anem, senyors, que ja és hora. I nosaltres, aquí, Vària, poc ha faltat perquè et caséssim. Et felicito.

VÀRIA, entre llàgrimes: No es pot fer broma amb aquestes coses, mama.

LOPÀKHIN: Okhmèlia, tanqueu-vos en un convent…[5]

GÀIEV: Em tremolen les mans. Fa molt que no jugo a billar.

LOPÀKHIN: Okhmèlia… nimfa, que siguin recordats els meus pecats en les teves pregàries![6]

LIUBOV ANDRÈIEVNA: Marxem, senyors, que aviat serviran el sopar.

VÀRIA: M’ha espantat. El cor no em para de bategar.

LOPÀKHIN: Els faig recordar, senyors: el 22 d’agost es posarà a la venda el cirerar. No se n’oblidin!… Recordin!…

(Tothom se’n va, llevat d’en Trofímov i de l’Ània.)

ÀNIA, riu: Hem d’agrair a aquell passavolant que hagi espantat la Vària. Ara estem sols.

TROFÍMOV: La Vària té por que ens poguéssim enamorar l’un de l’altra, i no ens deixa sols en tot el dia. Amb la seva mentalitat estreta no pot entendre que estiguem per sobre de l’amor. Deixar de banda totes les coses mesquines i fantasmals, que no permeten que les persones siguin lliures i felices, vet aquí la finalitat i el sentit de la nostra vida. Endavant! Caminem sense aturar-nos cap a un estel brillant que brilla a l’horitzó! Endavant! No us quedeu enrere, amics!

ÀNIA, alça les mans sorpresa: Que bé que parla, vostè! (Pausa.) S’hi està tan meravellosament bé, aquí, avui!

TROFÍMOV: Sí. Un temps esplèndid.

ÀNIA: Què m’ha fet vostè, Pètia, que ja no m’estimo el cirerar com abans? Me l’estimava amb tanta tendresa, em semblava que en tota la Terra no hi havia cap lloc millor que el nostre jardí.

TROFÍMOV: Rússia sencera és el nostre jardí. La terra és gran i meravellosa, i a la terra hi ha molts llocs encantadors. (Pausa.) Pensi-s’ho, Ània. El seu avi, el seu besavi i tots els seus avantpassats eren esclavistes que posseïen ànimes vives. ¿No veu com la contemplen ulls humans des de cada fulla, des de cada branca, des de cada tronc? ¿No sent les seves veus?… El fet de ser propietaris d’ànimes vives els havia deformat a tots, els que van viure abans i els que viuen ara, de tal manera que la seva mare, vostè i el seu tiet ja no s’adonen que viuen en deute, que viuen a compte d’altres, a compte d’aquelles persones que no deixen passar més enllà del rebedor… Nosaltres pel cap baix anem dos-cents anys endarrerits, encara no tenim res de res, no tenim ni un criteri definit respecte del passat; ens limitem a filosofar, ens queixem d’angoixa o bevem vodka. Però és tan clar que per començar a viure el present, abans s’ha d’expiar el passat, s’ha de liquidar. I només es pot expiar amb sofriment, només treballant d’una manera extraordinària i ininterrompuda. Entengui-ho, Ània.

ÀNIA: La casa on vivim, ja fa temps que no és casa nostra. I jo me n’aniré, n’hi dono la meva paraula.

TROFÍMOV: Si vostè té les claus de la casa, llanci-les al pou i vagi-se’n. Sigui lliure com el vent.

ÀNIA, entusiasmada: Que bé que ho ha dit!

TROFÍMOV: Cregui’m, Ània, cregui’m. Jo encara no he fet trenta anys. Sóc jove, encara sóc estudiant, però quantes coses que ja he hagut de suportar! Cada hivern estic afamegat, malalt, alarmat, pobre com un pidolaire; i cap a quins llocs no m’ha portat el meu destí, on no he arribat a estar? I malgrat tot la meva ànima, sempre, en tot moment, de dia i de nit, era plena d’uns pressentiments inexplicables. Jo pressento la felicitat, Ània, ja la veig…

ÀNIA, pensativa: La lluna comença a sortir.

(Se sent com l’Epikhòdov toca la mateixa melodia trista amb la guitarra. Surt la lluna. En algun lloc, al costat dels pollancres, la Vària busca l’Ània i la crida: «Ània! On ets?».)

TROFÍMOV: Sí. Surt la lluna. (Pausa.) Aquí hi ha la felicitat, ja ve, s’acosta cada vegada més i més, ja en sento les passes. I si nosaltres no la veiem, si no la coneixem, què té de mal això? Els altres la veuran. (La veu de Vària: «Ània! On ets?».) Una altra vegada aquesta Vària! (Enfadat:) És indignant!

ÀNIA: Què fem? Anem cap al riu. Allà s’hi està bé.

TROFÍMOV: Anem-hi.

(Caminen. La veu de la Vària: «Ània! Ània!».)


TELÓ





ACTE TERCER


Saleta d’estar, separada de la sala principal per una arcada. Una aranya amb els llums encesos. Se sent com toca l’orquestra jueva, aquella mateixa que s’ha esmentat al segon acte. Tarda. A la sala ballen un grand rond. La veu d’en Semiònov-Pítxik: «Promenade à une paire!». Entren a la saleta: la primera parella, formada per en Pítxik i la Xarlotta Ivànovna; la segona, per en Trofímov i la Liubov Andrèievna; la tercera, per l’Ània i un funcionari de correus; la quarta, per la Vària i el cap d’estació, etc. La Vària plora ofegadament, i, mentre balla, s’eixuga les llàgrimes. Amb l’última parella, entra la Duniaixa. Travessen la saleta, en Pítxik crida: «Grand rond, balancez!» i «Les cavaliers à genoux et remerciez vos dames!». En Firs, vestit de frac, porta en una safata l’aigua de Seltz. Entren a la saleta en Pítxik i en Trofímov.

PÍTXIK: Estic pletòric, ja he tingut dos atacs i em costa de ballar, però, com se sol dir, si ets al mig d’una gossada i no pots bordar, almenys remena la cua. Tinc una salut de cavall. El meu difunt progenitor, que en pau descansi, era molt de la broma. Deia que el nostre antic llinatge dels Semiònov-Pítxik sembla provenir d’aquell cavall que Calígula va fer senador… (S’asseu.) Però vet aquí la desgràcia: no tinc diners! Un gos afamegat només pensa en la carn… (Ronca, però de seguida es desperta.) I jo, de la mateixa manera… només sé parlar de diners…

TROFÍMOV: La veritat és que en el seu aspecte hi ha un no sé què de cavall.

PÍTXIK: Doncs bé… un cavall és una bona bèstia… un cavall es pot vendre…

(Se sent com juguen al billar a l’estança del costat. Venint de la sala, sota l’arcada, apareix la Vària.)

TROFÍMOV, l’escarneix: Madame Lopàkhin! Madame Lopàkhin!…

VÀRIA: El senyoret espellifat!

TROFÍMOV: Sí. Jo sóc aquest senyoret espellifat, i n’estic orgullós!

VÀRIA, capficada en pensaments amargs: Han fet venir els músics, i ara amb què els pagarem? (Se’n va.)

TROFÍMOV, a en Pítxik: Si tota l’energia que ha gastat durant la vida buscant diners per pagar els interessos l’hagués poguda fer servir per a alguna altra cosa, aleshores, segurament, vostè hauria acabat podent capgirar el món.

PÍTXIK: Nietzsche… un filòsof… el més gran, el més famós… un home de capacitats mentals grandioses, diu als seus escrits que tenim dret a fabricar moneda falsa.

TROFÍMOV: Vostè ha llegit Nietzsche?

PÍTXIK: Doncs miri… Això m’ho ha dit la Dàixenka. I resulta que estic en una situació que no em quedarà cap més remei que fabricar moneda falsa… Demà passat he de pagar tres-cents deu rubles… Ja n’havia aconseguit cent trenta… (Es palpa les butxaques, preocupat:) Els diners han desaparegut! He perdut els diners! (Plorós:) On són els meus diners? (Amb alegria:) Són aquí, al folre… Quina suada…

(Entren la Liubov Andrèievna i la Xarlotta Ivànovna.)

LIUBOV ANDRÈIEVNA, cantusseja una lezguinka:[7] Com és que triga tant en Leonid? Què hi deu fer a la ciutat? (A la Duniaixa:) Duniaixa, serveixi te als músics…

TROFÍMOV: Segur que la subhasta no s’ha celebrat.

LIUBOV ANDRÈIEVNA: Aquests músics han vingut en un mal moment, i hem muntat aquest ball en un mal moment… Bé, tant se val… (S’asseu i cantusseja en veu baixa.)

XARLOTTA, mostra un ventall de cartes a en Pítxik: Aquí té aquestes cartes. Fixi’s en una.

PÍTXIK: Ja la tinc.

XARLOTTA: Ara barregi-les. Molt bé. Doni-me-les, oh estimat senyor Pítxik meu. Ein, zwei, drei! Ara busqui-la, la té a la butxaca del pit…

PÍTXIK, es treu la carta de la butxaca del pit: El vuit de piques, exactament! (Sorprès:) Qui s’ho havia d’imaginar!

XARLOTTA, mostra a en Trofímov una baralla de cartes que sosté al palmell de la mà: De pressa, digui’m: quina carta hi ha al damunt de tot?

TROFÍMOV: I això? És la dama de piques.

XARLOTTA: Molt bé! (A en Pítxik:) I ara? Quina carta hi ha al damunt?

PÍTXIK: L’as de cors.

XARLOTTA: Molt bé! (Pica una mà amb l’altra i el joc de cartes desapareix.) Quin temps més esplèndid que fa, avui! (Li respon una veu femenina misteriosa que sembla que brolli de sota terra:) «I tant, fa un temps merafellós, senyora mefa!». Vostè és el meu ideal de bellesa… (La veu:) «De fostè, senyora mefa, també me n’agradar molt».

UN CAP D’ESTACIÓ, aplaudeix: Senyora ventríloqua, bravo!

PÍTXIK, se sorprèn: Qui s’ho havia d’imaginar! Encisadoríssima Xarlotta Ivànovna… sincerament, em té enamorat…

XARLOTTA: Enamorat? (Arronsa les espatlles.) Vol dir que és capaç d’estimar algú, vostè? Guter Mensch, aber schlechter Musikant![8]

TROFÍMOV, tusta l’espatlla d’en Pítxik: Vostè és un cavall i prou…

XARLOTTA: Prego atenció, un altre joc de mans! (Agafa una manta de la cadira.) Aquí tenim una bona manta… jo desitjar vendre-la… (L’espolsa.) Algú voler comprar?

PÍTXIK, sorprès: Qui s’ho havia d’imaginar!

XARLOTTA: Ein, zwei, drei! (Enretira la manta amb un moviment brusc; darrere de la manta apareix l’Ània; fa una reverència, corre cap a la seva mare, l’abraça i torna corrent cap a la sala enmig de l’admiració general.)

LIUBOV ANDRÈIEVNA, aplaudeix: Bravo, bravo!…

XARLOTTA: Una altra vegada! Ein, zwei, drei. (Enretira la manta; darrere de la manta apareix la Vària, que fa una reverència.)

PÍTXIK, sorprès: Qui s’ho havia d’imaginar!

XARLOTTA: S’ha acabat! (Tira la manta damunt d’en Pítxik, fa una reverència i se’n va corrent cap a la sala.)

PÍTXIK, corre darrere d’ella: Han vist… quina bruixa? Han vist? (Surt.)

LIUBOV ANDRÈIEVNA: I en Leonid encara no ha arribat. Què hi fa tant de temps a la ciutat? No ho entenc! Tot ha d’estar enllestit, o bé s’ha venut la finca o bé la subhasta no s’ha celebrat, però per què ens ha de tenir tanta estona en la incertesa?!

VÀRIA, prova de consolar-la: L’ha comprada el tiet, n’estic segura.

TROFÍMOV, burlant-se’n: I tant!

VÀRIA: La tia àvia li va fer poders perquè la comprés en nom d’ella traspassant-li el deute. Ho va fer per l’Ània. I estic segura que Déu ens ajudarà, i que el tiet l’haurà comprada.

LIUBOV ANDRÈIEVNA: La tia de Iaroslavl ens va enviar quinze mil rubles perquè compréssim la finca en nom d’ella —a nosaltres no ens creu gens—, però aquests diners no arribarien ni per pagar els interessos. (Es tapa la cara amb les mans). Avui es decideix el meu destí, el destí…

TROFÍMOV, escarneix la Vària: Madame Lopàkhin!

VÀRIA, enfadada: L’estudiant etern! Ja l’han fet fora dues vegades de la universitat.

LIUBOV ANDRÈIEVNA: Per què t’enfades, Vària? Que et burxa amb això d’en Lopàkhin? Deixa’l fer! Si vols, casa’t amb en Lopàkhin. És una bona persona, un home interessant. Si no vols, no t’hi casis; ningú no t’hi obliga, vida meva…

VÀRIA: Aquest tema és molt important per a mi, mare. La veritat és que me’l miro seriosament, mare. És un bon home, i m’agrada.

LIUBOV ANDRÈIEVNA: Doncs casa-t’hi. Per què us heu d’esperar més? No ho entenc!

VÀRIA: Però, mare, jo no li puc pas demanar la mà. Ja fa dos anys que tothom me’n parla. Tothom em parla d’ell, però ell, o bé calla o bé fa broma. I jo l’entenc. S’està fent ric, està atrafegat amb els negocis, no té temps per a mi. Si jo tingués diners, encara que fossin pocs, encara que només fossin cent rubles, ho deixaria tot i me n’aniria lluny d’aquí. Me n’aniria a un monestir.

TROFÍMOV: Quina beatitud!

VÀRIA, a en Trofímov: Un estudiant hauria de ser intel·ligent! (Amb veu suau, mig plorosa:) S’ha tornat tan lleig, Pètia, s’ha fet tan vell! (A la Liubov Andrèievna, ja sense plorar:) Però no em sé estar sense fer res, mare. He d’estar ocupada en tot moment.

(Entra en Iaixa.)

IAIXA, gairebé no es pot aguantar el riure: L’Epikhòdov ha trencat el tac de billar!… (Surt.)

VÀRIA: I què hi fa, aquí, l’Epikhòdov? Qui li ha permès que jugués a billar? No l’entenc, aquesta gent… (Surt.)

LIUBOV ANDRÈIEVNA: Deixi-la tranquil·la, Pètia. Ja veu que està prou amoïnada.

TROFÍMOV: És massa paridora, i sempre es fica en coses que no li pertoquen. En tot l’estiu no ens ha deixat en pau ni a mi ni a l’Ània. Tenia por que no encetéssim una història. Què n’ha de fer, ella? I jo, a més a més, no li donava cap motiu. Me’n sento molt lluny, d’aquestes vulgaritats. Nosaltres som superiors a l’amor!

LIUBOV ANDRÈIEVNA: Doncs jo dec ser inferior a l’amor. (Molt preocupada:) I per què no ve, en Leonid? Només saber-ho: s’ha venut la finca o no? La desgràcia em sembla una cosa tan inversemblant que no sóc capaç ni de pensar-la, i em perdo… Ara em podria posar a cridar… podria fer una ximpleria. Salvi’m, Pètia. Parli d’alguna cosa, parli…

TROFÍMOV: Quina importància té que la finca s’hagi venut o no? Ja fa temps que tot això s’ha acabat, no hi ha volta de full: el camí que portava fins aquí se l’ha empassat l’herba. Tranquil·litzi’s, estimada. No ens hem d’enganyar, encara que només sigui per una vegada a la vida s’ha de mirar la veritat de dret als ulls.

LIUBOV ANDRÈIEVNA: Quina veritat? Vostè sap veure on és la veritat i on és la mentida, però jo és com si hagués perdut la vista: no sé veure res. Vostè es veu amb cor de resoldre tots els grans problemes, però digui’m, amic meu, ¿vol dir que això no ho fa que vostè és jove, i que no ha tingut temps de patir-ne realment cap, d’aquests problemes? Vostè mira endavant amb coratge, ¿però vol dir que si no veu ni espera res que l’espanti no és perquè la vida encara està amagada dels seus ulls joves? Vostè és més valent, més noble, més profund que nosaltres, però rumiï-s’ho, sigui magnànim, encara que només sigui una miqueta, i tingui compassió de mi. Jo vaig néixer aquí, aquí van viure el meu pare i la meva mare, el meu avi. Estimo aquesta casa, no entenc la vida sense el cirerar, i si tanta necessitat hi ha de vendre’l, que em venguin a mi també amb el jardí… (Abraça en Trofímov i li fa un petó al front.) És que aquí es va ofegar el meu fill… (Plora:) Tingui compassió de mi, home bo, home generós.

TROFÍMOV: Ja sap que jo la compadeixo amb tota la meva ànima.

LIUBOV ANDRÈIEVNA: Però ho hauria de saber dir d’alguna altra manera… (Treu un mocador i li cau a terra un telegrama.) Avui sento un pes al cor que no es pot ni imaginar. Aquí hi ha massa soroll per a mi, la meva ànima tremola amb cada so, tota jo tremolo, però no me’n puc anar a la meva habitació, el silenci m’espanta. No m’acusi, Pètia… Jo me l’estimo com si fos de la família. Amb molt de gust casaria l’Ània amb vostè, l’hi juro, però ha d’estudiar, amic meu, ha d’acabar els estudis. No fa res, es deixa portar pel destí d’un lloc a l’altre, i tot això és tan estrany… No tinc raó? No? I hauria de fer alguna cosa amb aquesta barba, que li creixés d’una manera més… (Riu.) Fa riure!

TROFÍMOV, recull el telegrama de terra: No em ve de gust fer goig.

LIUBOV ANDRÈIEVNA: És un telegrama de París. Cada dia en rebo un. Ahir també, i avui. Aquell home salvatge s’ha tornat a posar malalt, torna a estar malament… Em demana perdó, em suplica que hi vagi i jo trobo que sí, que hauria d’anar una temporada a París i estar al seu costat. Fa cara de severitat, Pètia, però què vol que hi faci, amic meu? Què he de fer? Està malalt, està sol, és infeliç. Qui el cuidarà, allà? Qui li impedirà que cometi nous errors? Qui li donarà la medecina a l’hora? I quin sentit té dissimular-ho o callar? Jo l’estimo, això és ben clar. L’estimo, l’estimo… És un roc que duc penjat al coll, i que m’enfonsa, però me l’estimo, aquest roc, i no podria viure sense ell. (Estreny la mà d’en Trofímov.) No em tingui en mal concepte, Pètia, no em digui res, no em digui res…

TROFÍMOV, entre llàgrimes: Disculpi’m la sinceritat, per l’amor de Déu. Però aquell home la va deixar sense res!

LIUBOV ANDRÈIEVNA: No, no, no, no s’ha de parlar d’aquesta manera… (Es tapa les orelles.)

TROFÍMOV: Però és un canalla, vostè és l’única que no ho vol veure! Un canalla mesquí, un no ningú…

LIUBOV ANDRÈIEVNA, enfadada, però contenint-se: Vostè té vint-i-sis o vint-i-set anys, però encara és com un col·legial de segon grau!

TROFÍMOV: Potser sí!

LIUBOV ANDRÈIEVNA: Ha de ser un home, i a la seva edat ja hauria de comprendre les persones que s’estimen. I vostè mateix hauria de saber estimar… S’ha d’enamorar! (Enfadada:) Sí, sí! Vostè es pensa que és pur, però només és una criatura polida, un personatge ridícul, un monstre…

TROFÍMOV, horroritzat: Què diu, aquesta dona!

LIUBOV ANDRÈIEVNA: «Sóc superior a l’amor!». No és que sigui superior a l’amor, senzillament, com diu el nostre Firs, vostè és un poca-solta. A la seva edat, i no tenir una amant!…

TROFÍMOV, horroritzat: Això és espantós! Què diu, aquesta dona?! (Va corrent cap a la sala amb les mans al cap.) És espantós… No puc més, me’n vaig… (Surt, però torna a entrar de seguida.) Tot s’ha acabat entre nosaltres! (Surt cap al rebedor.)

LIUBOV ANDRÈIEVNA, crida darrere seu: Pètia, esperi’s! No sigui ridícul… ho deia de broma! Pètia! (Des de la sala se sent algú que puja ràpidament les escales i que, tot d’un plegat, cau fent un gran terrabastall. L’Ània i la Vària fan un crit, però de seguida se sent una rialla.) Què ha passat?

(Entra corrent l’Ània.)

ÀNIA, riu: En Pètia ha caigut per les escales! (Surt corrent.)

LIUBOV ANDRÈIEVNA: És un home ben estrany, aquest Pètia… (El cap d’estació es planta al mig de la saleta i es posa a recitar «La pecadora», d’Alexei Tolstoi. L’escolten, però quan ja n’ha dit uns quants versos se sent des de la sala el so d’un vals i la recitació s’acaba en sec. Tothom balla. Entren de la sala en Trofímov, l’Ània, la Vària i la Liubov Andrèievna.) Vinga, Pètia… Au, vinga, ànima càndida… li demano disculpes… Anem a ballar… (Balla amb en Pètia. L’Ània i Vària ballen. En Firs entra, deixa el bastó al costat de la porta lateral. En Iaixa també entra venint de la sala i mira la gent que balla.)

IAIXA: Què et passa, iaio?

FIRS: No estic gaire fi. Abans, als nostres balls, hi venien generals, barons i almiralls. I ara convidem el funcionari de correus i el cap d’estació, i encara aquests vénen mig per obligació. I jo, no sé per què, he perdut forces. El difunt senyor, l’avi, curava les malalties de tothom amb lacre. I jo me’n prenc una mica cada dia des de fa vint anys, o més i tot, potser per això encara sóc viu.

IAIXA: Ja n’estic fart de tu, iaio. (Badalla.) Tant de bo la dinyessis aviat.

FIRS: I tu, que n’ets… de poca-solta! (Rondina.)

(En Trofímov i la Liubov Andrèievna ballen a la sala i després a la saleta.)

LIUBOV ANDRÈIEVNA: Merci. Me’n vaig a seure… (S’asseu.) Estic cansada.

(Entra l’Ània.)

ÀNIA, nerviosa: A la cuina, ara mateix, un home deia que el cirerar ja ha estat venut.

LIUBOV ANDRÈIEVNA: A qui s’ha venut?

ÀNIA: No ho ha dit, a qui. Se n’ha anat. (Balla amb en Trofímov i tots dos surten cap a la sala.)

IAIXA: Un vell n’ha dit alguna cosa. Un foraster.

FIRS: I en Leonid Andrèitx encara no és aquí, no ha tornat. I porta aquell abric prim, d’entretemps; es podria refredar. Ai, joventut, joventut!

LIUBOV ANDRÈIEVNA: Ara sí que em moriré. Iaixa, vagi a veure a qui s’ha venut.

IAIXA: Però és que aquell vell ja fa molta estona que se n’ha anat. (Riu.)

LIUBOV ANDRÈIEVNA, una mica enutjada: De què riu? Què són aquestes alegries?

IAIXA: Aquell Epikhòdov fa riure molt. És un ninot. El vint-i-dues desgràcies.

LIUBOV ANDRÈIEVNA: Firs, si venem la finca on aniràs, tu?

FIRS: Allà on vostè mani, allà aniré.

LIUBOV ANDRÈIEVNA: Per què fas aquesta cara? Que no et trobes bé? Saps què?, valdria més que te n’anessis a dormir…

FIRS: I ara!… (Amb un somriure maliciós:) Si jo me n’anés a dormir, qui serviria? Qui s’encarregaria de tot? A tota la casa no hi ha ningú més.

IAIXA, a la Liubov Andrèievna: Liubov Andrèievna! Permeti’m que m’adreci a vostè amb una petició, faci’m aquest favor! Si se’n torna a anar a París, porti-m’hi amb vostè, sisplau. Quedar-me aquí se’m fa del tot impossible (Mira al seu voltant, a mitja veu:) De què podem parlar? Vostè mateixa ho pot veure: un país bàrbar, una gent immoral, i a més a més l’avorriment, el menjar que donen a la cuina és dolentíssim. I per postres aquest Firs que es passeja, que rondina i que diu tota mena de paraules inadequades. Porti’m amb vostè, faci’m aquest favor!

(Entra en Pítxik.)

PÍTXIK: Tindria la bondat de concedir-me… un valset, preciosa meva… (La Liubov Andrèievna accepta.) Dama encisadora, tant si vol com si no vol li manllevaré cent-vuitanta rubles… Els hi manllevaré… (Balla.) Cent vuitanta rubles! (Passen cap a la sala.)

IAIXA, cantusseja en veu baixa: «Sabràs comprendre allò que al cor em crema…».[9]

(A la sala, una figura vestida amb un copalta gris i pantalons de quadres gesticula amb els braços i salta. Crits: «Bravo, Xarlotta Ivànovna!».)

DUNIAIXA, s’atura per empolvorar-se el nas: La senyoreta m’ha manat que ballés —hi ha molts cavallers i falten dames—, i els balls em fan rodar el cap i bategar el cor, Firs Nikolaïtx, i el funcionari de correus m’acaba de dir una cosa que m’ha tallat la respiració.

(La música s’acaba.)

FIRS: Què t’ha dit?

DUNIAIXA: M’ha dit: «Vostè és com una flor».

IAIXA, badalla: Ignorància… (Surt.)

DUNIAIXA: Com una flor… Jo sóc una noia molt delicada, i m’encanten les paraules tendres.

FIRS: Doncs sí que la ballaràs.

(Entra l’Epikhòdov.)

EPIKHÒDOV: Vostè no em vol ni veure, Avdòtia Fiòdorovna…[10] com si jo fos una mena d’insecte. (Sospira.) Uf, quina vida!

DUNIAIXA: En què el puc servir?

EPIKHÒDOV: Certament és possible que vostè tingui raó. (Sospira.) Però, tanmateix, si ens ho mirem des d’aquest punt de vista, vostè, em permeto expressar-me d’aquesta manera, i m’haurà de disculpar la sinceritat, m’ha portat definitivament a aquest estat anímic. Conec la meva fortuna; cada dia em passa alguna desgràcia, i ja fa temps que m’hi he acostumat, de manera que contemplo el meu destí amb un somriure. Vostè em va donar paraula, i tot i que jo…

DUNIAIXA: Sisplau, ja en parlarem després; ara deixi’m tranquil·la. Ara estic somiant. (Juga amb el ventall.)

EPIKHÒDOV: Cada dia em passa alguna desgràcia, i jo, em permeto expressar-me d’aquesta manera, em limito a somriure i de vegades ric i tot.

(Entra la Vària venint de la sala.)

VÀRIA: Encara no te n’has anat, Semion? Veritablement, ens tens ben poc respecte. (A la Duniaixa:) Vés-te’n d’aquí, Duniaixa. (A l’Epikhòdov:) Primer et poses a jugar a billar i trenques un tac, després et passeges per la saleta com si fossis un convidat.

EPIKHÒDOV: Permeti’m que m’expressi d’aquesta manera, però vostè no té dret a demanar-me comptes.

VÀRIA: Jo no et demano comptes, només parlo amb tu. Sempre rodes per aquí i per allà i mai no fas res. Tenim un comptable llogat, i ningú no sap què fa.

EPIKHÒDOV, ofès: Si treballo, si em passejo, si menjo o si jugo al billar, d’això només en poden tenir opinió la gent que hi entenen i que són els meus superiors.

VÀRIA: Goses dir-me això! (Explota:) Com t’atreveixes? Vols dir que jo no hi entenc gens? Doncs ja te’n pots anar d’aquí! Ara mateix!

EPIKHÒDOV, espantat: Li demano que s’expressi d’una manera més delicada.

VÀRIA, fora de si: En aquest precís instant, fora! Fora! (Camina cap a la porta i ella el segueix.) Vint-i-dues desgràcies! No vull ni rastre de tu! Que els meus ulls no et vegin! (L’Epikhòdov ja és a fora; la seva veu des de darrere de la porta: «Em queixaré de vostè».) Ah, encara tornes? (Agafa el bastó que en Firs havia deixat al costat de la porta.) Vine… Vine… Vine, que ja t’ensenyaré… Ah, que véns? Tornes a venir? Doncs ja has rebut… (Alça el bastó i en aquest moment entra en Lopàkhin.)

LOPÀKHIN: Moltíssimes gràcies.

VÀRIA, enrabiada i burleta: Disculpi’m!

LOPÀKHIN: No passa res. Li dono les gràcies per aquesta benvinguda tan agradable.

VÀRIA: No es mereixen. (S’aparta, després el mira de costat i pregunta amb tendresa:) No li he fet mal?

LOPÀKHIN: No ha estat res. Tanmateix em sortirà un bony prou considerable.

(Veus a la sala: «Ha arribat en Lopàkhin! En Iermolai Alexèievitx!».)

PÍTXIK: De veure-se’l, ja se’l veu; de sentir-se’l, ja se’l sent… (Es petoneja amb en Lopàkhin.) Fas una bona bravada de conyac, estimat amic meu. Doncs nosaltres, aquí, també estem de festa.

(Entra la Liubov Andrèievna.)

LIUBOV ANDRÈIEVNA: És vostè, Iermolai Alexèitx? Com és que ha trigat tant? I en Leonid, on és?

LOPÀKHIN: En Leonid Andrèitx ha arribat amb mi, ara ve.

LIUBOV ANDRÈIEVNA, nerviosa: I doncs què? S’ha celebrat la subhasta? Digui-m’ho!

LOPÀKHIN, incòmode, amb por de demostrar la seva alegria: La subhasta s’ha acabat cap a les quatre… Hem arribat tard a l’estació, i ens hem hagut d’esperar fins a dos quarts de deu. (Respira profundament.) Uf! El cap em roda una mica…

(Entra en Gàiev; porta paquets de compres a la mà dreta i amb l’esquerra s’eixuga les llàgrimes.)

LIUBOV ANDRÈIEVNA: Leònia, què? Digues, Leònia! (Impacient, amb llàgrimes als ulls:) De pressa, per l’amor de Déu…

GÀIEV, no li contesta res, només fa el gest de ventar l’aire amb la mà; a en Firs, amb llàgrimes als ulls: Té, agafa… Aquí hi ha anxoves i arengades de Kertx…[11] No he menjat res de tot el dia… Quin tip de patir! (La porta de la sala del billar és oberta; se senten les boles que piquen i la veu d’en Iaixa: «Set i divuit!». L’expressió d’en Gàiev canvia, ara ja no plora.) Estic rebentat. Porta’m roba per canviar-me, Firs. (Travessa la sala i se’n va cap a la seva habitació; en Firs el segueix.)

PÍTXIK: I de la subhasta, què? Explica’t!

LIUBOV ANDRÈIEVNA: S’ha venut, el cirerar?

LOPÀKHIN: S’ha venut.

LIUBOV ANDRÈIEVNA: Qui l’ha comprat?

LOPÀKHIN: Jo l’he comprat. (Pausa. La Liubov Andrèievna està aixafada; hauria caigut si no es trobés al costat de la butaca i de la taula. La Vària es treu les claus del cinturó, les tira a terra al mig de la saleta i surt.) Jo l’he comprat! Un moment, senyors, sisplau, tot se’m confon al cap, no puc parlar… (Riu.) Vam arribar a la subhasta, i en Derigànov ja hi era. En Leonid Andrèitx només portava quinze mil rubles, i en Derigànov, a més a més del deute, en va oferir d’entrada trenta mil. Veient com anaven les coses jo li vaig plantar cara i en vaig oferir quaranta. Ell, quaranta-cinc. Jo, cinquanta-cinc. Ell anava pujant de cinc en cinc, i jo de deu en deu… I així es va acabar. A més a més del deute, he arribat fins als noranta, i he rematat. Ara el cirerar és meu! Meu! (Riu fort.) Déu del cel, el cirerar és meu! Diguin-me que estic borratxo, que m’he tornat boig, que tot això ho estic somiant… (Pica de peus.) No se’n riguin, de mi! Si el meu pare i el meu avi s’aixequessin de les seves tombes i veiessin aquest cas, com aquell Iermolai seu que havien apallissat, aquell Iermolai incult, que a l’hivern corria descalç, com aquell mateix Iermolai ha comprat una finca que és la cosa més bonica que hi ha sota la capa del cel… He comprat la finca on l’avi i el pare van ser esclaus, on no els deixaven ni entrar a la cuina. Dec estar dormint; tot això no és més que un somni, una aparença i prou… És el fruit de la seva imaginació, senyors, cobert per la foscor de la incertesa… (Recull les claus amb un somriure tendre.) Ha tirat les claus. Vol demostrar que ja no és la mestressa… (Fa dringar les claus.) Doncs tant se val. (Se sent l’orquestra que afina.) Ei, músics, toqueu, us vull sentir! Veniu tots a veure com en Iermolai Lopàkhin clavarà un bon cop de destral al jardí dels cirerers, com cauran a terra els arbres! Construirem les cases d’estiueig, i els nostres néts i besnéts veuran aquí una nova vida… Que soni la música! (La música sona. La Liubov Andrèievna es deixa caure a la cadira i plora amargament. Amb to de retret:) Per què, per què no em va escoltar? Pobreta meva, estimada meva, ara ja no hi ha res a fer. (Amb llàgrimes als ulls:) Oh, que tot això passi ben de pressa! Que la nostra vida desgraciada i sense solta canviï ben aviat d’alguna manera.

PÍTXIK, l’agafa de bracet, a mitja veu: Està plorant. Vingui cap a la sala, i deixem-la tota sola… Anem… (L’agafa de bracet i se l’endú a la sala.)

LOPÀKHIN: Què passa? Música, que soni més clara! Que tot sigui tal com jo desitjo! (Amb ironia:) Aquí tenim el nou terratinent, el propietari del cirerar! (Ensopega sense voler amb una tauleta i va de poc que no fa caure els canelobres.) Ho puc pagar tot! (Surt amb en Pítxik.)

(A la sala i a la saleta no hi queda ningú, llevat de la Liubov Andrèievna, que està asseguda, tota encongida, i plora amargament. La música toca en sordina. Entren ràpidament l’Ània i en Trofímov. L’Ània s’acosta a la seva mare i s’agenolla davant seu. En Trofímov es queda a l’entrada de la sala.)

ÀNIA: Mama!… Mama, plores? La meva marona bonica, estimada, generosa, la meva meravellosa mare, jo t’estimo… et beneeixo. El cirerar ha estat venut, ja no existeix, és veritat, veritat, però no ploris, mama. Et queda la vida per davant, et queda la teva ànima bona i pura… Vine amb mi, vine, estimada, marxem d’aquí!… Plantarem un altre jardí, més esplendorós que aquest, ja ho veuràs, i una alegria profunda i silenciosa s’escamparà dins la teva ànima com el sol al captard, i somriuràs, mama! Vine, estimada! Anem!…


TELÓ





ACTE QUART


El mateix decorat de l’acte primer. No hi ha cortines a les finestres ni quadres a les parets, queden pocs mobles i estan amuntegats en un racó, com si estiguessin en venda. Es respira buidor. Al costat de la porta d’entrada i al fons de l’escenari hi ha maletes, farcells, etc. La porta de l’esquerra és oberta, per allà se senten les veus de la Vària i de l’Ània. En Lopàkhin està dret, s’espera. En Iaixa porta una safata amb copetes plenes de xampany. Al rebedor l’Epikhòdov lliga un bagul. Fora de l’escenari se sent remor de veus. Els pagesos han vingut per acomiadar-se. La veu d’en Gàiev: «Gràcies, germanets. Gràcies».

IAIXA: La patuleia s’ha vingut a despedir. Jo sóc d’aquest parer, Iermolai Alexèitx: bona gent, però una mica curta.

(La remor de veus s’apaga. Entren a la sala la Liubov Andrèievna i en Gàiev. Ella no plora però està pàl·lida, la cara li tremola i no pot enraonar.)

GÀIEV: Els has donat el moneder, Liuba. Això no pot ser! Això no pot ser!

LIUBOV ANDRÈIEVNA: No ho he pogut evitar! No he pogut!

(Surten tots dos.)

LOPÀKHIN, diu darrere seu, per la porta oberta: Si us plau, feu-me aquest favor! Una copeta per al comiat. No se’m va acudir portar-ne de la ciutat i a l’estació només n’he trobat una ampolla. Feu-me aquest favor! (Pausa.) I ara, senyors! No en voleu? (S’allunya de la porta.) Si ho arribo a saber no la compro. Doncs jo tampoc en beuré. (En Iaixa posa amb precaució la safata damunt d’una cadira.) Beu-ne tu, si més no, Iaixa.

IAIXA: Pels qui se’n van! I a la salut dels qui es queden! (Beu.) Aquest xampany no és autèntic, ja l’hi asseguro jo.

LOPÀKHIN: Vuit rubles l’ampolla. (Pausa.) Aquí fa un fred de mil diables.

IAIXA: Avui no han encès les estufes, com que igualment marxem… (Riu.)

LOPÀKHIN: De què rius?

IAIXA: Estic content.

LOPÀKHIN: Som a l’octubre, però fa sol i bonança com a l’estiu. Això és bo per a la construcció. (Mira el rellotge i parla en direcció a la porta:) Senyors, tinguin en compte que només falten quaranta-sis minuts per al tren! Vol dir que d’aquí a vint minuts han de sortir cap a l’estació. Facin via.

(En Trofímov, vestit amb un abric, entra venint de fora.)

TROFÍMOV: Em fa l’efecte que ja és hora de marxar. Els cavalls estan a punt. Vés a saber què se n’ha fet de les meves xancles. Han desaparegut. (Cap a la porta:) Ània, les meves xancles no hi són! No les trobo!

LOPÀKHIN: Jo he d’anar a Khàrkov. Viatjarem al mateix tren. M’hi passaré tot l’hivern, a Khàrkov. He estat aquí, perdent el temps amb vosaltres, i ja m’he atipat de no fer res. No puc estar sense feina, no sé què fer amb les mans; trobo que em pengen d’una manera estranya, com si no fossin meves.

TROFÍMOV: Nosaltres ens n’anirem, i vostè tornarà altre cop al seu treball productiu.

LOPÀKHIN: Fes una copeta.

TROFÍMOV: No em ve de gust.

LOPÀKHIN: Així doncs, cap a Moscou?

TROFÍMOV: Sí. Els acompanyaré a la ciutat i demà, a Moscou.

LOPÀKHIN: És clar… Segur que els professors no fan classes, tots s’esperen que tu arribis!

TROFÍMOV: No n’has de fer res.

LOPÀKHIN: Quants anys fa que estudies a la universitat?

TROFÍMOV: Inventa’t alguna altra cosa nova, aquesta és vella i ja no fa gràcia. (Busca les xancles.) Saps què? Com que segurament no ens tornarem a veure mai més, deixa’m que et doni un consell de comiat: mira de no estirar tant els braços! Deixa córrer aquest costum d’estirar els braços. I això altre de fer cases d’estiueig, comptant que amb el temps els estiuejants esdevindran propietaris independents, també és estirar més el braç que la màniga… De totes maneres, jo t’aprecio. Tens els dits fins i tendres com els dels artistes. Tens una ànima fina i tendra…

LOPÀKHIN, l’abraça: Adéu, bon amic. Gràcies per tot. Si els necessites, agafa diners per al camí.

TROFÍMOV: Per què els vull? No n’he de menester.

LOPÀKHIN: Però no en tens!

TROFÍMOV: Sí que en tinc. T’estic molt agraït. He cobrat una traducció i els porto aquí, a la butxaca. (Alarmat:) I les meves xancles no sé on són!

VÀRIA, des de l’altra habitació: Tingui aquesta porqueria! (Llança a l’escenari un parell de xancles de goma.)

TROFÍMOV: Per què s’enfada, Vària? Hhhmmm… Aquestes xancles tampoc són les meves!

LOPÀKHIN: A la primavera vaig sembrar mil deciatines de cascall, i m’han fet guanyar quaranta mil rubles nets. Quan els meus camps de cascall florien, allò sí que era un quadre! Et dic, doncs, que he guanyat quaranta mil rubles, i si et proposo deixar-te’n és perquè ho puc fer. A què treuen cap aquests fums? Jo sóc un pagès… ho faig sense compliments.

TROFÍMOV: El teu pare era un pagès, i el meu era apotecari. Això no vol dir absolutament res. (En Lopàkhin es treu la cartera.) Deixa-ho estar, deixa-ho… Ni que me’n donessis dos-cents mil no els agafaria. Sóc un home lliure, jo. I això que tots vosaltres, rics o espellifats, aprecieu tant i tant no té damunt meu cap mena de poder. És com aquest borrissol que l’aire arrossega. Jo puc prescindir de vosaltres, us puc passar al davant, sóc fort i orgullós. La humanitat es dirigeix cap a una veritat superior, cap a la felicitat més elevada que pot existir a la terra, i jo marxo als primers rengles!

LOPÀKHIN: Hi arribaràs?

TROFÍMOV: Hi arribaré. (Pausa.) Hi arribaré o ensenyaré als altres el camí per arribar-hi.

(Se sent com, a la distància, claven cops de destral a un arbre.)

LOPÀKHIN: Doncs, adéu, amic. Ja és hora de marxar. Aquí ens tens, l’un davant de l’altre, amb aquests fums, i la vida va passant. Quan treballo moltes hores sense parar els pensaments se’m fan més lleugers i sembla que veig més clar el sentit de la meva existència. I quantes persones hi ha a Rússia, germanet, que no saben per què existeixen. Però tant se val, l’entrellat del cas no és pas aquest. Diuen que en Leonid Andrèitx ha acceptat una feina, que treballarà en un banc, sis mil rubles l’any… Però segur que no s’hi quedarà, és massa mandrós…

ÀNIA, a la porta: La mama li demana que no tallin el cirerar fins que ella no hagi marxat.

TROFÍMOV: Té raó. Com es pot ser tan poc delicat?… (Surt travessant la sala.)

LOPÀKHIN: Ara mateix, ara mateix… Com són aquesta gent. (Surt darrere d’ell.)

ÀNIA: Que ja han enviat en Firs a l’hospital?

IAIXA: Jo ho he dit al matí. Suposo que l’hi han enviat.

ÀNIA, a l’Epikhòdov, que travessa la sala: Semion Pantelèitx, assabenti’s sisplau de si han portat en Firs a l’hospital.

IAIXA, ofès: Al matí ho he deixat dit a en Iegor. A què treu cap preguntar-ho deu vegades?!

EPIKHÒDOV: El provecte Firs, segons la meva opinió definitiva, ja no serveix per a la reparació, se n’hauria d’anar amb els seus avantpassats. I jo no puc fer cap altra cosa que envejar-lo (Ha posat la maleta damunt del cartró d’un barret i l’ha esclafat.) Doncs aquí ho teniu, és clar, jo ja ho sabia. (Surt.)

IAIXA, burleta: El vint-i-dues desgràcies…

VÀRIA, darrere de la porta: S’han endut en Firs a l’hospital?

ÀNIA: Se l’han endut.

VÀRIA: Com és que s’han deixat la carta per al doctor?

ÀNIA: Hauríem d’enviar algú que la portés… (Surt.)

VÀRIA, des de l’habitació del costat: On és en Iaixa? Digueu-li que ha vingut la seva mare i que es vol acomiadar d’ell.

IAIXA, venta l’aire amb la mà: Només em fan perdre la paciència.

(La Duniaixa ha estat tota l’estona arreglant l’equipatge; ara, quan en Iaixa es queda sol, s’hi acosta.)

DUNIAIXA: Em podia haver mirat ni que només fos una vegada, Iaixa. Vostè se’n va… m’abandona… (Plora i se li tira al coll.)

IAIXA: A què treuen cap aquests plors? (Beu xampany.) D’aquí a sis dies tornaré a ser a París. Demà agafarem l’exprés i llestos, serà vist i no vist. Em costa i tot de creure. Vivlafrans![12] Aquí no hi estic a gust, no hi puc viure… No hi ha res a fer. Ja he vist massa ignorància, ja en tinc prou. (Beu xampany). De què serveix plorar? Captingui’s com Déu mana i no haurà de plorar.

DUNIAIXA, s’empolvora mirant-se al mirallet: Escrigui’m una carta des de París. Jo me l’he estimat tant, Iaixa, me l’he estimat tant! Sóc un ésser delicat, Iaixa!

IAIXA: Ve algú. (S’afanya al costat de les maletes, cantusseja.)

(Entren la Liubov Andrèievna, en Gàiev, l’Ània i la Xarlotta Ivànovna.)

GÀIEV: Hauríem d’anar marxant. Tenim poc temps. (Mira en Iaixa:) Qui fa aquesta fortor d’arengada?

LIUBOV ANDRÈIEVNA: D’aquí a deu minuts anirem a agafar els cotxes… (Recorre l’habitació amb la mirada.) Adéu, casal estimat, vell avi. Aquest hivern passarà, arribarà la primavera i després deixaràs d’existir, et tiraran a terra. Quantes coses han vist aquestes parets! (Besa fortament la seva filla.) Tresor meu, se’t veu tan radiant, els teus ullets brillen com dos diamants. Estàs contenta? Molt?

ÀNIA: Molt! Comença una vida nova, mama!

GÀIEV, alegrement: En realitat, ara tot està bé. Abans de la venda del cirerar tots estàvem neguitosos, tots patíem. Però ara, quan el problema ha quedat resolt definitivament, inexorablement, tots ens hem tranquil·litzat, i fins i tot ens hem posat una mica contents… Ara sóc un treballador de banca, sóc un financer… La groga al mig… I tu, Liuba, també fas més bona cara, això és indubtable.

LIUBOV ANDRÈIEVNA: Sí. Estic millor dels nervis, això és veritat. (Li porten l’abric i el barret.) Dormo bé. Tregui el meu equipatge, Iaixa. Ja és l’hora. (A l’Ània:) Nena meva, ens veurem aviat… Me’n vaig a París, i viuré amb els diners que va enviar la teva tia àvia de Iaroslavl perquè compréssim la finca —visca la tieta!—, però aquests diners no duraran gaire.

ÀNIA: Tornaràs aviat, mama, aviat… oi que sí? Jo em prepararé, passaré els exàmens del col·legi i després em posaré a treballar i a ajudar-te. Llegirem juntes molts llibres, mama… Serà així, oi? (Besa les mans de la seva mare.) Ens passarem els vespres de tardor llegint, llegirem molts llibres, i se’ns obrirà un món nou i meravellós… (Somiosa:) Torna, mama…

LIUBOV ANDRÈIEVNA: Tornaré, tresor meu. (Abraça la seva filla.)

(Entra en Lopàkhin. La Xarlotta cantusseja una cançoneta en veu baixa.)

GÀIEV: Està feliç, la Xarlotta: canta!

XARLOTTA, agafa un farcell que sembla una criatura embolicada amb una manta: Fillet meu, non-non… (Se sent el plor d’una criatura:) «Nguèee, nguèee!…». Calla, cor meu, preciositat de la mama. «Nguèee!… Nguèee!…». Em fas tanta llàstima! (Llença el farcell al seu lloc.) Així doncs, feu-me el favor, trobeu-me algun lloc. Jo no em puc quedar així.

LOPÀKHIN: El trobarem, Xarlotta Ivànovna, no pateixi.

GÀIEV: Tothom ens deixa, la Vària se’n va… de cop i volta ningú no és necessari.

XARLOTTA: A la ciutat no hi tinc enlloc on viure. Hauré de marxar… (Cantusseja.) Tant se val…

(Entra en Pítxik.)

LOPÀKHIN: El miracle de la naturalesa!…

PÍTXIK, esbufegant: Uix! Deixeu-me respirar… estic esgotat… Respectabilíssims meus… Doneu-me aigua…

GÀIEV: Que véns a buscar diners? No, gràcies, jo me’n vaig abans que passi res… (Surt.)

PÍTXIK: Feia moltíssim que no passava per aquí… formosíssima… (A en Lopàkhin:) Ets aquí… m’alegro de veure’t… home de capacitats mentals superiors… agafa això… aquí ho tens… (Dóna uns diners a en Lopàkhin.) Hi ha quatre-cents rubles… encara te’n dec vuit-cents quaranta…

LOPÀKHIN, arronsa les espatlles sense saber de què va: Com si estigués somiant… D’on els has tret?

PÍTXIK: Espera’t… Quina calor… Un esdeveniment extraordinari. Em van venir uns anglesos i van trobar a sota terra no sé quina argila blanca… (A la Liubov Andrèievna:) I a vostè, quatre-cents més… bellesa extraordinària… (Li allarga els diners.) La resta, més endavant. (Beu aigua.) Fa una estona, hi havia un jove que explicava al vagó no sé què d’un… un gran filòsof que recomana tirar-se del terrat…[13] «Salta!», diu, aquesta és la qüestió. (Sorprès:) Ves per on! Donin-me aigua!…

LOPÀKHIN: Qui són aquests anglesos?

PÍTXIK: Els he llogat un tros de terra amb argila per vint-i-quatre anys… I ara disculpeu-me… no tinc temps… Encara em queda camí per fer… He d’anar a casa d’en Znoikov… a casa d’en Kardamònov… A tots els dec diners… (Beu.) Adéu-siau… Passaré el dijous…

LIUBOV ANDRÈIEVNA: Nosaltres ens traslladem a la ciutat ara mateix, i demà jo me’n vaig a l’estranger…

PÍTXIK: Com? (Alarmat:) Què vol dir a la ciutat? Jo ja ho deia, els mobles… les maletes… Doncs està bé… (Entre llàgrimes:) Està bé… Les persones d’una intel·ligència grandiosa… aquests anglesos… Està bé… Que siguin feliços… Que Déu els ajudi… Està bé… Tot en aquest món arriba a la seva fi… (Besa la mà de la Liubov Andrèievna.) I si s’assabenta de la notícia que també ha arribat la meva fi, recordi’s d’aquest… vell cavallot, i digui: «Vivia en aquest món un tal, d’allò… Semiònov-Pítxik… que en pau descansi»… Fa un temps meravellós… Sí… (Surt tot confós, però torna de seguida i diu, des de la porta:) La Dàixenka li envia records! (Surt.)

LIUBOV ANDRÈIEVNA: Ara sí que ens en podem anar. Però m’emporto dues preocupacions. La primera és en Firs, que està malalt. (Mira el rellotge.) Encara ens podem esperar cinc minuts més…

ÀNIA: Mama, en Firs ja l’han enviat a l’hospital. Aquest matí en Iaixa l’hi ha enviat.

LIUBOV ANDRÈIEVNA: La segona pena que tinc és la Vària. Està acostumada a aixecar-se de bon matí i a treballar, i ara, sense feina, és com un peix fora de l’aigua. S’ha aprimat, ha perdut color i plora, la pobrissona… (Pausa.) Vostè ho sap perfectament, Iermolai Alexèitx; jo somiava… casar-la amb vostè, i em semblava que hi havia tots els indicis que vostè s’hi casaria. (Diu alguna cosa a cau d’orella a l’Ània, aquesta fa un signe amb el cap a la Xarlotta i surten totes dues.) Ella l’estima i a vostè li agrada, i no sé, no sé com és que sembla que fugiu l’un de l’altra. No ho entenc!

LOPÀKHIN: Jo tampoc ho entenc, ho he de confessar. Tot això és força estrany… Si encara hi som a temps, aleshores jo estic disposat, ara mateix si convé… ho enllestirem tot de cop, i prou; si no, sense vostè, jo, ja me n’adono, no li demanaré mai la mà.

LIUBOV ANDRÈIEVNA: Això sí que està bé. Només cal un minut i prou. Ara mateix la crido…

LOPÀKHIN: I, fet i fet, ja tenim el xampany. (Mira els gotets.) Són buits, algú se’ls ha begut. (En Iaixa tus.) D’això se’n diu xarrupar fort…

LIUBOV ANDRÈIEVNA, animada: Perfecte. Nosaltres sortirem una estona… Iaixa, allez! Jo la cridaré… (Cap a la porta:) Vària, deixa això que fas, vine aquí. Vine! (Surt amb en Iaixa.)

LOPÀKHIN, mira el rellotge: Sí…

(Pausa. Darrere la porta una rialla ofegada, murmuris, i finalment apareix la Vària.)

VÀRIA, es passa una bona estona contemplant els paquets: És estrany que no ho pugui trobar…

LOPÀKHIN: Què busca?

VÀRIA: Jo mateixa ho he endreçat i no me’n recordo d’on.

(Pausa.)

LOPÀKHIN: I ara on anirà vostè, Varvara Mikhàilovna?

VÀRIA: Jo? A casa dels Ragulin… Hem quedat que els cuidaria la casa… De majordoma, com si diguéssim.

LOPÀKHIN: Això és a Iàixnivo? A unes setanta verstes d’aquí. (Pausa.) Doncs, s’haurà acabat la vida en aquesta casa…

VÀRIA, examina els paquets: Però on ho puc haver deixat?… Potser ho he empaquetat al bagul… Sí, la vida en aquesta casa s’ha acabat… no tornarà mai més…

LOPÀKHIN: I jo me n’aniré a Khàrkov ara mateix… amb aquest tren. Tinc molta feina. I aquí, a la casa, hi deixo l’Epikhòdov… L’he llogat.

VÀRIA: Vostè mateix!

LOPÀKHIN: L’any passat per aquest temps ja nevava, si vostè ho recorda, i ara hi ha aquesta bonança, i fa sol. Només que fa fred… Tres graus sota zero.

VÀRIA: No ho he mirat. (Pausa.) I, a més a més, el nostre termòmetre és trencat…

(Pausa. Una veu des defora, a través de la porta: «Iermolai Alexèitx!…».)

LOPÀKHIN, com si fes molta estona que esperés aquesta crida: Ara vinc! (Surt corrent.)

(La Vària, asseguda a terra, plora en silenci amb el cap recolzat en un farcell de roba. S’obre la porta, entra tímidament la Liubov Andrèievna.)

LIUBOV ANDRÈIEVNA: Què? (Pausa.) Ja és hora de marxar.

VÀRIA, ja no plora, s’ha eixugat les llàgrimes: Sí, ja és hora, mama. Encara tindré temps d’arribar avui a casa dels Ragulin, només he d’anar amb compte de no perdre el tren.

LIUBOV ANDRÈIEVNA, cap a la porta: Ània, posa’t l’abric!

(Entra l’Ània, i darrere seu en Gàiev i la Xarlotta Ivànovna. En Gàiev porta un abric de ple hivern, amb caputxa. S’acosten els criats i els carreters. L’Epikhòdov està atrafegat amb l’equipatge.)

Ara sí que estem a punt de marxa.

ÀNIA: Endavant!

GÀIEV: Amics meus, benvolguts, estimats amics meus! Ara que me’n vaig d’aquesta casa per sempre, com podria callar, com em podria contenir per no expressar, en el moment d’acomiadar-me, els sentiments que omplen tot el meu ésser…

ÀNIA, en to de súplica: Tiet!

VÀRIA: Tiet, no cal pas!

GÀIEV, desanimat: Carambola, i la groga cap al mig… Ja callo…

(Entra en Trofímov i després en Lopàkhin.)

TROFÍMOV: Doncs sí, senyors, ja és hora de marxar!

LOPÀKHIN: Epikhòdov, el meu abric!

LIUBOV ANDRÈIEVNA: Em quedaré un moment més asseguda aquí. És com si fins ara no hagués vist mai com eren les parets i els sostres d’aquesta casa, i ara m’ho miro tot amb una ansietat, amb un amor tan tendre…

GÀIEV: Me’n recordo de quan tenia sis anys, el dia de la Pasqua Granada: jo seia aquí, a la finestra, i mirava com el pare se n’anava cap a l’església…

LIUBOV ANDRÈIEVNA: Ja han agafat totes les coses?

LOPÀKHIN: Em sembla que ja està tot. (A l’Epikhòdov, mentre es posa l’abric:) I tu, Epikhòdov, vigila que tot estigui en ordre.

EPIKHÒDOV, parla mig afònic: Pot estar ben tranquil, Iermolai Alexèitx!

LOPÀKHIN: I aquesta veu?

EPIKHÒDOV: He begut aigua i se me n’ha anat pel mal camí.

IAIXA, despectiu: Ignorància…

LIUBOV ANDRÈIEVNA: Marxarem nosaltres i aquí no hi quedarà ni una ànima vivent…

LOPÀKHIN: Fins a la primavera.

VÀRIA, estira bruscament un paraigua que hi ha en un racó, en Lopàkhin fa veure que s’ha espantat: No era pas això, no… Ni m’havia passat pel cap.

TROFÍMOV: Senyors, anem als cotxes… Ja és l’hora! De seguida arribarà el tren!

VÀRIA: Pètia, aquí té les seves xancles, són al costat de la maleta. (Plorosa:) I les té tan velles, i tan arrossinades…

TROFÍMOV, es posa les xancles: Endavant, senyors!…

GÀIEV, molt confós, amb por de posar-se a plorar: El tren… l’estació… Tocar una banda, carambola amb la blanca i al racó…

LIUBOV ANDRÈIEVNA: Marxem!

LOPÀKHIN: Ja hi som tots? No ha quedat ningú a dintre? (Tanca la porta de l’esquerra.) Hi ha coses guardades, s’ha de tancar. Anem!…

ÀNIA: Adéu, casa! Adéu, vida passada!

TROFÍMOV: Salut, vida nova!… (Surt amb l’Ània.)

(La Vària passeja la mirada per l’estança i surt caminant lentament. Surten en Iaixa i la Xarlotta amb un gosset.)

LOPÀKHIN: Així doncs, fins a la primavera. Anem sortint… Adéu-siau!… (Se’n va.)

(La Liubov Andrèievna i en Gàiev es queden sols. Com si haguessin esperat aquest moment es llancen l’un al coll de l’altre i ploren ofegadament, amb por que els sentin.)

GÀIEV, desesperat: Germana meva, germana meva.

LIUBOV ANDRÈIEVNA: Oh, el meu jardí estimat, tan bonic, tan tendre, la meva vida, la meva joventut, la meva felicitat, adéu!… Adéu!… (La veu de l’Ània, amb alegria, crida: «Mama!…». La veu d’en Trofímov, amb alegria i excitació: «Ehhei!…».) Donar l’últim cop d’ull a aquestes parets, a aquestes finestres… A la mare li agradava passejar-se per aquest quarto…

GÀIEV: Germana, germana meva!…

(La veu de l’Ània: «Mama!…». La veu d’en Trofímov: «Ehhei!…».)

LIUBOV ANDRÈIEVNA: Ara venim!… (Surten.)

(L’escenari es queda buit. Se sent com van tancant totes les portes i després els cotxes que se’n van. Es fa el silenci. Enmig del silenci se sent el cop sord d’una destral contra un arbre, que ressona solitari i trist. Se senten passos. Per la porta que hi ha a la dreta apareix en Firs. Va vestit com sempre, amb levita i armilla blanca, va calçat amb sabatilles d’estar per casa. Està malalt.)

FIRS, va fins a la porta i n’agafa la maneta: Tancat. Se n’han anat… (S’asseu al sofà.) S’han oblidat de mi… No hi fa res… Em quedaré aquí assegut… I en Leonid Andrèitx segur que no s’ha posat l’abric de pell, que se n’ha anat amb el d’entretemps… (Sospira preocupat.) No hi he estat prou a sobre… Joventut, joventut! (Remuga algunes paraules que no s’entenen.) M’ha passat la vida com si no hagués viscut. (S’ajau al sofà.) M’estiraré una mica… No tens gens de forces, ja no te’n queden… Que n’arribes a ser de poca-solta!… (Jau immòbil.)

(Se sent un so llunyà, com si vingués del cel, l’espetec d’una corda que es trenca, un ressò que s’apaga tristament. Es fa el silenci i només se sent com al cirerar, a la distància, claven cops de destral a un arbre.)


TELÓ





ANTON PÀVLOVITX TXÉKHOV (en rus: Антон Павлович Чехов; Taganrog, 1860 - Badenweiler, 1904) fou uns dels grans autors de la literatura russa: excel·lent narrador i remarcable dramaturg. Metge de professió, Txékhov es dedicà filantròpicament a la medicina i creà escoles per a infants camperols. Minada la seva salut per la tuberculosi, morí en el balneari alemany de Badenweiler.

En la seva activitat teatral cal destacar Ivanov (1887), el seu primer gran èxit, La gavina (1896), L’oncle Vània (1897), Les tres germanes (1901) i El jardí dels cirerers (1903), peces cabdals del teatre rus.

En la seva extensa obra de narrador, iniciada amb Contes de tots colors (1886), cal destacar En el capvespre (1887), Discursos innocents (1887) i Contes (1889). Txékhov, que va escriure vora mil relats, és reconegut com un mestre absolut d’aquest gènere, i com un dramaturg revolucionari i encara vigent.





Notes


[1] És el nom complet de la Vària. [Torna]



[2] A París és l’època de la moda de les joies art nouveau de René Lalique, sovint amb formes d’insectes. [Torna]



[3] Fa referència a l’abolició de l’esclavatge, el 1861. [Torna]



[4] La primera part és una citació deformada d’un poema de Semyon Nadson (1881), la continuació cita el poema de Nikolai Nekrassov «Reflexions assegut al portal». [Torna]



[5] Citació de Hamlet, deformant el nom d’Ofèlia. [Torna]



[6] Ibíd. Acte III, escena I. [Torna]



[7] És la melodia d’una dansa popular georgiana. [Torna]



[8] «Un bon home, però un mal músic!». [Torna]



[9] Vers d’un romanç de N. S. Rjevskaia (1869). [Torna]



[10] Nom complet i patronímic de la Duniaixa. [Torna]



[11] Ciutat portuària de la costa occidental de la península de Crimea. [Torna]



[12] En lletra ciríl·lica a l’original, transliterant aquesta forma. [Torna]



[13] Fa referència a l’obra d’Émile Durkheim sobre el suïcidi, que es va publicar l’any 1897. [Torna]





