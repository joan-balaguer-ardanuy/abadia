Ensenyar a altres nens a fer riure és la tasca més dura a la qual s’ha hagut d’enfrontar en Jamie Grimm. A més, les expectatives són molt altes: si fracassa, la biblioteca de l’escola tancarà per sempre.





James Patterson





Traca final


Em pixo - 5



ePUB v0.9

BreivaX 07.06.24





Títol original: I Funny School of Laughs: A Middle School Story

James Patterson, 2017

Traducció: Mercè Santaulària, 2017

Il·lustracions: Jomike Tejido, 2017

Edició digital: BreivaX (v0.9)

ePUBCat base r1.3





Capítol 1





HOME MORT SOBRE RODES





Hola a tothom, em dic Jamie Grimm i hi ha un parell de coses de mi que hauríeu de saber ara mateix, ja que segurament aquests són els últims dies que passaré a la Terra.

Primera, sóc humorista.

Segona, el meu cosí, l’Stevie Kosgrov, em matarà aquest divendres a les vuit del vespre, hora de la zona est (les set, hora de la zona central).

Sí, sóc com un bric de llet: tinc data de caducitat. Perquè els divendres a les vuit del vespre és quan la cadena BNC-TV retransmet el meu nou programa televisiu, En Jamie és la bomba.

I aquesta vegada l’Stevie podria tenir un bon motiu per eliminar-me. Resulta que, per divertir-nos, estem rodant un episodi en què ens burlem de l’abusananos més antic de l’Institut de Long Beach. Anem per la meitat de la primera temporada d’En Jamie és la bomba, que es grava a Nova York, i sabeu què? El meu programa té un èxit immens. Gairebé tan immens com el puny que m’incrustarà l’Stevie Kosgrov quan vegi l’episodi d’aquest divendres sobre l’Skeevy Musgrove! Suposo que hauríem d’haver dissimulat el seu nom una mica millor, oi?

La meva bona amiga Gilda Gold és qui dirigeix l’episodi de l’Skeevy. Els nostres companys, en Joey Gaynor i en Jimmy Pierce, interpreten els meus millors amics, en Joey i en Jimmy. Sí, podríem dir que el programa es basa en la meva vida. Fa que tot sigui més fàcil.

I molt més perillós.

—Silenci al plató! —demana la Gilda—. Iiiiiiii acció!

Comencem l’escena.

—Felicitats, Jamie —diu en Gaynor, assegut a la primera fila—. Has guanyat el concurs Professor per un dia!

Resulta que, en realitat, en Gaynor és força bon actor, molt més bo que jo.

Què us en puc dir, d’en Jimmy Pierce? Doncs que és un llumenera. I que és com si farfallegés les frases del guió.

—Sí, Jamie —farfalleja en Pierce—. Enhorabona, tu. (De fet, més aviat sembla que digui: «Sí, mami. La marona ets tu», que és força graciós, de manera que la Gilda no crida «Talleu», i l’escena continua.)

—Nois i noies —dic, alçant les rodes del davant de la cadira—, com que seré professor tot el dia, des d’ara prohibeixo els deures per a la resta del curs!

—Genial! —exclama en Gaynor, ficat del tot en el seu personatge—. I ho pots fer, això?

—Avui sóc professor. Avui ho puc fer tot!

—Encara que sigui alguna cosa per demà? —pregunta l’actriu que fa de Jillda Joia, que representa que és la noia de qui estic enamorat al programa (tampoc no és que m’interessin gaire les sensibleries que s’inventen els guionistes). I, sí, està més o menys inspirada en la Gilda Gold.

—Els professors són com emperadors romans —afirmo.

—Vols dir que són tots morts? —engalta el xaval corpulent que fa de Skeevy Musgrove—. Com tu!

La Gilda indica a l’actor que fa de Skeevy que alci el tub immens que té, que gairebé sembla una sarbatana amazònica.

—Ha arribat l’hora de jugar a dodgeball amb boles de paper! —crida, mentre els d’atrezzo fan servir un canó d’aire fora de càmera per llançar-me boletes de paper moll.

M’aparto, faig moviments ràpids, les esquivo, i moc la cadira cap aquí i cap allà per evitar els projectils. Topen contra la paret que tinc al darrere i van relliscant avall. És fastigós, cosa que vol dir que és divertit.





L’Skeevy es disposa a recarregar el tub.

—Com a professor del dia —dic, tan de pressa com puc—, declaro que és l’hora de les postres!

Tots els nois que hi ha al plató obren les capses del dinar i en treuen pastissos de nata. Llavors tothom els llança a l’Skeevy!

Això sí que es rebre una nata. De divuit pastissos diferents, tots elaborats amb nata muntada. Una pasterada enganxosa i escumosa li cobreix el cap i li regalima fins a la falda. Sembla l’abominable home de les neus de la nata muntada.

—I això, gent —anuncio—, és una altra manera de fer callar un abusananos. Omplir-li la boca de pastís!





Capítol 2





VET AQUÍ UN GOS, VET AQUÍ UN GAT…





—Escolteu tots —diu la Gilda—, ja hem acabat. Ja tenim al sac l’episodi número onze! L’editarem, l’ambientarem amb banda sonora i s’emetrà divendres. I després, En Jamie és la bomba farà una pausa oficial de cinc setmanes!

El públic del plató llança visques. Els actors i l’equip de gravació també. Hem treballat de valent en el programa tres mesos seguits. Ara ens toca a tots unes vacances ben merescudes.

La setmana que ve, en comptes de fer classe al plató, la Gilda, en Gaynor, en Pierce i jo tornarem a l’Institut de Long Beach, on l’autèntic Skeevy Musgrove té un domini absolut. Però aquests dies, l’Stevie Kosgrov comparteix les responsabilitats com a abusananos en cap amb en Lars Johannsen, un gegant de catorze anys que es va traslladar de Minnesota a Long Island. En Lars és tan gros, que em sembla que abans era Minneapolis.





Serà estrany tornar a un institut de veritat en comptes del fals que hi ha al plató d’En Jamie és la bomba. Però, ben mirat, en tinc ganes. L’institut és on sempre he trobat el meu millor material. També és on vaig menjar una carn molt misteriosa per primera vegada, on em van entaforar el cap a la tassa del vàter i on vaig aprendre que en aquest món hi ha tres tipus de persones: els que saben mates i els que no en saben. Però, ep, tot plegat s’ha convertit en un munt d’acudits enginyosos.

Als meus amics Gaynor, Pierce i Gilda també els ha canviat molt la vida.

En Gaynor ha guanyat prou diners per ajudar la seva mare, que encara s’està recuperant de la lluita contra el càncer. Per a ell s’ha comprat un parell de pírcings per al nas. Un brilla tant que sembla un granet electrònic.

En Pierce, el nostre geni, estalvia el sou que rep a En Jamie és la bomba per pagar-se els estudis a la universitat. A Harvard. I al MIT, l’Institut de Tecnologia de Massachusetts. Vol anar als dos centres al mateix temps.

—De fet, tots dos són molt a prop. És clar que potser caldrà que em compri un patí elèctric per anar d’un campus a l’altre. O un dron. He de fer números per determinar quin dels dos seria el més eficient —em diu.





I què us en puc dir, de la Gilda? Doncs ella ja ha obtingut una beca per estudiar cinema a la Universitat de Califòrnia, a Los Angeles. Invertirà els diners que ha guanyat dirigint els episodis d’En Jamie és la bomba per finançar-se el seu primer llargmetratge independent.

I pel que fa a mi, estic reservant una bona quantitat de diners per al que jo en dic els meus Fons per al Miracle Mèdic. Me’n surto prou bé, amb la cadira de rodes, però qui ho sap? Potser algun dia hi haurà una cura per al mal que m’afecta de la meitat en avall. Potser aterraran els àliens i els seus metges sabran la manera de reactivar-me la medul·la perquè torni a funcionar. Si és així, vull estar preparat econòmicament, per si de cas els metges extraterrestres no accepten l’assegurança de les principals mútues mèdiques.

També faig tot el que puc per ajudar el meu oncle Frankie en l’organització del seu restaurant, perquè, bé, ell sempre fa tot el que pot per ajudar-me. Fins i tot li he proposat de comprar-li un tocadiscos nou. Una ganga digital amb llumets LED i altaveus de so envoltant que pot emetre els últims èxits de la ràdio amb una qualitat boníssima.

—Gràcies, però no, nano —em va dir l’oncle Frankie—. Només m’agraden els discos de vinil de música estil du-du-a. La música pop dels anys cinquanta és com el rap. Però amb melodia. I lletra. I música. I harmonia. I…

Sí. L’oncle Frankie odia el rap.

—No en pots seguir el ritme amb el io-io —opina.

També he donat un cop de mà a Vilasomriures, que és com anomeno la casa de la meva tieta i el meu oncle Somrients. És on visc jo. Al garatge. De fet, és com la meva cova, amb portes que s’obren i es tanquen amb control remot; una pantalla plana de televisió immensa; el meu company d’habitació, el meu Mustang vermell descapotable; una nevera i un microones per a un ressopó de nachos o galetes, i tota mena d’equipament per a la jardineria. Necessiteu que us tallin la gespa? Heu trobat la persona adequada.

Somrient no és l’autèntic cognom de la meva tieta i el meu oncle. Jo els anomeno així perquè gairebé no somriuen. També els falten els gens de la rialla i la rialleta per sota el nas.

En realitat, es diuen Kosgrov.

Igual que l’Stevie Kosgrov.

Sí. L’abusananos més abusananos de l’Institut de Long Beach és el seu fill, fet que el converteix en el meu cosí.

Fet que li facilitarà molt les coses quan em vulgui clavar una nata divendres al vespre, el dia que el seu personatge queda colgat de nata a En Jamie és la bomba!





Capítol 3





IDEES DE LA LLUNA EN UN COVE





Com que no puc aturar la rotació de la Terra (ei, que no puc ni caminar), el divendres al vespre arriba puntual a la cita.

Demanem pizza per sopar, cosa que implica que sóc jo qui ha d’anar a obrir la porta perquè el repartidor, en Tony, és un monologuista prometedor. Li agrada provar els seus acudits amb mi. No em molesta pas. Els humoristes han de tenir l’oportunitat de treballar amb el seu material. Quan jo començava, solia assajar els meus números amb les gavines i els coloms. I sí, si als ocells no els agraden els teus acudits, se’t caguen a les sabates.

—Hola, Jamie —saluda en Tony quan arriba a la porta amb tres pizzes de pepperoni—. Encantat de veure’t. Mira, quan la senyora Somrient ha fet la comanda de les pizzes, m’ha demanat que no hi posés gaire embotit, perquè a la llarga embafa. I jo li he dit: «Tranquil·la, només posaré embotit a la pizza curta».





En Tony observa darrere meu, neguitós.

—Que és a casa, el teu cosí Stevie?

—Encara no. Em sembla que està atemorint uns quants alumnes de primer darrere la botigueta de la cantonada.

—Perfecte. No dic que l’Stevie sigui ruc, però una vegada li vaig preguntar si volia que li tallés la pizza en sis porcions o en dotze. Em va contestar: «Sis. No tinc tanta gana per menjar-ne dotze».

Esclafeixo a riure. En Tony somriu.

—T’agrada el meu material nou?

—Continua treballant-hi —li dic, perquè recordo alguns dels meus primers acudits. També sortien de llibres d’alumnes de primària. L’única manera de millorar en alguna cosa és practicar, practicar, practicar.

En Tony se’n va. Porto les pizzes al menjador, on les devorem, i aleshores ens instal·lem cadascú al seu lloc habitual a la sala d’estar per veure En Jamie és la bomba. La senyora Somrient s’arrauleix al sofà amb el senyor Somrient. Els germans petits de l’Stevie seuen als reposapeus. Jo m’assec allà on aparco.

Bones notícies: l’Stevie encara no ha arribat. Viuré per poder riure un altre dia.

—Doncs mira —diu la senyora Somrient, que acaba de llegir l’argument de l’episodi a la Guia TV—, trobo fantàstic que interpretis un professor en aquest episodi, Jamie. La teva àvia se sentiria orgullosa de tu.

Parla, és clar, de la mare de la meva mare, que també era la seva mare. Vet aquí com una persona es converteix en tieta.

—La teva àvia era mestra —explica la senyora Somrient—. De tercer a cinquè de primària.

Faig que sí amb el cap perquè recordo la iaia, tot i que es va morir dos anys abans que es morissin també el meu pare, la meva mare i la meva germaneta.

—Sí, i tant que era mestra —farfalleja el senyor Somrient—. Per això no va tenir mai diners.

—Bé —afegeix la senyora Somrient amb un inici de somriure, encara que sembli increïble—, això no li importava, a ella. La mare sempre deia: «En comptes d’omplir-me les butxaques, vull omplir caps». I això és el que també fa en Jamie. Amb aquest programa. Ensenya coses molt importants a tota mena de nanos. I llavors s’aixeca de cop del sofà i em fa un petó a la galta!

—Ens omples d’orgull a tots! —exclama la senyora Somrient.

Em poso vermell. Tanta lloança em deu haver pujat al cap.

Però just en aquest moment l’Stevie apareix a la porta.

—On és la meva porció? —brama.

—A la capsa de la pizza! —li contesta el seu germà petit, també amb un crit.

—No vull pizza —diu l’Stevie mentre es precipita a la cuina. Sento com obre la porta de la nevera.

L’Stevie entra a la sala d’estar amb un pastís de poma congelat que deu haver agafat del congelador.

—Vull una porció. Per si de cas a algun personatge d’En Jamie NO és la bomba li passa alguna cosa dolenta aquest vespre.

Ui.

Em sembla que l’Stevie ha vist el tràiler de l’episodi d’aquest vespre a YouTube.

Mou amunt i avall el pastís congelat amb la mà com si estigués sospesant un bloc de formigó.

Em fa la sensació que aquest pastís de poma farà força més mal que tots els pastissos de nata del món.





Capítol 4





L’INSTITUT MÉS TEMUT





Per sort, la tieta Somrient em va salvar de rebre l’arma congelada de l’Stevie a la cara. —Torna a ficar ara mateix el pastís al congelador, jovenet! —li va demanar—. El guardo per al Dia d’Acció de Gràcies.

Sí, si encara sóc viu, donaré totes les gràcies que calgui quan arribi aquesta celebració.





Per desgràcia, la tieta Somrient no em pot protegir del seu fill (i el seu amiguet Lars) a l’institut.

Però què hi farem. Si l’Stevie i en Lars miren d’acostar-se’m, m’empescaré una gracieta, una bona sortida. M’imagino que se’n diu així, perquè, si aconsegueixes fer partir de riure un abusananos, et serà més fàcil sortir de davant seu.

Quan travesso les portes de l’Institut de Long Beach després de mesos, noto que les coses han canviat. No pas l’oloreta. Continua fent pudor de sabó de mans desinfectant barrejat amb aigua bruta de fregar i guarnició de taco. No, el primer que noto que ha canviat és el sotsdirector —àlies autoritat major de l’institut—, que fa guàrdia a la porta. No és el senyor Agredolç, l’individu que el primer que feia cada matí era mirar de fit a fit tots els alumnes. És la senyora Algú que No Conec.

—Afanyeu-vos, nens —brama—. Una mica d’energia als peus. Menys tu, nen de la cadira de rodes. Energia a les rodes! Hem de millorar la fluïdesa del trànsit als passadissos!

Tot d’un plegat, l’Stevie Kosgrov i en Lars Johannsen persegueixen un xaval de primer pel passadís, just davant de la nova sotsdirectora.





—Eeeh —dic a la nova sotsdirectora—, que no pensa castigar aquell parell d’abusananos per molestar l’alumne de primer?

—Negatiu. Obeeixo ordres. Només sóc la sotsdirectora. He de fer el que em diu el peix gros. —Em mira atentament—. Un moment. Ets en Jamie Grimm. El noi graciós de la tele.

Somric, perquè sempre és genial que et reconeguin, ves.

—Sí —dic amb tanta modèstia com puc—. Que vol un autògraf?

—No. El que vull és que vagis amb rapidesa i eficàcia a l’aula on tens classe. Estàs entorpint la via d’entrada. Això és un passadís, no pas un plató! Circula, Grimm. Afanya’t! Vull veure marques de derrapades!

—Sí, senyora! —dic. Fins i tot faig la salutació marcial.

Empento les rodes amb força i giro a la cantonada; aleshores topo amb un control de pas.

Amb dos, de fet.

L’Stevie i en Lars.





Capítol 5





A LA BIBLIOTECA PER EVITAR LA CLECA





Els meus pitjors malsons són al mig del passadís amb les mans a la cintura, observant-me com els lleons afamats observen les gaseles.

Tots dos, un al costat de l’altre, ocupen tant d’espai que no em deixen passar.

—Benvingut de nou al nostre món, invàlid —diu l’Stevie.

—Et trobàvem a faltar, nen dels acudits —afegeix en Lars.

—Ah, sí? —aconsegueixo dir amb un fil de veu—. Jo també a vosaltres, nois. Ei, tinc una idea. Continuem trobant-nos a faltar. Fem veure que no sóc aquí.

—Ah, no seràs aquí —diu en Lars—. No, quan hàgim enllestit amb tu.

—Sí —fa l’Stevie—. Seràs a Urgències.

—No, gràcies —dic—. Ja hi he estat. Ja sé el que és.

Fins i tot conservo la bata de l’hospital.

—Que està dient un acudit? —xiuxiueja en Lars a l’Stevie.

—No —gruny l’Stevie—. L’acudit és ell. I estic a punt de rematar-lo!

Alça el puny enlaire.

—Gràcies, nois —dic amb un somriure—. Heu estat un públic genial. Però me n’he d’anar.

Giro enrere, alço les rodes del davant i em llanço passadís avall a tota velocitat, tan de pressa com m’ho permeten els braços. L’Stevie i en Lars comencen a empaitar-me amb penes i treballs.





—Torna aquí, no fugis, Jamie! —crida l’Stevie.

—Et trencarem la cara! —afegeix en Lars.

Passo rabent davant del despatx, amb l’esperança que el director vegi el que està passant i ho aturi.

Però darrere el taulell només hi ha la secretària de l’institut. Somriu i em saluda amb el seu bolígraf adornat amb una flor a la punta.

—Hola, Jamie. Que bé que hagis tornat, maco.

Senyalo darrere meu, amb el polze per damunt de l’espatlla.

—Abusananos!

La secretària riu i em continua saludant.

—Ai, sempre tan graciós, Jamie. Que passis un bon dia, maco.

Empenyo les rodes amb més força.

L’Stevie i en Lars em comencen a llançar els seus llibres de text. N’hi ha dos que em passen arran de les orelles, brunzint com frisbees gruixuts. Un cau a terra amb un bon soroll. L’altre vira cap a l’esquerra i topa contra un armariet.

Però els llibres em donen una idea.

He de buscar refugi a l’únic lloc on cap dels dos abusananos no pensaria mai de buscar-me: la biblioteca. En Lars i l’Stevie no fan servir mai els llibres per a una altra cosa que no sigui com a armes llancívoles, o sigui que sospito que ni tan sols saben que l’institut té una biblioteca!

Tombo per una cantonada, obro unes portes de vidre amb una empenta i clavo els frens a la zona de llibres de referència, on em puc amagar darrere d’una prestatgeria plena d’enciclopèdies.

Sento una derrapada de vambes quan l’Stevie i en Lars s’aturen de cop al passadís.

—On s’ha ficat? —pregunta l’Stevie.

—No ho sé —respon en Lars—. Què és aquesta sala? —No n’estic segur. Però fa pudor de llibres.

—Quin fàstic.

—I tant.

—Marxem d’aquí. Tinc al·lèrgia als llibres.

—Jo també.

Els dos gegants se’n van passadís avall amb grans gambades.





M’he salvat.

Per ara, com a mínim.

Si he de dir la veritat, no faig servir gaire la biblioteca. Només per amagar-m’hi. És una bona zona lliure d’abusananos, perquè cap abusananos que es consideri un bon abusananos entraria mai voluntàriament en una sala on hi ha tants llibres als prestatges.

Decideixo quedar-m’hi una estona més i remenar les prestatgeries. Espero trobar-hi un bon llibre. Una cosa així com ara Karate en cadira de rodes per a negats.





Capítol 6





COMENÇA L’ESPECTACLE

VORA EL MAR





A consegueixo esquivar l’Stevie i en Lars la resta del dia.

Després de les classes, vull continuar esquivant l’Stevie, o sigui que enfilo el passeig marítim en direcció al restaurant de l’oncle Frankie, el Bona Teca Davant del Mar. Mentre avanço amb la cadira, fent eslàlom per esquivar els estols de gavines xisclaires, ho vaig absorbint tot com una esponja. Quan ets còmic, sempre estàs buscant material nou. Sobretot si ets el protagonista d’una sèrie que necessita idees per a onze episodis més!

Per exemple, hi ha el paio aquell amb qui coincideixo gairebé cada dia, en Bob el Boig. Es així com s’anomena a si mateix. Fins i tot està escrit a la cartolina que fa servir com a rètol. A en Bob el Boig li agrada palplantar-se enmig del passeig marítim i advertir tothom que s’acosta una invasió alienígena.





Sempre llanço una moneda a la llauna d’en Bob el Boig. Ei, si els galaxatronians apareixen la setmana vinent, vull estar de bones amb el seu ambaixador terrestre.

Entro al restaurant, i l’oncle Frankie em rep amb una filigrana del seu io-io i un somriure d’orella a orella.

—Hola, nano. Com ha anat l’institut?

—Estrany —responc—. Han canviat moltes coses mentre érem al plató gravant el programa.

—De debò? —pregunta l’oncle Frankie amb un somriure murri—. Estàs segur que no ets tu qui ha canviat?

—Seguríssim. Fa segles que porto la mateixa armilla embuatada. De fet, m’ha trucat la dècada del 1980. M’ha dit que volia que l’hi tornés.

En Frankie esclafeix a riure.

—Preparat per pujar a l’escenari? —em pregunta.

—I tant.

Em situo al lloc de sempre, darrere la caixa registradora, just en el moment en què la senyora Sowicky, una clienta habitual, s’acosta al taulell.

—Com anem, senyora Sowicky. Vol que li posi alguna cosa més?

Sap que no em refereixo a les postres o a una tassa de cafè per emportar. I és que després del terrible accident de cotxe que em va deixar en aquesta cadira de rodes, vaig passar molt de temps en un hospital que es deia Fundació Esperança, centre de rehabilitació. Els metges que hi havia en aquest centre estaven convençuts que les riallades eren la millor medecina. O sigui que, després de les operacions i mentre feia les sessions de rehabilitació, em passava els dies llegint llibres d’acudits, veient vídeos d’humor i memoritzant els números dels millors humoristes. Al restaurant, em vaig convertir en la màquina explicadora d’acudits. El client tria un còmic i jo recito alguns dels seus millors èxits.

—Què me’n dius, d’una mica de George Carlin? —proposa la senyora Sowicky.

—De seguida. Beethoven era tan dur d’orella que es pensava que era pintor. —Teclejo els botons de la caixa per proporcionar-me un triqui-trim d’acompanyament sonor.

La senyora Sowicky somriu, i per això li serveixo una segona ració de Carlin.

—Quan a en Lluís ja li han fet la foto, què diu? No és una mica inquietant que del que fan els metges se’n digui «pràctica»?

Torno el canvi a la senyora Sowicky. I ella llança les monedes al pot de les propines.

—Gràcies, Jamie. M’alegra que hagis tornat. M’encanta el teu programa!

A mi també m’encanta. Però les actuacions que faig quan sóc al restaurant de l’oncle Frankie encara m’agraden més!

El pot de les propines es va omplint i hi ha un moment en què s’obren les portes del restaurant i hi entra una dona de cabellera pèl-roja rinxolada.

De cua d’ull, veig que l’oncle Frankie agafa el seu ioio daurat especial, el que fa pampallugues amb un llumet LED que té a l’interior. Giravolten quan ell fa les piruetes.





Hmmm. L’oncle Frankie només treu la Goldie en ocasions especials.

Em fa l’efecte que la dona dels cabells pèl-rojos arrissats que acaba de travessar la porta és exactament això: algú especial!





Capítol 7





UN COR QUE BATEGA

AMB FORÇA





Per si de cas no ho recordeu, l’oncle Frankie havia estat el campió júnior de io-io de Brooklyn. Va guanyar un trofeu en forma de io-io gegant, proveït d’un cordill daurat. Era útil per arrossegar-lo per casa.

L’oncle Frankie encara sap fer tots els girs i les cabrioles. Sap fer Passejar el gosset, Bressolar el nadó, el Gir del barril, el Lindy Loop, la Divisió atòmica, el Panxacontent i l’Atracció gravitatòria sense immutar-se.

En honor a la dona pèl-roja, els fa tots. Alhora.

L’oncle Frankie acaba amb un espectacular gir del io-io enrere, de dalt a baix i entre les cames, sense trencar cap got ni fer volar coberts!





—Fantàstic, Francis! —exclama la dona.

—Gràcies, Flora —diu l’oncle Frankie, fent una lleu reverència.

Aplaudeixo. La Flora m’observa.

—Si ets en Jamie! —exclama amb un somriure d’orella a orella.

—Sí —dic, posant-me una mica vermell (encara no m’he acostumat que em reconeguin els desconeguts)—. Suposo que deu haver vist el meu programa, oi?

—No, ho sento. No miro gaire la televisió. He de llegir massa llibres! Però he sentit a parlar molt de tu. —Es tomba cap a l’oncle Frankie—. En Francis m’ho ha explicat tot! Que vas guanyar aquell concurs d’humor, que el vas ajudar després de l’huracà, que has col·laborat amb moltes organitzacions benèfiques. Que ets el millor nebot del món.

Molt bé. Ara estic tan vermell que tinc les orelles com dues resistències elèctriques a tota màquina.

—La Flora… Vull dir, daixò, la senyora Denning s’acaba d’instal·lar a Long Beach —diu en Frankie—. És la nova bibliotecària del vostre institut.

—De debò? —pregunto—. Precisament aquest matí he estat a la biblioteca.

—Ah, sí? —diu la senyora Denning—. No t’hi he vist.

—Perfecte!

—Perdona?

—És que m’estava amagant.

Somriu, i llavors em diu:

—Doncs te n’has sortit prou bé.

L’oncle Frankie alça una cella i arrufa el front.

—I per què t’hi amagaves, a la biblioteca, Jamie?

—Els lavabos ja estaven tots ocupats —dic de broma, perquè no vull dir a l’oncle Frankie la veritat: que l’Stevie me la torna a tenir jurada. Al capdavall, també és oncle de l’Stevie, i no vull embolicar-hi tota la família.

—Doncs, Jamie —diu la senyora Denning—, podràs amagar-te a la biblioteca sempre que vulguis. I porta-hi els teus amics, si us plau.

I aquest «si us plau» el diu d’una manera que ningú no li podria dir que no.

—Estaria molt bé, si poguessis, Jamie —diu l’oncle Frankie—. Potser tu, la Gilda, en Gaynor i en Pierce us podeu deixar veure per la biblioteca de tant en tant, ara que heu tornat a l’institut. I també hauríeu d’animar els vostres companys a visitar la biblioteca més sovint. La Flora hi té un munt de llibres.

Ara sóc jo qui alça una cella. És una biblioteca. És clar que hi ha llibres.

Però m’adono que l’oncle Frankie no fa servir el cervell, ara mateix. Qui treballa en aquests moments és el seu cor. S’està enamorant de debò de la senyora Flora Denning.

—M’agradaria molt que vinguéssiu tu i els teus amics —diu la senyora Denning.

—A mi també —afegeix l’oncle Frankie, i em fa un gest perquè m’hi acosti i em pugui xiuxiuejar a l’orella—: Podrien tancar la biblioteca.

Em sembla que no sóc l’únic que no ha fet servir gaire la biblioteca, últimament. Què puc dir? Tinc un iPhone. Ho busco tot a Google.

—L’Entrenador Pilota no n’és gaire fan —explica la senyora Denning.

—Ostres, quin greu —dic—. Eeeh, qui és l’Entrenador Pilota?

—El teu nou director —explica l’oncle Frankie.

—El nostre director es diu «Entrenador»?

—Abans era professor d’educació física —diu la senyora Denning—. Li agrada que li diguin Entrenador en comptes de director. Vol convèncer el consell escolar que l’espai de la nostra biblioteca es podria utilitzar per a altres propòsits.

—Com ara què? —pregunto.

—Per a alguna cosa sense llibres, sospito —diu ella arronsant les espatlles.





Capítol 8





EL BUFÓ DE LA PISTA

DE BÀSQUET





Em va entristir saber que volien tancar la biblioteca de l’institut, però si he de ser sincer, tampoc no és una de les meves preocupacions principals.

Tal com he dit, no he fet servir mai gaire la biblioteca. Només he anat a la secció de llibres d’acudits. O sigui que no m’he d’amoïnar pel problema de la senyora Denning.

Cosa que ja està prou bé, perquè tinc una altra pila de coses per preocupar-me.

Us he dit que se’ns han d’acudir idees per a onze episodis més d’En Jamie és la bomba? Sí, el programa té guionistes, però sempre m’estan demanant idees. He pensat que seria divertit fer un programa en què em fitxessin per jugar a rugbi en cadira de rodes; és una mica com el bàsquet en cadira de rodes i és d’una intensitat de bojos.

O sigui que, dimarts al vespre, me’n vaig a veure un partit de bàsquet amb la Gilda, en Gaynor i en Pierce per fer una mica de recerca. Juga l’equip de l’Institut de Long Beach contra el dels nostres rivals de Valley Stream. Nosaltres, és clar, aconseguim seients a la pista. No pas perquè siguem estrelles de la tele o personatges famosos. No, som a la pista perquè per a mi és molt, molt, però que molt difícil (d’acord, impossible) enfilar-me per les grades amb la cadira. Escalar el mont Everest seria més fàcil. Com a mínim les muntanyes no tenen graons. Les rampes estan fetes de roca.

—Sabeu què m’ha explicat l’oncle Frankie? —pregunto als meus col·legues.

—Què? —diu la Gilda—. Una nova manera de fregir la cansalada?

—No. El nou director i el consell escolar s’estan rumiant de tancar la biblioteca.

—Genial —diu en Gaynor—. Que potser la volen pintar o alguna cosa així?

—No. La volen tancar per sempre i fer servir la sala per a alguna altra cosa.

—Això és absurd —diu la Gilda—. Necessitem la biblioteca. Com us penseu que he après tantes coses sobre filmar pel·lícules? No ha estat pas a la classe de mates. Ha estat a la biblioteca.





—A mi m’agrada la gran varietat que hi ha de manga i novel·les gràfiques —afegeix en Pierce—. No es poden aprendre gaires coses sobre civilitzacions extraterrestres i supermalvats de còmic en els llibres d’història.

—Au va —dic—, que segur que només és un rumor. Encara que no la facin servir gaires alumnes, és impossible que un institut no tingui biblioteca.

—Si no és que dónes un iPad gratis a cada alumne —comenta en Gaynor—. Seria una passada que ens donessin iPads de franc.

En Vincent O’Neil, un xaval que encara explica els acudits més dolents d’aquesta zona de Nebraska (l’estat que rep el nom de Desfullador de panotxes), ens veu asseguts a la pista i se’ns acosta per entretenir-nos amb la seva última tanda de gracietes.

Quan el vaig conèixer, fa temps, en Vincent solia dir a tothom que ell era deu milions de vegades més graciós que jo.

Ara només explica els acudits que s’aprèn dels llibres d’acudits.

—Esperant amb ganes el partit de bàsquet? —pregunta en Vincent, i llavors m’adono a l’instant que s’ha après una pila d’acudits de bàsquet d’algun web.

—Sí —respon en Gaynor.

I això és tot el que necessita en Vincent per capbussar-se en el seu número.





—Saps què, Gilda? —diu en Vincent—. Em recordes la Ventafocs.

—Quèèèè?

En Vincent ignora la mirada assassina que li dedica ella i es llança a rematar l’acudit.

—La Ventafocs volia jugar a bàsquet, però l’entrenador la va fer fora de l’equip perquè sempre fugia corrent de la pilota. Ho entens? Al conte, la Ventafocs corre…

—Que ho hem entès —diu la Gilda.

—Ei, sabeu com se’n diu, d’un jugador de l’Institut de Long Beach amb un trofeu? —continua en Vincent.

Mossego l’ham.

—Com?

—Persona de la tercera edat. Fa trenta anys que aquest institut no guanya cap campionat! I l’última vegada va ser per presentar-s’hi i jugar net.

De fet, aquest acudit m’ha fet somriure.

—Ei, Vincent —dic.

—Sí?

—La Gilda i jo, demà, després de l’institut, hauríem de fer una pluja d’idees per als nous episodis d’En Jamie és la bomba. T’hi vols apuntar?

—Jo? Ajudar-vos a vosaltres? A escriure acudits per a En Jamie és la bomba?

—És clar. Serà divertit.

La Gilda em clava la mirada. I em fa un copet al genoll. I potser em trepitja el peu. (No ho puc notar.)

Sí, pensa que m’he tornat boig. Però és que em fa una mica de pena, en Vincent.

—Només cal que em digueu on i quan —diu ell, tot esverat.

—Què us sembla a la biblioteca? —suggereix la Gilda—. No hi va mai ningú, o sigui que tota la sala serà per a nosaltres.

—Genial! Sou els millors.

En Vincent fa xocar els artells amb els meus i els de la Gilda, i seguidament s’enfila grades amunt per explicar els acudits de bàsquet a algú altre.

—Gràcies —dic a la Gilda.

—Me’n deus una —respon ella, amb un mig somriure—. De fet, me n’hauries de deure dues. Amb una mica de sort, la nova bibliotecària se’ns acostarà i farà callar en Vincent quan comenci a explicar acudits.

—No —dic—. L’he conegut al restaurant. És molt amable, per fer callar ningú.

—Què? —exclama en Gaynor—. Com pots ser bibliotecari si no dius als xavals que estiguin en silenci? Fer callar és una de les obligacions de la feina! Quan estudien per ser bibliotecaris, aprenen coordinació ditllavi!





Capítol 9





MÉS ACUDITS DE BÀSQUET





Parlant d’acudits…

No m’agrada gens dir-ho, però l’equip de bàsquet de l’Institut de Long Beach és força horrible. I, segons diu tothom, fa anys que és horrible.

Sabeu aquells equips que fan gires per jugar contra els Harlem Globetrotters? La seva mala ratxa és d’uns 2.495 partits. Els Peixets de l’Institut de Long Beach tenen una mala ratxa propera als 3.000.

Faria riure si no fos tan trist.

Perdem per vint-i-nou punts a la mitja part. Les animadores no animen gens. L’únic que fan és plorar mentre es tapen la cara amb les borles gegants.

Sento un altaveu que grinyola per culpa de l’acoblament, i després un tum, tum, tum.

Un home gros com un barril, amb els cabells rapats dels costats i en forma de raspall al capdamunt, i vestit amb xandall i vambes negres que xerriquen en caminar, avança amb passes decidides cap al mig de la pista amb un interminable cable de micròfon que el segueix. Torna a donar uns copets al micro per assegurar-se que funciona. Tum, tum, tum.





—Alumnes —brama cap a les grades—. Asseieu-vos. I els pares també!

Tothom fa el que diu de seguida. L’home té aquella mena de veu que ho fa possible. A més, afua la mirada, arrufa el front i respira fort en direcció al micròfon. Em recorda Darth Vader, però amb papada i sense coll.

—Aquest és l’individu que vol tancar la biblioteca —xiuxiueja la Gilda—. L’Entrenador Pilota. El nostre director nou.

—Gent —diu l’Entrenador Pilota, passejant-se amunt i avall com si fos un general—, sóc el vostre nou comandant en cap, aquí a l’Institut de Long Beach. Com a tal, he decidit iniciar una nova era d’excel·lència esportiva. Ja no serem més la riota dels esports interescolars de Long Island. En serem els campions!

Se sent un aplaudiment fluixet, com si la gent estigués aterrida.

L’Entrenador Pilota torna a respirar fort davant del micro.

—Parlant de riures no desitjats…

Ui, ui.

Em mira directament a mi.

—No em diverteixen gens les gracietes d’una certa colla de nanos setciències i saberuts, que es creuen molt llestos i que fan brometes per televisió del meu institut.

Llavors fa aquell gest d’assenyalar-se els ulls amb dos dits, assenyalar després els meus i tornar a assenyalar-se els seus.

—Et tinc vigilat, Grimm, el meu radar et segueix. Vols un consell? No et convé que el meu radar et segueixi. Poden passar coses dolentes, si et segueix el meu radar. Bip-bip, bum!

Em sembla que està imitant un radar. I un míssil guiat, o alguna cosa semblant.

Es posa el xiulet a la boca i, quan bufa, se sent un so estrident.

—Johannsen? Kosgrov? Endavant i al centre. Ara mateix!

Pot empitjorar la situació? L’Stevie Kosgrov i en Lars Johannsen se situen al bell mig de la pista amb l’Entrenador Pilota. Tots dos duen una cosa cordada a la barbeta que sembla unes orelleres fetes amb proteccions per jugar a futbol americà.





—Senyores i senyors —diu el nou director—, potser no tenim prou talent per presentar un equip de futbol americà o per guanyar un partit de bàsquet. Però aquest curs segur que tindrem talent per situar l’Institut de Long Beach a les finals estatals de lluita! Sobretot en la categoria de pesos pesants.

Dóna un copet a l’esquena de l’Stevie i en Lars.

—Si sou prou durs i veloços per unir-vos a aquests dos senyors tan elegants, veniu a passar les proves per formar part de l’equip. Jo en seré l’entrenador, i deixeu-me que us digui una cosa d’entrada: faré el que calgui per guanyar!

Què passa quan es reprèn el partit de bàsquet?

Que perdem.





Capítol 10





ACUDITS DOLENTS,

MOLT DOLENTS





L’endemà, a l’institut, tinc una hora lliure, o sigui que em deixo caure a la biblioteca per visitar la senyora Denning.

Ara que tinc una mica de temps per donar un cop d’ull a la sala, m’adono que ja hi ha fet alguns canvis. Tot sembla més nou. Més divertit. Ha exposat uns quants llibres en una taula al mig de la sala amb el títol de «Recomanats per la biblioteca». També hi ha un full per inscriure’s a un Concurs de Llibres Llegits, on guanya l’equip que coneix millor el llibre. Fins i tot té una endevinalla escrita en una pissarra blanca: «Com es diuen els quatre nois Kidd del llibre Caçadors de tresors?».

—I allà —diu quan veu que estic descobrint les novetats—, és on vull col·locar la impressora 3D i el nostre espai creatiu.

—Genial. Quan serà, tot això?

—Quan em toqui la loteria.

—Seria fantàstic.

—I tant, oi que sí? —diu, amb un somriure—. També m’agradaria que hi hagués algunes finestres.

Qui va dissenyar l’institut va posar una porta de vidre a la biblioteca, però també parets de formigó sense finestres. L’única llum que hi ha és la que fan uns fluorescents verdosos.

—Així què, Jamie, avui també has vingut a amagar-te?

—No. Només volia saludar-la i donar-li la benvinguda oficial a l’Institut de Long Beach. L’any passat jo era nou en aquest institut. Sé que pot ser molt dur.

—Gràcies. Tens algun consell?

—Sí. No s’acosti a la pizza de pa francès de la cafeteria. Si no és que li agrada socarrimar-se el paladar mentre mastega sabatilles xopes.

Esclafeix a riure.

—Miraré de recordar-ho.

—Ei, Jamie!

En Vincent O’Neil apareix de darrere una renglera de prestatgeries. Fulleja un llibre molt gruixut. Sí. És un llibre d’acudits.

—Ei, Jamie, saps quins llibres no els llegirà mai ningú sencers? —em pregunta.

Faig una ganyota i responc l’acudit dolent:





—Els diccionaris.

—Ah. Molt bé. Ja el sabies. —Fulleja el llibre—. Aquí n’hi ha un altre… Fins després, Jamie! —diu en Vincent—. M’he d’aprendre uns quants acudits més abans de la nostra batalla d’acudits de després de les classes!

Desapareix darrere les prestatgeries. I jo xiuxiuejo a la senyora Denning:

—Vol un altre consell? Millor que a en Vincent li limiti els llibres d’acudits a un per dia!

Em pica l’ullet i em diu «d’acord» en silenci, només amb els llavis.

Sona el timbre i em dirigeixo cap a la classe que em toca.

Quan arribo al passadís, veig l’Stevie Kosgrov damunt d’una font d’aigua, com si estigués preparat per abalançar-se damunt del primer que li passi pel costat. Du un passamuntanyes. En Lars Johannsen és a l’altra punta del passadís, clavant cops a un armariet amb una cadira metàl·lica. També porta passamuntanyes. Els envolten una colla de nanos morts de por, com si fossin en un ring d’un combat de lluita lliure professional.





Per què tinc la sensació que estic a punt de rebre?





Capítol 11





PREPAREM-NOS

PER AL SARAAAAAAAU





—Necessito una víctima! —crida l’Stevie, balancejant-se damunt la font.

I tot seguit en Lars engrapa un dels espectadors, un alumne dels més petits que tremola com una fulla, i el llança a la rotllana de nanos. L’Stevie salta de la font i fa caure el pobre noi a terra.

—Ei, Stevie! —crido mentre avanço cap al centre de la rotllana—. Tria’n un de la teva mida, un que no sigui més baix que un edifici de tres plantes.

—Grimm! —gruny l’Stevie pel forat de la boca del passamuntanyes.

—És l’hora del Sacsejacervells Talla-respiració! —brama en Lars.

L’Stevie es col·loca en una posició estil lluitador de sumo.

—Amb un Gir del Bolquet Llançador!

Ell i en Lars em vénen a buscar en un tres i no res.

—Dos contra un! —crida un dels nens de la rotllana—. Va contra les normes. Un de vosaltres s’ha de retirar!

L’Stevie i en Lars no fan cas a l’expert en lluita lliure ni a les normes d’aquest esport. Tots dos alhora alcen la cadira i me’n fan caure com aquell qui llença la brossa. Acabo estès a terra de cap per avall.





Estic a punt de ser en Jamie l’Esclafat. Tanco els ulls i em preparo per al cop.

Però llavors sento el refilet d’un xiulet de gimnàstica. Obro una mica un ull i clisso unes vambes negres xerricaires que avancen passadís avall.

És el nou director!

Estic salvat!

—Nois —brama l’Entrenador Pilota—, això que feu no està gens bé!

Buf.

Sabia que, per més obsessionat que estigués el director amb els «esports interescolars» (que sona com «interestel·lars»), no permetria que els abusananos terroritzessin nens innocents al passadís.

L’Entrenador Pilota va directe cap a l’Stevie i en Lars.

—Cent per cent, completament, totalment mal fet.

Continuo de panxa a terra, estès. Tinc la cadira a tres metres darrere meu, tombada de costat, amb la roda que no para de girar.

—Esperava que digués alguna cosa, Entrenador Pilota —intervé el senyor Getzler, un dels millors professors de l’Institut de Long Beach, quan surt del laboratori de física. El senyor Getzler ensenya els alumnes a construir catapultes de pilotes de ping-pong, perquè aprenguem coses de la força, el moment, i a clavar el cubell de la brossa per tres punts.

L’Entrenador Pilota es queda mirant el senyor Getzler.

—Algú em pot ajudar? —pregunto.

Ningú no em fa gens de cas, perquè l’únic que fa la gent és tremolar de cap a peus. L’Entrenador Pilota dedica una mirada glaçada i amenaçadora a tothom. Hi té traça. Li deuen haver ensenyat a arrufar el front a la universitat.

—Què deia abans que el senyor Getzler m’interrompés amb tan males maneres? —pregunta.

—Ah, ens deia que no està bé pegar als nens petits —rondina en Lars.

—I que tampoc no es pot fer caure el meu cosí de la cadira —afegeix l’Stevie.

L’Entrenador Pilota branda el cap, amb aquell pentinat de raspall que gasta.

—No estic empipat per això, nois. Al contrari, aplaudeixo la vostra iniciativa. Us moriu de ganes de començar. Però aquesta mena de lluita no és pas la correcta! No ens dedicarem a fer les pallassades de circ que fan per televisió. Ens dedicarem a la lluita grecoromana d’estil olímpic!

Engrapa el pobre senyor Getzler, que segurament desitjaria no haver sortit de l’aula.

—Fixeu-vos com es fa una tombada de dos punts.

Posa la cama darrere la cama del senyor Getzler, el gira de costat i el fa caure a terra.

—Llavors l’heu de girar cap avall, immobilitzar-li les espatlles contra el tapís i tenir-lo agafat mentre compteu fins a tres!





—Un, dos, tres! —compten l’Stevie i en Lars quan el senyor Getzler para de retorçar-se i deixa que l’Entrenador Pilota li pressioni les espatlles contra el terra.

—Això és una immobilització i jo sóc el vencedor —diu l’Entrenador Pilota.

S’alça i s’espolsa els pantalons del xandall.

—Està bé, Getzler?

—Doncs em fa una mica de mal el cap…

—No sigui ploramiques. Si està ferit, vagi a veure la infermera. Potser li donarà una piruleta.

—Sí, senyor.

L’Entrenador Pilota passa els braços per damunt de les espatlles de l’Stevie i en Lars.

—El que ens fa falta és un espai d’entrenament com cal per ensenyar-vos les regles bàsiques de la lluita d’estil olímpic, nois.

—Es refereix al gimnàs? —pregunta en Lars.

—Els el podríem prendre a l’equip de bàsquet —proposa l’Stevie—. Fan tanta pudor que no cal que s’entrenin.

L’Entrenador Pilota branda el cap.

—Al gimnàs, hi celebrarem els combats. Però per entrenar-nos necessitem una sala de lluita. Un lloc sense finestres, però amb molt d’espai per posar-hi els tapissos.

—La sala de professors no té finestres —diu el senyor Getzler, amb un fil de veu.

M’imagino que quan ets professor has d’estar sempre al bàndol del director, tant sí com no.

—Una proposta fantàstica, Getzler —diu el director—. Som-hi, equip. Anem a la sala de professors. —Es clava un cop de puny al palmell—. Ha arribat l’hora de llençar unes quantes cafeteres!





Capítol 12





ENNUVOLAT AMB PROBABILITAT DE PLUJA D’IDEES





Després de les classes, en Vincent O’Neil, la Gilda i jo ens trobem a la biblioteca per fer una pluja d’idees per als nous episodis d’En Jamie és la bomba.

—Algú de vosaltres ha portat paraigua? —pregunta en Vincent—. Per si plou…

—Només és una expressió —responc—. Es tracta d’anar proposant idees. I després triem les que ens agradin més.

—Genial.

—I Vincent… —fa la Gilda.

—Sí?

—Ara mateix no necessitem acudits. Només idees d’arguments.

—Ah, d’acord. Aleshores m’imagino que no voleu saber què arriba a les platgetes més minúscules.

M’ho rumio mig segon.

—Microones?

—Sí —contesta en Vincent, amb posat moix.

La Gilda fa esforços per no remugar. Molts esforços. No és pas fàcil.

—Necessiteu res, nois? —pregunta la senyora Denning quan passa davant la taula empenyent un carret ple dels llibres que vol tornar a col·locar als prestatges.

—No —responc—. Però gràcies per deixar la biblioteca oberta després de les classes.

—De res. De fet, m’estic plantejant deixar-la oberta un parell d’hores més cada dia. Perquè s’hi facin activitats noves.

—Seria genial —dic—. No tothom té un restaurant per passar-hi l’estona com jo.

—Hi aniràs, aquest vespre? —em pregunta.

—Sí. El plat especial del dia és pastís de carn.

—Llavors sí que tindrem un problema —salta en Vincent—. Un pastís de carn és un segon plat o unes postres?

—Au, nois, que us ho passeu bé —diu la senyora Denning—. Ens veurem al restaurant, Jamie! —S’allunya tranquil·lament amb el carret.

—És molt amable —diu la Gilda.

Assenteixo amb el cap.

—Segur que l’oncle Frankie hi està d’acord.

—Sí —diu en Vincent—. Em fa molta pena que l’acomiadin.

—Quèèèè? —exclama la Gilda.

—Que no ho sabeu? El director nou vol tancar la biblioteca. I si no hi ha biblioteca, no cal cap bibliotecari. Ei, parlant de bibliotecaris…

Oh, no. Ja hi tornem.

—Sabeu quants bibliotecaris calen per canviar una bombeta?

—No —respon la Gilda, amb un sospir.

—Els bibliotecaris tampoc ho saben —diu en Vincent—. Però tots saben buscar la resposta!

En aquest precís moment, el director (vull dir, l’Entrenador) Pilota entra tot decidit a la biblioteca acompanyat d’un munt de gent molt ben vestida.

—Aquesta és la sala lliure que els deia —explica l’Entrenador Pilota—. Internet i Google han fet que les biblioteques siguin inútils. No necessitem una sala plena de llibres i enciclopèdies polsosos.

—En realitat —comença la senyora Bumgarten—, una biblioteca és molt…

—Bumgarten —engalta l’Entrenador Pilota.

—Senyor?

—Quan vulgui la seva opinió, ja li diré quina és.

—Sí, senyor.





—Com estava dient, ja no necessitem cap biblioteca.

Només ens calen un parell d’ordinadors, que ja tenim al laboratori de tecnologia.

—Un institut sense biblioteca? —pregunta una dona amb vestit jaqueta—. No sé pas…

—Els nanos no la trobaran a faltar, senyora Critchett —diu l’Entrenador Pilota—. Què caram, si aquí no hi ha ningú mai, al capdavall.

—Nosaltres hi som! —exclama la Gilda, alçant-se tota desafiadora.

—Vull dir els alumnes normals —diu amb menyspreu l’Entrenador Pilota—. No pas un setciències i dos que es creuen llumeneres.

—Qui de nosaltres és el setciències? —pregunta en Vincent.

—Qui jo digui!

—D’acord. Entesos. Gràcies.

L’Entrenador Pilota fa el discurset a la gent ben vestida.

—Miri, senyora Critchett, com a presidenta del consell escolar ha de pensar en el futur de l’Institut de Long Beach, no pas en el seu passat. I el futur ja s’ha desentès d’aquesta biblioteca. Per això hem de replantejar-nos un espai que no vol ni necessita ningú i convertir-lo en una instal·lació per entrenar-se. Una sala d’entrenament per al meu nou equip de lluita!

La senyora Denning surt de darrere una prestatgeria.

—Sap quin president dels Estats Units solia parlar de la seva època de lluitador a Illinois, quan era jove?

—No, senyora Denning —etziba l’Entrenador Pilota—. I, sincerament, tant me fa. A mi i a tothom.

—Abraham Lincoln —diu la senyora Denning, en to amable—. Ho he après aquí mateix, avui, en aquesta biblioteca.

—Ah, sí? Doncs jo ho hauria pogut descobrir en dos segons a Google!

—Ho acabo de trobar —diu un dels individus del consell escolar, amb el mòbil a les mans—. I sabien que el combat de lluita olímpica més llarg que s’ha celebrat mai va ser en la semifinal del 1912, entre Martin Klein per Rússia i Alfred Asikainen per Finlàndia, i que va durar gairebé dotze hores?

—No —admet la senyora Denning.

Ja m’imagino la pudor que es devia sentir després d’onze hores de combat.





Capítol 13





ACUDITS AL RESCAT!





—La biblioteca és el cor i l’ànima de qualsevol institut —insisteix la senyora Denning.

—Hi estic d’acord —diu la senyora Bumgarten—. I si puc afegir…

—No, no pot —engalta l’Entrenador Pilota, interrompent-la una altra vegada.

Suposo que parlar no és un requisit indispensable per ser sotsdirector.

La senyora Denning, valenta, no llança la tovallola.

—La biblioteca de l’institut és l’únic lloc on els nois poden ampliar horitzons i estudiar autònomament tot allò que els interessa.

—I qui vol que ho facin, això? —pregunta l’Entrenador Pilota—. Els alumnes han de ser al pupitre, estudiant el que el consell escolar els digui que han d’estudiar, per preparar-se per als exàmens estatals! No haurien de passar l’estona aquí, amb les seves fantasies i pensant per si mateixos!

—Jamie? —suplica la Gilda.

Ui, ui.

Quan la miro, veig que fa una expressió que significa «fes-hi alguna cosa!».

I em sembla que vol que la faci ara mateix.

I segurament té raó.

Tancar la biblioteca de l’institut seria un error, una bestiesa i una temeritat, una paraula que acabo d’aprendre obrint l’immens diccionari de sinònims de la biblioteca.

Si l’Entrenador Pilota es desfà de la biblioteca, serà una gran equivocació.

No podria suportar la idea que es llencessin tots aquests llibres per deixar espai als tapissos de lluita, no, de cap manera. (De fet, ni jo mateix em puc posar dret, però ja m’enteneu.)

És hora d’entrar en acció.

M’enretiro de la taula i em giro cap al meu públic.

—Hola, gent. Em dic Jamie Grimm.

Sí. Ara és el moment d’actuar per a les autoritats, encara que al públic només hi hagi vuit persones.





I em disposo a llançar la traca final.

—Parlant en nom de tots els alumnes de l’Institut de Long Beach (cosa que és molt difícil de fer, a menys que siguis el millor ventríloc del món), els dic que necessitem la biblioteca, senyores i senyors! No podem deixar que la tanquin! Que l’equip de lluita vagi a suar a un altre lloc. Els proposo Miami. A l’agost. Al mateix temps podran visitar les seves àvies. Gràcies! Sóc en Jamie Grimm, i han estat un públic fantàstic!

L’Entrenador Pilota em mira arrufant el front.

Una altra vegada.

Els membres del consell escolar (i la senyora Denning) somriuen i aplaudeixen. Els ha encantat el meu monòleg improvisat!

—Ets en Jamie Grimm! —exclama una senyora—. Em dic Lexi Critchett! Et conec!

—De la televisió! —exclama un altre membre del consell.

—Ets la bomba! —diuen tots alhora.

—Potser hauríem de reconsiderar aquesta qüestió abans de convertir la biblioteca en una sala d’entrenament, Entrenador Pilota —diu la senyora Critchett, que estic convençut que és la responsable del consell escolar. Cosa que vol dir que és la cap de l’Entrenador Pilota.

Sí!

Diria que acabem de donar a la senyora Denning i a la biblioteca una mica més de temps. Sé del cert que m’acabo de guanyar un enemic molt poderós.

Un que té els cabells rapats dels costats i en forma de raspall per damunt, i un armari ple de xandalls.

L’Entrenador Pilota em mira directament als ulls, com si jo fos un mosquit, i ell, un eixugaparabrises.

Potser ara m’hauria de canviar el nom de Google per EsclafatSobreRodes567.





Capítol 14





BRAM DE DINOSAURE





—El que fan vostès és intentar evitar el que és inevitable! —engalta l’Entrenador Pilota als membres del consell escolar—. Aquesta biblioteca és un dinosaure.

—Amb tots els respectes, no hi estic d’acord —dic, pestanyejant per provar de fer saltar les gotes de suor dels ulls. Què puc dir? Les figures d’autoritat em fan posar nerviós. Tampoc no m’agrada la confrontació.

Però tiro pel dret.

Sobretot perquè la Gilda sembla molt amoïnada. La biblioteca és el seu refugi.

—Si aquesta biblioteca fos un dinosaure —dic—, faria molt més soroll i tindria uns bracets rodanxons. —Començo a fer la meva millor imitació d’un Tyrannosaurus rex.





—Si aquesta biblioteca és un dinosaure, l’hauríem de conservar. Perquè d’aquí a un parell de milions d’anys serà un pou de petroli immens i ens farem rics!

Quan deixo d’improvisar sobre dinosaures, passo al que de debò és important.

—Aquest és l’únic lloc de tot l’edifici on els alumnes podem venir a pensar per nosaltres mateixos. L’únic lloc on jo, en Jamie Grimm, puc triar exactament el que vull estudiar. Per exemple, la història dels acudits estil «s’aixeca el teló i es veu…».

L’Entrenador Pilota s’està empipant.

—Què?

—Sabia —començo a preguntar— que abans dels acudits del teló hi havia els acudits estil «coneixes en tal…?»?

—No —contesta la Gilda, que prova d’ajudar-me—. No ho sabia.

—Aquí n’hi ha un d’antic —dic—. Coneixes l’Alfons?

—Quin Alfons? —pregunta la Gilda.

—El que és al fons del mar!

Als membres del consell se’ls escapa el riure.

—Després de l’època dels «coneixes en tal…?», van venir els acudits estil «en saps res de…?». Per exemple, en saps res de Hiawatha?

—De qui? —pregunta la Gilda.

—D’un que passava per aquí!

Més riallades. Per part de tothom menys de l’Entrenador Pilota, és clar.

—I, finalment, els «en saps res de…?» van deixar pas als «s’aixeca el teló i es veu…», i la resta, com se sol dir, és història.

—I a qui li interessa? —etziba l’Entrenador Pilota.

—A mi! —li responc—. És aquí on volia arribar: dec ser l’únic alumne de tot l’institut a qui li interessa aquesta tafaneria històrica, però aquí a la biblioteca puc fer recerca sobre qualsevol tema que vulgui. Molts alumnes vénen a totes hores a llegir llibres sobre les seves aficions. —D’acord, potser sí que he exagerat una mica, si no és que els meus amics es poden qualificar de «molts alumnes»—. Per això la biblioteca ha de continuar sent una biblioteca.

—Has fet una bona argumentació —diu una de les dones—. Als meus fills els encanta el teu programa. I a mi també. A casa sempre et mirem cada divendres al vespre.

—Gràcies, senyora Critchett.

—Entrenador Pilota —diu ella, tombant-se cap al director—, fem un tracte.

—Quina mena de tracte?

—Una solució intermèdia.

—No m’agraden. Una solució intermèdia significa que he de deixar estar alguna cosa.

—Si us plau, deixi’m acabar —demana la senyora Critchett a l’Entrenador Pilota—. Si la nova bibliotecària, la senyora Denning, pot demostrar a final de mes que una majoria d’alumnes fan servir la biblioteca, aleshores la biblioteca continuarà sent una biblioteca i la seva nova sala de lluita s’instal·larà al soterrani, a l’espai que queda darrere la sala de calderes.

—Però si és un espai que no es pot aprofitar!

—Ha dit que no volia finestres —diu un altre membre del consell escolar.

—Al terra d’allà sota hi ha sorra i pedres!

—Hi pot posar tapissos de lluita —suggereixo.





Mala idea.

L’Entrenador Pilota se’m queda mirant amb una intensitat amb què no ha mirat mai ningú abans.

Què us en puc dir, del director i jo?

Doncs que mai, mai de la vida, serem bons amics.





Capítol 15





QUÈ LI HA FET, A L’ONCLE FRANKIE?





Després de les classes a l’institut, me’n vaig al restaurant per explicar les novetats a l’oncle Frankie: la senyora Denning té fins a final de mes per demostrar que la biblioteca pot ser tot un èxit. Menys de quatre setmanes per convertir un paratge desert en un indret amb tanta afluència com Disneylàndia!

—De fet —diu l’oncle Frankie, que no parla gens com l’oncle Frankie—, la Flora m’ha fet arribar un missatge de text amb les novetats que esmentes. Ai, vatua, ves quin contratemps, oi, jovencell?

Tampoc no s’assembla a l’oncle Frankie. En comptes de la seva roba de cuiner de plats combinats, du una jaqueta de tweed amb pedaços als colzes, una armilla i una corbata de llacet. També porta ulleres d’intel·lectual, de muntura de carei.





—Des de quan portes ulleres? —li pregunto.

—És un afegitó gens carrincló.

—Eeeh?

Mira al seu voltant per assegurar-se que no el sent ningú.

—Les vaig començar a dur ahir. Les vaig comprar en un quiosquet. Els vidres no tenen graduació, però em fan semblar més intel·ligent.

No. El fan semblar més miop.

Ensumo l’aire.

Fa olor del greix que esquitxa l’hamburguesa barrejat amb colònia Old Spice. Diria que l’oncle Frankie ha submergit el cap en una galleda d’aquesta cosa. De la colònia, no pas del greix de l’hamburguesa.

—Daixò…, què passa? —pregunto.

L’oncle Frankie em fa un gest perquè el segueixi a la rebotiga.

—Provo de refinar-me una mica, Jamie —m’explica, quan tornem amb el pal de fregar i els pots de cogombrets—. I al restaurant també. Vull transformar el Bona Teca Davant del Mar en la mena de restaurant on una refinada literata com la nova bibliotecària, la senyora Denning, se sentiria còmoda. M’estic rumiant de posar estovalles a totes les taules. I potser espelmes. Fins i tot podria canviar la música du-du-a del tocadiscos per una mica de música clàssica. O sigui, Mozart, Beethoven, Elvis…

—De debò?

—També estic canviant la carta. En comptes de creps i suc de taronja, podríem servir creps integrals Mark Twain i suc Dr. Seuss. Crec que a la Flora li agradaria. Hi ha cap llibre en què al títol aparegui la paraula «hamburguesa»?

—Hauré de consultar el catàleg —contesto.

—Gràcies, Jamie —diu ell, i deixa anar un sospir.

Si això fossin dibuixos animats, ara mateix li volarien al voltant del cap uns cors petitons i uns ocellets cantaires.

No n’hi ha cap dubte: l’oncle Frankie està bojament enamorat de la nova bibliotecària.

Fa temps que és vidu i no ha tingut nòvia durant molts anys. Potser per això està una mica rovellat en tot el tema aquest del flirteig.

—Una altra cosa —diu l’oncle Frankie—. Potser en comptes d’explicar acudits darrere la caixa, podries recitar Shakespeare o així. Potser algun poeta com Robert Defrost.

—Et refereixes a Robert Frost?

—Qualsevol dels dos. —Consulta el telèfon—. La senyora Denning està a punt d’arribar. Necessita algú que li agafi la mà en aquest moment de crisi.

—També necessita que molts més xavals comencin a utilitzar la biblioteca.

—Això tinc entès, sí. L’has d’ajudar, nano. —L’oncle Frankie em mira amb ullets de cadellet de gos—. La senyora Denning acaba d’arribar a la ciutat. No vull que se’n vagi abans que… abans que…

—Abans que què?

—Abans de… daixò… del bany popular que es farà el diumenge de la Super Bowl.

Sí. L’oncle Frankie és un romàntic rovellat. I no sap dir mentides.





Capítol 16





VÉS A PASSEJAR PEL PASSEIG MARÍTIM (JA M’AGRADARIA A MI)





L’oncle Frankie no m’havia demanat mai res abans.

En general és ell qui em dóna coses: com el seu Mustang descapotable clàssic del 1967, vermell cirera, i també molts consells valuosos. A més, l’oncle Frankie és el primer que em va parlar del concurs del millor humorista júnior del món, perquè va dir que jo tenia el do de l’humor. Si no fos per ell, avui no seria on sóc.

És a dir, al passeig marítim. Quan ja és fosc.

Queda clar que l’oncle Frankie compta amb mi per ajudar la senyora Denning, el nou amor de la seva vida, a quedar-se a la ciutat. És una responsabilitat força feixuga. I el passeig marítim és on vaig quan necessito reflexionar sobre qüestions importants, de pes: per què sóc aquí?, per què aquells ocells, els picots, no tenen mal de cap?, per què no hi ha piles B?

No sé pas com, però la Noia Guai —la meva amiga de l’institut, que té una intel·ligència sorprenent, estil Yoda— sempre sap quan em sento encallat en un embús emocional. És com si em pogués llegir el pensament, i apareix al passeig marítim per art de màgia, per escoltar-me. Seurem al nostre banc especial sota un fanal mentre li parlo del que m’angoixa.

Bé, hi seu ella. Jo m’hi assec al costat.

L’anomeno Noia Guai perquè és molt guai. També és una noia. (Sí, ens hem fet un petó. Dues vegades.) En realitat es diu Suzie Orolvsky. Noia Guai és molt més fàcil de pronunciar.

M’acosto al banc, on ja distingeixo la seva silueta.

Sí, hi és, com sempre.

I m’espera.

Però…

La Noia Guai no porta una gorra de beisbol.

I té els cabells llisos, no pas arrissats.

—Hola, Jamie.

És la Gilda Gold.

—Mmm, què hi fas, aquí? —li pregunto.

Arronsa les espatlles.

—No ho sé. Sempre vinc aquí quan vull pensar en les meves coses.





—I ara en què penses? —li demano mentre m’hi acosto amb la cadira.

—En l’institut. Ha canviat molt des que en vam marxar durant un temps.

—Sí. A mi també m’amoïna. Sobretot el boig del director nou.

—I la bogeria de voler tancar la biblioteca —afegeix la Gilda— és el pitjor de tot.

—Ja ho sé. A l’oncle Frankie el preocupa molt, molt i molt.

—Eh? Però si no va a l’Institut de Long Beach. Per què el neguiteja tant?

—Ah, eeeh, em sembla que està bojament enamorat de la senyora Denning, la bibliotecària nova. Si tanquen la biblioteca, perdrà la feina. Si perd la feina, segurament se n’haurà d’anar a una altra ciutat, una on l’institut encara tingui biblioteca. Si és així, a l’oncle Frankie se li trencarà el cor, i ja en va tenir un, d’atac de cor, o sigui que no sé si li pot aguantar gaires més esquerdes.

—I la senyora Denning sap què sent el teu oncle per ella?

—Em sembla que sí. És que a ell se li nota molt. Ahir al vespre portava ulleres i americana de tweed per treballar.

—I això és un senyal que s’està enamorat?

Ara sóc jo qui arronsa les espatlles.

—Suposo. Com a mínim al món dels adults.

—Molt bé —fa la Gilda—. El que has de fer és molt clar. Ets famós. Els famosos tenen certs poders. Has de fer tot el possible per salvar la biblioteca, has d’aconseguir que la utilitzi més de la meitat de l’alumnat. Només et queden vint-i-tres dies. Tot això és més important que buscar idees per al teu programa. L’institut confia en tu. I el teu oncle, també.

—Sí. Gràcies. Suposo que ja ho sabia. Només necessitava que m’ho digués algú altre.

La Gilda somriu.

—Duia jaqueta de tweed treballant a la graella?

—Doncs sí.

—Oi que és divertit, l’amor?

Ui, ui. La Gilda m’està dedicant aquella mena de mirada somiadora.

Ara no sé si representa que li hauria de fer un petó.





Capítol 17





LLAMINADURES DE CIRC AL RESCAT!





No, no he fet cap petó a la Gilda Gold mentre passà veu les pàgines del llibre.

Però l’endemà mateix, començo a rumiar idees per atraure més alumnes a la biblioteca.

—Crispetes i cotó de sucre gratis! —dic a la Gilda, en Gaynor i en Pierce—. Recordeu quan vam fer l’episodi aquell d’En Jamie és la bomba en què visitàvem el Big Apple Circus de Nova York?

—«De quatre grapes sota les carpes» —diu la Gilda—. Episodi sis.

—Això mateix!

—Se’t va tombar la cadira i vas caure de cara sobre una tifarada d’elefant! —exclama en Gaynor entre rialles—. Quina passada.

—De fet —dic—, era puré de patates amb colorant alimentari marró.

—Ja deia jo que feia molt bona olor —assenyala en Pierce.





—Teníem una màquina de fer crispetes i una altra per fer cotó de sucre per a aquella escena que vam rodar al costat de la taquilla —continuo—. Segur que si truquem als d’atrezzo, ens les portarien aquí, a Long Beach.

—Val la pena provar-ho —diu la Gilda.

Es treu el mòbil de la butxaca. Com que fins ara ha dirigit més de la meitat dels episodis, té molta relació amb l’equip de filmació.

I llavors parla amb la responsable de l’atrezzo, la Nancy Graziano.

Tres hores després, les màquines de fer crispetes i cotó de sucre ja estan en funcionament a la biblioteca. La flaire de crispetes calentes, acabades de fer, sura pels passadissos de l’institut.

És l’aroma més potent del món.

Llevat, potser, de l’oloreta de brioixos de canyella del centre comercial.

Em poso en mode «venedor de fira» total.

—Atenció, tothom, veniu a buscar llibres i crispetes delicioses. Apropeu-vos. Amb cada llibre, crispetes i sucre de cotó de franc. Trieu i remeneu!

La gent entra en tromba a la biblioteca. En Pierce s’ha situat prop de la porta amb un d’aquells aparells menuts de mà per comptar persones.

—Hem arribat a cent vint-i-tres alumnes, set professors, dues cuineres i en Gus, el conserge.

—Ummm, Jamie —diu la senyora Denning—, no crec que sigui gaire bona idea.

—Per què no? —faig—. Hi ha molta gent! Si aconseguim mantenir aquesta estratègia publicitària cada dia durant un mes, no tancaran la biblioteca, sinó que caldrà que l’ampliïn!

Ara és quan l’Stevie i en Lars de sobte descobreixen que el seu institut té biblioteca.

—Com és que fa olor de cinema, aquí dins? —vol saber l’Stevie.

—Un cinema en una fira —afegeix en Lars.

I aleshores tots dos veuen la màquina de fer crispetes, que en aquests moments n’està preparant una nova tanda. Els grans de blat de moro esclaten com una traca.

En Lars i l’Stevie avancen a empentes i rodolons fins al centre de la sala.

—Aparteu-vos! —crida l’Stevie mentre obre la porta de vidre i seguidament aixeca la tapa de la màquina de crispetes.

De la màquina en surt una descàrrega de crispetes calentes i llavors de blat de moro que crepiten.

Mentrestant, en Lars s’encarrega de la màquina de cotó de sucre. N’aixeca la tapa arrodonida i la llança a terra.

També pitja el botó de girar a la màxima velocitat.

El cicló arremolinat de sucre del centre de la màquina llança fils de sucre rosa enganxós per damunt del recipient metàl·lic. Filagarses d’una pasterada llefiscosa i enganxifosa —que sembla aquell material amb què s’aïllen les parets de les cases, però fora de control— empastifen alumnes, llibres i mobles.





La gent xiscla i s’amaga sota les taules per protegir-se.

Menys jo. No em puc amagar a sota d’enlloc.

La senyora Denning té els cabells enganxats a la cara. Ha provat de tornar a tapar la màquina de cotó i ha rebut una descàrrega de sucre.

La biblioteca és un caos. Ni rastre del silenci, tothom xiscla!

Tot d’una, l’Entrenador Pilota irromp a la sala.

Ve acompanyat de la sotsdirectora Bumgarten i en Gus, el conserge.

Justament les persones que no volem veure.





Capítol 18





CONCURS DE LLIBRES





—Es pot saber què passa aquí, senyora Denning? —pregunta el director.

—El somni del consell escolar s’ha fet realitat! —contesto, en el to més animat i positiu que puc, amb crispetes enganxades a les galtes amb cotó de sucre—. Avui més de la meitat de l’institut ha visitat la biblioteca!

—Tres-cents catorze alumnes en trenta-dos minuts —informa en Pierce, que en calcula l’estadística.

—Una idea publicitària molt creativa —diu la senyora Bumgarten, la sotsdirectora, que només pensa en xifres.

—Si per «creativa» es refereix a «dolenta» —engalta l’Entrenador Pilota.





—Sí, senyor —respon la senyora Bumgarten, cedint del tot—. Això era el que volia dir, senyor. Dolenta, dolenta, dolenta!

—Però ha funcionat —asseguro jo.

—Un a zero a favor nostre! —exclama en Gaynor, ventant cops de puny enlaire en senyal de victòria—. Visca! Uauuu!

—La biblioteca s’ha salvat! —afegeix la Gilda.

—No, no s’ha salvat —diu l’Entrenador Pilota, que no s’ha afegit gens ni mica a l’ambient festiu de la sala—. Els únics resultats que compten són quants nanos utilitzen la biblioteca a final de mes.

—I no farem mitjana? —pregunta en Pierce.

—No. He tingut una conversa amb la senyora Lexi Critchett. Tornarà a venir d’aquí a vint-i-dos dies per comprovar quants alumnes hi ha a la biblioteca.

—Jo m’encarregaré de controlar l’estadística —informa la senyora Bumgarten.

—Potser —diu l’Entrenador Pilota.

—És clar. Potser. —La senyora Bumgarten prova de somriure—. Bé, me’n vaig corrent. De fet, caminaré, ja que està prohibit córrer pel passadís…

Se’n va. L’Entrenador Pilota es gira cap a la senyora Denning.

—Vejam, de qui ha estat idea aquesta bestiesa de les crispetes i el cotó de sucre?

Aixeco la mà.

—Meva. Ha estat com una mena de venda benèfica. Però regalant-ho tot. I sense pastissos, galetes ni el que se sol vendre en aquests casos.

—També ha estat un error —diu la senyora Denning—. Una biblioteca no necessita llaminadures de circ per fer-la interessant, Jamie.

—I un circ tampoc —afegeix en Gaynor—. Però, apa, que bones que són. —S’arrenca una crispeta empastifada de sucre dels cabells.

—El personal de neteja haurà de fer hores extres per netejar aquesta porqueria —diu l’Entrenador Pilota.

—Potser és millor que fiquem tots aquests llibres al rentavaixella —suggereix en Gus, el conserge, traient-se el walkie-talkie del cinturó—. Gertie? Sóc en Gus. Quan hagis enllestit de netejar els plats del dinar, et tinc preparada una feineta. I és al·lucinant…

—No podem netejar els llibres al rentavaixella de la cafeteria —diu la senyora Denning, agafant un llibre—. Els faríem malbé!

No pot obrir el llibre que té a les mans. La coberta s’ha enganxat a les pàgines amb el cotó de sucre.

—Potser… daixò… haurem de substituir alguns llibres —dic, molt incòmode.

—I com proposes que els substituïm? —pregunta l’Entrenador Pilota, amb els punys a la cintura, inclinant-se endavant i mirant-me de més a prop.

—Doncs, eeeh, potser… Puf, puf, puf…

(Tres pufs seguits acostumen a indicar que no sabem com sortir d’un embolic.)

—T’he fet una pregunta, Grimm. Com proposes que «substituïm» els llibres fets malbé?

—En podria comprar de nous —intervé la Gilda, intentant ajudar-me.

—Ah, sí? Comprar-ne? I on proposes que trobem els diners per fer la comanda? —El director branda el cap indignat—. Aquesta biblioteca és pitjor que inútil. És una ruïna. Un pou pressupostari sense fons. Un fiasco econòmic!

—És que no s’ha d’amoïnar pels diners, senyor —contesto.

—Doncs m’hi amoïno. Sóc el director. La meva feina és amoïnar-me pels diners.

—Perdoni, no volia dir això. No s’ha d’amoïnar per trobar els diners per substituir els llibres perquè…, eeeh…, me n’encarregaré jo.

—De debò? —Ara l’Entrenador Pilota s’aparta a un costat i somriu—. Explica-m’ho.





Capítol 19





QUE JO FARÉ QUÈ?





Estic a punt de dir puf tres vegades seguides una altra vegada.

Per sort, la Gilda se m’avança i em salva.

—En Jamie i els seus amics humoristes faran un espectacle en benefici de la biblioteca.

—Jo? —pregunto, i la Gilda fa que sí amb el cap com una desesperada—. O sigui, jo, i tant! Hi convidaré tots els meus amics humoristes. Organitzarem un espectacle, vendrem entrades, potser muntarem una subhasta benèfica…

—Podríem rifar alguns elements de l’atrezzo d’En Jamie és la bomba! —proposa la Gilda.

—Com aquestes màquines de fer crispetes i cotó de sucre —suggereix en Gaynor, intentant ser útil. No ho és pas. Però, com he dit, ho intenta.

Mentrestant, la Gilda exagera la meva habilitat per convocar els millors humoristes.

—En Jamie coneix tothom! —diu—. En Chris Rock! En Louis C.K.! La Tina Fey! L’Ellen DeGeneres! L’Steven Wright! L’actor aquell que surt a El superpoli del centre comercial…





M’agrada la idea de la Gilda, o sigui que m’hi apunto.

—Recaptarem els diners que necessita l’institut per substituir els llibres fets malbé i una mica més per comprar-ne de nous, també!

—Jo vull aquell dels robots que viuen tots junts —diu en Gaynor—. M’he llegit els dos primers. Són una passada.

—Fins i tot hauríem de recaptar prou diners per comprar totes les altres coses al·lucinants que vol la senyora Denning, com una impressora 3D —dic, i llavors ella em dedica un somriure d’orella a orella.

—No penso convertir aquest institut en un dels teus clubs de comèdia, jovenet —m’engalta l’Entrenador Pilota.

—Encara no he explicat el millor de tot —li dic—. L’espectacle el farem al millor restaurant de Long Beach: el Bona Teca Davant del Mar.

—Però l’institut rebrà tot el que recaptem —afegeix en Pierce.

L’Entrenador Pilota alça una cella amb aire escèptic.

—I el propietari d’aquest Bona Teca Davant del Mar deixarà que li ocupeu l’establiment?

—I tant —diu la senyora Denning—. És un bon amic de la biblioteca de l’institut.

Amic?

Potser sí que és amic de la biblioteca, però sé del cert que està boig per la bibliotecària!

—Ei —dic—, i ja que hi som, podríem recaptar prou diners per comprar algunes orelleres més al seu nou equip de lluita.

L’Entrenador Pilota posa els ulls en blanc.

—No ens fa falta la teva caritat, Grimm. Mentre jo sigui aquí, els equips esportius d’aquest institut sempre rebran tots els recursos que necessitin. Vet aquí com fomentem l’orgull dels Peixets: afegint més trofeus a la vitrina del vestíbul. —Es tomba cap al conserge—. Som-hi, Gus. Pot deixar aquest caos per després. Ara que ja no queden crispetes ni cotó de sucre, ningú vindrà a la biblioteca.

L’Entrenador Pilota surt amb passes decidides de l’estança. En Gus fa el que pot per seguir-lo.

Quan se n’han anat, la senyora Denning ens diu:

—Mireu, nois. Us agraeixo de tot cor el que voleu fer, sobretot l’espectacle benèfic. És molt bona idea. Podem recaptar diners i conscienciar la gent al mateix temps. Però no crec que hàgim de provar cap més truc publicitari per atraure alumnes a la biblioteca. Vull que els nois i noies vinguin perquè desitgin ser aquí, no pas perquè hi hagi crispetes i cotó de sucre de franc.

—I cupcakes? —pregunta en Gaynor—. Els cupcakes farien meravelles.

La senyora Denning somriu.

—Joey, vull que els alumnes vinguin a la biblioteca a aprendre i a explorar, no a menjar llaminadures. Mira, abans d’aquesta feina, treballava en una biblioteca pública. Hi fèiem classes de tota mena, i sempre atreien molta gent.

—Però això és un institut, senyora Denning —diu la Gilda—. Tothom assisteix a classes tot el dia.

—Per això ens hem d’assegurar que les nostres classes extraescolars siguin ben entretingudes! —afirma la senyora Denning.

Aleshores es dirigeix a mi.

—Fins i tot divertides, potser. Si tinguéssim el professor adequat.

Ui, ui.

Per què tinc la sensació que estic a punt de presentar-me voluntari involuntàriament per fer alguna cosa?





Capítol 20





L’AMOR ÉS DIVERTIT

(I ESTRANY)





Quan sona el timbre final, la Gilda i jo enfilem el passeig marítim cap al restaurant de l’oncle Frankie.

—O sigui que seràs el professor en una de les classes de la biblioteca? —pregunta la Gilda—. Perquè si tu ho ets, jo també ho podria ser.

—Tinc una idea millor —contesto—. Per què no imparteixes tu la meva classe? En saps tant d’humor com jo.

—Sí, és clar —diu ella—. La història i les anècdotes. Però no en sé res, de fer monòlegs dreta darrere un micròfon.

—Ni jo —responc de broma—. Vull dir això d’estar dret darrere un micròfon. M’estimo més treballar assegut.

—Ja saps a què em refereixo. Podria parlar de pel·lícules còmiques clàssiques. Charlie Chaplin, els germans Marx, els Tres Sonats, els Tres Amigos. Però no podria pas ajudar els alumnes a crear un número còmic.

—A mi m’has ajudat sempre —dic, perquè la Gilda sempre ha estat una professora i una recollidora d’idees excel·lent. Sempre li llanço les meves idees. Té tot de bonys que ho demostren—. Series boníssima ensenyant iniciació a l’humor.

—No, gràcies, no és el meu fort —respon—. Ho hauries de fer tu. Pensa només en tots els alumnes que has fet anar a la biblioteca. —Se li il·lumina la mirada. Ho intueixo: està tenint una de les seves famoses ratxes d’idees—. Ei, ei. Fantàstic! Podries programar les classes perquè acabin amb una gran actuació de final de curs!

Dedueixo on vol anar a parar.

—El dia que la senyora Lexi Critchett i la resta del consell escolar tornin per comprovar quants alumnes hi ha a la biblioteca?

—Exactament. Fas l’espectacle a l’hora de dinar i bum! La biblioteca està salvada.

—Suposo…

—Mira —diu la Gilda—, tu dedica’t a planificar les classes extraescolars. Jo m’encarregaré d’organitzar l’espectacle benèfic «Humor a favor dels llibres» per recaptar diners per als llibres nous de la biblioteca. Trucaré a la Jacky Hart del programa Saturday Night Live i li demanaré que m’ajudi a contractar artistes.

—D’acord.

—Estàs segur que l’oncle Frankie ens deixarà el seu restaurant? —pregunta la Gilda.

—M’ho preguntes de debò? Farà qualsevol cosa per salvar la biblioteca. Està boig per la senyora Denning. —Consulto el rellotge—. Ups. Faig tard. Avui em toca plegar tovallons.

—Ara també us dediqueu a plegar els tovallons de paper?

—Ui, no! Ara ho tenim tot de tela. És més refinat. I aquest vespre, l’oncle Frankie vol que tinguin forma de cignes.

Quan arribem al restaurant, m’adono que el meu oncle n’ha canviat el rètol de fora.

Bona Teca Davant del Mar ara és Excel·lència Culinària Prop d’un Paratge Aquàtic.

Hi entrem de seguida.

Amb prou feines reconec el restaurant. La llum és més suau. La màquina tocadiscos sona com un anunci televisiu d’altes hores de la nit, amb les cançons més sensibleres que s’han enregistrat mai.

I l’oncle Frankie porta posat un esmòquing i un barret de copa!





—Eeeh, una cosa, oncle Frankie —dic—, no sóc cap expert en parelles…

—Ni que ho diguis —comenta la Gilda, mirant cap al sostre amb exageració.

Intento no fer-li cas.

—Però és que no sé si a la senyora Denning li agradarà el teu nou estil. O el nou restaurant.

—Que em prens el pèl? És bibliotecària. Als bibliotecaris els agraden les coses elegants i amb gust. Ah, escolta. Avui m’he après una poesia de memòria. Una joia per als bibliotecaris. Mostra el meu costat romàntic i les meves habilitats de recerca: «Les roses són vermelles, / creu-t’ho, si us plau. / Però les violetes són violeta, / i el porpra no és blau».

Just en aquest moment la senyora Denning entra al restaurant. Passeja la mirada per la sala, tan poc il·luminada.

—Ai, perdó —farfalleja—. Em sembla que m’he equivocat de lloc.

I se’n va.

La Gilda em mira.

Jo miro la Gilda.

Genial. Ara tenim una altra classe extraescolar a la llista: Recuperació de Parelles per a Oncles.





Capítol 21





EL LLIBRE DEL RIURE





L’endemà, entro a la biblioteca per estudiar durant l’estona lliure.

Si he d’ensenyar com ser divertit, m’adono que necessito fer una mica de recerca i pensar una programació.

Resulta que els professors tenen més deures que els alumnes. De fet, un dels seus deures principals és trobar idees per posar-nos deures! Així que si penses que ser professor significa que només has de treballar fins a les dues o les tres de la tarda, estàs ben equivocat.

Teclejo en un ordinador, fent una cerca entre els llibres de la biblioteca, quan apareix en Vincent O’Neil.

—Ei, Jamie.

—Hola, Vincent.

Assenyala l’ordinador.





—Una vegada un ordinador em va guanyar als escacs. Però en kick-boxing no en va tenir ni la més mínima oportunitat. I llavors hi havia aquell mariner que es va acostar a l’ordinador. Volia navegar per internet.

—Mmm, ara estic una mica enfeinat —dic, tan amablement com puc.

—De veritat? Què fas? Busques idees per al teu programa En Jamie és la bomba? Perquè jo en tinc una pila. Mira, per exemple, jugues a bitlles, però no pots treure els dits de la bola i rodoles pel carril i marques un ple.

—És força bo —dic—. Però ara mateix la Gilda i jo treballem en una cosa més important: salvar la biblioteca.

—Aaah! Genial. Necessites ajuda per trobar idees, també?

—I tant. Com més millor.

En Vincent alça un puny, en senyal d’alegria.

—Perfecte. Deixa que m’ho rumiï una mica, vejam què en surt, de tot plegat. Torno de seguida! —Surt disparat de la biblioteca.

M’apunto algunes referències i em dirigeixo a les prestatgeries. Em carrego la falda amb un munt de llibres d’humor: Nascut per fer monòlegs, Qui riu l’últim riu millor, A l’estiu tota cuca riu, i fins i tot un llibre que es diu Els millors acudits de vàters.

Els apilo tots damunt una taula de la biblioteca.

I aleshores me’ls quedo mirant, i ja està. No sé pas què faig. Puc ensenyar altres xavals a ser monologuistes llegint-los acudits com ara «Creieu que quan els professors de gimnàstica són més joves pensen: “Vull ensenyar, però no vull llegir”?».

—Es nota que estudies de valent —diu la senyora Denning.

—M’hi arriscaré —li dic, després d’apartar-me de la taula per poder mirar-la als ulls—. Faré una classe extraescolar, aquí a la biblioteca, sobre com es fa un monòleg còmic.

—És fantàstic. Estic segura que seràs un pedagog extraordinari.





—Un què?

—Perdona. Acabo de penjar en un tauler d’anuncis de la biblioteca la «Paraula del Dia». Qui en dedueixi el significat, guanya un premi. —Joguineja amb un llapis que té una figura de goma al capdamunt. És un tauró. Sembla que estigui a punt de devorar un llapis del número dos—. «Pedagog» és sinònim de «professor».

—Genial —dic, perquè acabo d’aprendre una cosa.

I no només el significat d’una paraula nova.

No; he après el secret de l’èxit a l’aula.

Si vols ser professor, o pedagog, o fins i tot un pedant (que també es pot dir petulant i presumptuós, paraules que acabo de descobrir, perquè, ei, que la biblioteca té un diccionari de sinònims immens), has de semblar intel·ligent!

Superintel·ligent.

Necessito més llibres! Que tinguin paraules rebuscades!





Capítol 22





TITULACIÓ

EN HA-HA,

HI-HI, HO-HO





Me’n torno a les prestatgeries.

Aquesta vegada busco manuals sobre les arts de l’humor. És a dir, em refereixo a Teories de l’humor i el riure, La influència de l’humor en la cultura del segle XX, i un llibre molt antic: Riallades: Assaig sobre el significat de la comèdia, escrit per un francès que, em sembla, es va morir abans que s’inventessin les lluites de pastissos.

Sí. És la mena de cosa feixuga que hauries de llegir si fossis professor de «riurologia».

Obro una llibreta i hi començo a apuntar coses.

«A l’antiga Grècia, la comèdia representada com una obra de teatre era una de les tres formes dramàtiques principals».

Sona intel·ligent.

També em pregunto si el iogurt grec es venia en pots tan grossos a l’antiga Grècia com els que es poden trobar als supermercats dels Estats Units. I què el fa ser grec, si està elaborat als Estats Units? Suposo que està bé que no l’anomenin iogurt de Grècia. Sona un pèl massa pompós.

Però ara estic perdent el fil.

Obro l’assaig Riallades i li faig una ullada.

«L’humor no existeix fora del que és estrictament humà… Ens podem riure d’un animal, però només perquè hi hem detectat alguna actitud o expressió humana».

De fet, no me’n ric mai, dels animals, jo. Molts tenen ullals. Alguns són verinosos.

Arribo a una part molt feixuga sobre el significat psicològic de la flatulència en l’humor. Em comencen a pesar les parpelles.

Badallo i canvio a Shakespeare.

«Moltes de les obres més conegudes de Shakespeare són comèdies, com la Comèdia dels errors».

D’acord. Si al títol hi apareix la paraula «comèdia», ha de ser divertida. O potser aquest era un dels errors?

El bolígraf va recorrent la pàgina mentre obro un altre llibre gruixut i polsegós.

«Els monòlegs es van originar amb els bufons de la cort a l’època medieval…».

La teoria de la comèdia em fa agafar son. Molta, molta son. Començo a fantasiejar sobre com devia ser un bufó de la cort…





Sense ni adonar-me’n, recolzo el cap a la taula. I sento que algú crida:

—Senyora Denning?

Em desperto enmig d’un toll de baves.

Sí, els apunts eren tan avorrits que m’he adormit.





—Senyora Denning? —tornen a bramar—. Aquest noi està fent servir un dels seus llibres com a coixí!

Ui, ui. És el director. L’Entrenador Pilota!

Gairebé sembla que renyi la senyora Denning assenyalant-la amb el dit.

—Perquè les normes quedin ben clares: el dia del recompte, els alumnes que utilitzin aquesta sala per fer una becaineta no comptaran com a usuaris de la biblioteca. Han d’estar desperts.

Mostra a la senyora Denning una plana del calendari i la penja al tauló d’anuncis, damunt el mot «pedagog», la Paraula del Dia.

L’últim dia del mes està encerclat.

—Disposa de tres setmanes per aconseguir que més de la meitat de l’alumnat vingui a fer el que es fa en una biblioteca, no pas a recuperar la son perduda.

—En Jamie feia recerca —prova d’explicar la senyora Denning.

—De debò? Què estudiava? Com fer una bona dormida a ple dia?

Intento sortir d’aquest embolic amb algun acudit.

—Que curiós, Entrenador Pilota. Em fa recordar una cosa que va dir un dia el gran còmic Steven Wright. Li van preguntar: «Que ha dormit bé?». I ell va contestar: «No, he comès un parell d’errors».

A la senyora Denning se li escapa el riure.

L’Entrenador Pilota es limita a grunyir. I surt de la sala a grans gambades.

Em miro la programació i els continguts que he redactat i rellegeixo les parts no borroses, les que no he tacat amb la bava de la becaina.

Sí. La segona vegada que ho llegeixo és igual d’avorrit.

A qui vull enganyar?

Les meves classes no seran sobre la comèdia. Seran una tragèdia.





Capítol 23





HEU SENTIT CAP MALA IDEA,

ÚLTIMAMENT?





Quan s’acaba l’institut, la Gilda i jo ens trobem a la biblioteca.

Ha tingut idees boníssimes per a l’acte benèfic «Humor a favor dels llibres». Tot just quan ens disposem a explicar-les a la senyora Denning, en Vincent O’Neil irromp a la sala.

—Prepareu-vos per al·lucinar! —anuncia—. La biblioteca està salvada! Se m’han acudit les millors idees de la història!

—Mentre no siguin més truquets publicitaris… —diu la senyora Denning.

—Truquets? —fa en Vincent—. I ara. Són idees massa grosses per dir-ne truquets.

—Fantàstic.

—Molt bé —diu en Vincent—, hi ha el llibre infantil aquell d’un lleó que va a la biblioteca per participar en l’hora del conte. Els nens el fan servir de coixí, i ajuda a treure la pols dels prestatges amb la cua, també. Bum! Podem fer el mateix, nosaltres. Podem demanar al zoo que ens deixin un lleó! El portem aquí i li fem treure la pols dels prestatges. Seria la mascota de la biblioteca!

Ens mirem en Vincent com si s’hagués tornat boig.

—Vols tenir un predador devorador de persones a la biblioteca? —pregunta la Gilda.

—Ja ho sé, ja ho sé. Entenc la vostra preocupació. Us amoïnen les qüestions de possibles responsabilitats. Les tarifes de l’assegurança. Ho entenc. Passem a una altra idea. Propera proposta: un equip d’animadors per a la biblioteca.

Ens en fa una petita demostració.





—En comptes de borles —diu—, els animadors sacsegen llibres tallats en tires.

—Llibres tallats en tires? —exclama la senyora Denning.

—Ja. Mala idea. Passem a la següent. Idea tres. He deixat la millor per al final. En Jamie fa una classe extraescolar sobre com fer un monòleg d’humor dret darrere un micro. Ell s’encarrega de l’humor, jo m’encarrego d’estar dret.

—Perfecte! —dic, només per evitar que en Vincent emeti cap més idea tòxica a la capa d’ozó. M’amoïna l’escalfament global.

Evidentment, això significa que continuo necessitant una programació, però estic ben disposat a fer aquest sacrifici per tal d’evitar que en Vincent ens continuï inundant amb totes les bestieses que li surten del cervell.

—I mentre en Jamie es preparava les classes —intervé la Gilda—, jo he organitzat un equip estel·lar per a l’actuació benèfica al restaurant de l’oncle Frankie, vull dir al «guestogan». Tindrem la Jacky Hart, del programa Saturday Night Live…

—Genial! —exclama en Vincent.

—En Jim Gaffigan també ha sortit al nostre programa —recorda la Gilda, consultant les seves notes—. A l’episodi set, va interpretar un client del restaurant molt satisfet.





—Demà a primera hora em posaré en contacte amb en Jim —anuncia la Gilda.

—Ell també és genial! —reconeix en Vincent.

—També vull trucar a alguns dels participants al concurs del millor humorista júnior del món. L’Antony Guerrero, la Rebecca i la Rachel Klein, en Ben Baccaro.

—Estic flipant! —exclama en Vincent—. Tots els meus herois humoristes i també en Jamie! —Surt de la biblioteca gairebé fent saltirons.

Quan ja és fora, la senyora Denning ens fa un gest a la Gilda i a mi perquè ens hi acostem.

—Us puc demanar que feu una altra trucada? —xiuxiueja.

—A les autoritats, per parlar-los d’en Vincent? —contesto, també amb un xiuxiueig—. Tranquil·la. És inofensiu. Només un pèl massa entusiasta.

—No em preocupa en Vincent —contesta la senyora Denning—, sinó el teu oncle Frankie. Sembla molt… diferent. Fa dies que no em mostra piruetes amb el io-io. Fins i tot vol saber quina és la meva òpera preferida.

La Gilda i jo no ens en sabem avenir.

—Ha fet preguntes sobre òpera?

La senyora Denning fa que sí amb el cap.

Ostres. L’oncle Frankie està encara pitjor del que ens pensàvem.





Capítol 24





L’ONCLE FRANÇOIS





Dilluns, després de les classes, la Gilda i jo ens en anem al restaurant a fer un mos.

I a tenir una xerradeta amb l’oncle Frankie.

De camí, veiem en Bob el Boig, l’home que porta un rètol de cartró sobre la imminent invasió extraterrestre.

—Els galaxatronians ja vénen cap aquí —ens explica—. Arribaran la propera setmana. Recorda d’afegir a la maleta el raspall de dents i roba interior de recanvi, Jamie!

—Me’n recordaré —li dic—. Gràcies per l’avís.

La Gilda i jo li llancem una moneda al potet i ens afanyem cap al restaurant. L’oncle Frankie ens rep a l’entrada.

Torna a portar corbata de llacet.

—Hola, oncle Frankie —el saludo.

—James, si us plau, digue’m François. Sona molt més distingit, no trobes?





—Ei, tinc una idea —dic a l’oncle Frankie—. I si ens ensenyes un truc nou amb el io-io? El pots assajar amb la Gilda i amb mi. Aleshores, si et surt bé, el pots ensenyar a la senyora Denning, quan vingui.

—És una idea genial —diu la Gilda.

L’oncle Frankie arrufa el nas, com si algú acabés de demanar una ració doble de fetge amb ceba.

—Un truc amb el io-io? Per a la Flora? I ara! M’estranya que em suggeriu una activitat tan ordinària, simple i poc sofisticada. Jugar amb el io-io no té prou dignitat per a una intel·lectual com la Flora.

—No és veritat —li dic—. Recordes l’altre dia, quan ella ni tan sols va reconèixer el restaurant i se’n va anar?

L’oncle Frankie (vull dir, François) em dóna uns copets al cap.

—Quan siguis més gran, James, ho entendràs. Però ara, si em perdoneu, he d’anar a preparar el tàrtar de tonyina! —I què és? —pregunto.

—Peix cru —contesta la Gilda—. Esquer per pescar.

—Ui, no —diu l’oncle Frankie—. És una delicadesa gurmet. Ho diu a la revista Delícies Gurmets que he agafat de la biblioteca pública. —Entra a la cuina per «no cuinar» el peix.

Em dirigeixo darrere el taulell i em situo al meu lloc de sempre, a la caixa registradora. La Gilda agafa un tamboret.

Passejo la mirada pel restaurant. La majoria de taules són buides. Veig més espelmes i tovallons plegats que gent. Tots aquests canvis del restaurant no han anat gaire bé per a l’amor ni per al negoci.

El nostre client més lleial, el corpulent senyor Burdzecki, observa com l’oncle Frankie desapareix dins la cuina i seguidament s’acosta al taulell d’una revolada.

—De pressa —demana amb aquell accent rus tan marcat—. Explica’m un acudit, Jamie. No recitis més poesia…

—Però l’oncle Frankie ha dit que…

—Si us plau, t’ho suplico. Prou de poesia! Explica un acudit!

—Mmm, d’acord. —Miro al meu voltant per assegurar-me que l’oncle Frankie no em sent. L’humorista preferit del senyor Burdzecki és rus, és diu Yakov Smirnoff i es veu que va ser un èxit a les dècades del 1970 i del 1980. Però només em sé sis acudits seus, i ja els he explicat un munt de vegades al senyor Burdzecki. O sigui que me n’invento un—. Com es diu un rus que ha menjat massa mongetes seques?

El senyor Burdzecki arronsa les espatlles.

—No ho sé. Com es diu?

—Vladimir Petin!

El senyor Burdzecki es colpeja els genolls amb els palmells.

—Jamie, ets la bomba!

—Gràcies —responc.

—Ei, ho dic de debò. Ets la bomba. No te n’oblidis mai. Et surt de natural. I és que la teva poesia no és tan bona com el teu humor.

I en aquest precís instant ja sé el que he de fer.

He d’engegar a l’oncle Frankie el mateix discurs que sempre em dedicava ell quan jo participava en el concurs del millor humorista júnior del món.

Quan intentava introduir acudits extrets dels llibres d’humor a la meva actuació, em feia seure (d’acord, jo ja estava assegut, però ja m’enteneu) i em deia: «Sempre ets millor quan t’inventes el teu propi material, Jamie. Sigues tu mateix. Mostra’ns com interpretes tu la vida».





Ara em toca a mi instruir-lo a ell.

La senyora Denning vol que l’oncle Frankie sigui l’oncle Frankie, no pas el xef François.

—Desitja’m sort —dic a la Gilda.

I tot seguit em dirigeixo a la cuina per tenir «la xerrada».





Capítol 25





SI DÓNES

CONSELLS, PREDICA

AMB L’EXEMPLE!





—Mmm, oncle Frankie, que podem parlar?

Fa un posat amoïnat. —I tant, nano. Què passa?

—Daixò, segurament no sóc el més indicat per aconsellar-te en el tema de l’amor…

—És veritat —diu la Gilda, que s’està a la porta fent veure que no ens escolta d’amagat.

—Entra, va —demano a la Gilda amb un sospir—. Em sembla que necessitaré que m’ajudis.

—En què? —pregunta l’oncle Frankie.

—A dir-te la veritat.

La Gilda entra a la cuina.

—Agafa un recipient de cogombrets —li demano.

S’asseu en un recipient de plàstic de deu quilos de cogombrets. L’oncle Frankie s’asseu al que hi ha al costat d’ella.





—Què em voleu dir? —pregunta l’oncle Frankie—. Que potser necessitem espelmes noves al menjador? O més simfonies de Mozart al tocadiscos?

—No —contesto—. Necessitem música du-du-a. I hamburgueses. I patates fregides com les de sempre.

—I tovallons que no semblin ocells immòbils —afegeix la Gilda.

—Ah, ja ho entenc. No us convencen les millores. És que a la nostra clientela més sofisticada, com les bibliotecàries del barri, li agraden les coses refinades, com tovallons ben plegats i canelobres.

Faig que no amb el cap.

—No, no és veritat. Li agraden els io-ios. I tu.

—Eh?

—La senyora Denning —diu la Gilda—. Li agrades tal com ets. El tu d’abans. El que duia davantal blanc tacat de greix i esquitxades de quètxup.

—És el que em dius tu sempre, oncle Frankie —dic—. És millor ser un mateix, i no pas intentar ser qui et penses que els altres volen que siguis.

L’oncle Frankie somriu una mica.

—La Flora vol que faci piruetes amb el io-io?

—Sí! —exclamo.

—Li agrades tal com ets —diu la Gilda—. Com que ets un home, et deu costar adonar-te’n. Molts homes i nois no s’assabenten quan una dona o noia se sent atreta per ells.

La Gilda em mira, alçant les celles de manera curiosa. No entenc per què.

—Us ho ha dit ella, això? —pregunta l’oncle Frankie, toquejant-se la corbata de llacet.

—Sí —contesto.

—Ja ho entenc —diu tot pensarós. Al cap d’un moment, s’alça d’un bot i crida—. Que bé!

La Gilda i jo ens el quedem mirant mentre ell s’arrenca la corbata de llacet i la roba elegant com si fos Superman.





La Gilda i jo ajudem l’oncle Frankie a apagar totes les espelmes del restaurant i a encendre els llums.

—Adéu, senyor Mozart! —L’oncle Frankie dóna un cop en un lateral del tocadiscos. Un grup du-du-a comença a cantar «Per què ens enamorem».

Una de les frases em sembla molt estranya: «Per què la pluja cau del cel ennuvolat?».

«Perquè seria difícil que sortís de terra», li vull dir al cantant. Però ara mateix ja està rimant «ennuvolat» amb «enamorat».

I en aquest instant, la senyora Denning travessa la porta. Somriu. L’oncle Frankie somriu i juga amb el ioio. Amb pluja o sense, aquí s’enamora tothom!

—Oi que és meravellós? —pregunta la Gilda, mirant-me i parpellejant.

—Sí —li dic—. Ara podrem tornar a demanar hamburguesa de formatge especial amb patates fregides.

La manera en què la Gilda alça la mirada enlaire em comunica una cosa.

No és la resposta que esperava.





Capítol 26





HA TORNAT LA FELICITAT





L’oncle Frankie torna a donar la volta a les hamburgueses amb una mà mentre amb l’altra fa piruetes amb el io-io.

—D’aquest moviment en dic Llançament del Molinet Fugitiu amb Gir del Túnel del Temps! —diu mentre mostra la seva habilitat a la senyora Denning.





La senyora Denning n’està encantada.

—Aquest és el Francis que jo…

Fos el que fos el que anava a dir, s’ho repensa a mitja frase.

—Recordo.

La senyora Denning encara s’alegra més quan en Pierce i en Gaynor apareixen amb el cartell que han creat per a la funció benèfica «Humor a favor dels llibres» de divendres vinent al vespre.

—Heu aconseguit que vinguin la Jacky Hart i en Jim Gaffigan? —diu tota esverada.

—Sí —respon la Gilda—. A en Gaffigan li encanta el menjar. Em va dir que un restaurant és el que considera més semblant al paradís. Sobretot si hi ha pastís.

—Ah, doncs n’hi haurà —diu l’oncle Frankie—. De poma, cireres i plàtan!

—També vénen aquells del concurs d’humor júnior —diu en Gaynor, assenyalant-ne el nom al cartell.

—L’Antony Guerrero, les germanes Klein i en Ben Baccaro han dit que sí —afegeix en Pierce.

—I és clar —diu la Gilda—, en Jamie és l’estrella.

L’atracció principal. L’heroi. L’únic a qui ve a veure la gent, en viu i en directe.

Glubs.

Preferiria que no ho hagués dit, això. Us he comentat que tinc el mal costum d’angoixar-me just abans de les grans actuacions? Se’n podria escriure un llibre. Potser fins i tot cinc.

Mentre tothom s’afarta de pastís de carn, pèsols i puré de patates, jo noto com la suor em regalima per l’esquena com un doll de pluja del baixant d’una teulada embussat de fulles.

A la nit, les coses passen de ser dolentes a pitjors, i, finalment, horribles.

Aterren els extraterrestres!

Sí. En Bob el Boig tenia raó.

Els galaxatronians arriben d’hora. Cap a mitjanit. Ataquen el passeig marítim, enderroquen el restaurant i arrasen l’institut.

Mirant-ne la part positiva, com que ja no tenim ni institut ni biblioteca, no cal que m’amoïni per preparar continguts per a les classes en què havia d’ensenyar a ser humorista.

Llàstima que em desperto i m’adono que no s’ha acabat el món.

Era un d’aquells somnis estrambòtics que tinc de vegades.

M’imagino que somio tot això quan m’adormo preocupat per coses que m’espanten: la funció benèfica, la classe d’humor i el fet que l’Stevie Kosgrov dormi dues portes més avall.





L’endemà al matí, vaig a la biblioteca a parlar amb la senyora Denning.

—Em sembla que aquesta setmana m’he de concentrar en la funció benèfica —li dic—. Quan hagi passat, llavors organitzaré les classes d’humor. —Assenyalo el calendari, on es veu l’últim dia del mes encerclat en vermell—. Encara tenim dues setmanes per omplir la biblioteca d’alumnes per al gran dia, a final de mes.

—És una idea excel·lent —diu—. Segur que podrem inscriure un munt d’alumnes per a les teves classes durant l’actuació benèfica! A més, amb tu, la Jacky Hart i en Jim Gaffigan, potser encara recaptarem prou diners per comprar més llibres, més ordinadors, més iPads i una impressora 3D per al nostre racó creatiu! Si tenim tot això, segur que vindrà gent a la biblioteca. Però no et vull pressionar.

Per fora, somric i faig que sí amb el cap.

Però per dins, suo a raig i em voldria morir!





Capítol 27





PLUJA D’IDEES AMB POSSIBILITAT DE TEMPESTES





M’adono que el que em fa falta (a part d’un bitllet d’autobús per sortir de la ciutat) és material nou de trinca per a l’actuació benèfica.

O sigui que quan s’acaba l’institut, la Gilda, en Pierce, en Gaynor i jo quedem a la biblioteca per preparar un número nou.

—Molt bé —diu la Gilda—, és una funció a benefici de la biblioteca de l’institut…

—Doncs, vinga, hem d’inventar-nos acudits de biblioteques, col·legues —proposa en Gaynor—. És lògic, no?

—Ben pensat —intervé en Pierce. Ell i en Gaynor fan xocar els artells.

I tot seguit em miren a mi.

—Mmm, sí, eh… —M’espremo el cervell, provant de recordar algun acudit de biblioteques que hagi llegit o sentit—. Sí, ja en tinc un. Un home entra a la biblioteca amb un llibre vençut de préstec. El bibliotecari diu: «El temps de préstec d’aquest llibre sobre amnèsia ha vençut fa quatre setmanes!». I l’home diu: «De debò? Me n’havia oblidat».

En Gaynor riu una mica. En Pierce somriu. La Gilda fa que no amb el cap.

I ara és quan en Vincent O’Neil irromp a la sala.

—Ei, penya. Que feu una altra pluja d’idees?

—Sí —li contesto—. Necessito material nou per a l’actuació «Humor a favor dels llibres», que farem aquest divendres al vespre! Sembla que només faltin tres dies, perquè només falten tres dies!

Estic convençut que tothom nota el pànic que transmeto amb la veu.

—Bé —diu en Vincent—, com que és una actuació a favor de la biblioteca, hauríeu d’explicar acudits de biblioteques i bibliotecaris!

—És el que he dit jo! —exclama en Gaynor—. És obvi, col·lega.

—De tota manera —afegeix en Pierce—, estaria bé que fossin acudits bons.

—Tranquils! —diu en Vincent—. En tinc una pila! Sabeu on viuen els bibliotecaris? Sota coberta. Quan surten d’excursió no van a la muntanya, sinó a la plana. I quina carn és la que els agrada més? El llom. El llom… del llibre!





—Ahà —fa la Gilda, quan en Vincent acaba la ronda de jocs de paraules. I llavors fa aquella mirada seva.

Aquella amb què notes que els núvols de la pluja d’idees li giravolten al cervell—. Ei, ja ho tinc. És una passada. No escriguis res!

—Què?

—Improvisaràs. Un monòleg espontani, intuïtiu, no preparat sobre llibres!

—Eh?

La Gilda agafa un carro ple de llibres que la senyora Denning ha de desar.

—Tanca els ulls i tria’n un —em demana—. I digue-me’n alguna cosa.

Ho provo. Què hi puc perdre?

El primer llibre que agafo del carro és El corredor del laberint, de James Dashner.

—Ah, sí —dic—. Un dels meus preferits. Tracta d’un ratolí en un retorçat experiment psicològic que intenta trobar el formatge en un laberint, i es passa l’estona corrent. —Faig cara de rosegador i una veueta xisclaire—. On és el formatge? Ara que hi penso, on són els meus Cheetos? On hi ha la formatgeria més propera? És el meu aniversari!

Tothom es peta de riure.

La Gilda em passa un altre llibre.

—Els tres mosqueters —dic, llegint-ne el títol. I aleshores engego un altre discurset literari—. Tracta de tres individus que es dediquen a caçar mosques. I quan en cacen una diuen: «Una per a tots i tots per a una!». —Faig el gest de caçar mosques al vol amb la mà—. Ai, ara no sé si això de «mosqueter» ve de «mosquet». Que potser maten mosques amb mosquet, els mosqueters?

—Per pixar-s’hi! —exclama la Gilda.

—Genial —afegeix en Gaynor.

—Molt divertit —diu en Pierce.

—I —comença en Vincent— si et quedes sense idees, sempre pots fer servir un dels meus acudits de bibliotecaris.

—Gràcies —dic.

Però no crec que m’hagi de fer falta el material d’en Vincent. Gràcies a la Gilda, torno a sentir que sóc la bomba!





Capítol 28





RODOLAR PER TERRA…

DE TANT RIURE





Divendres al vespre, el restaurant és ple com un ou.

Només queda lloc per estar de peu dret, ja que no hi ha places per seure, excepte per a mi i per a alguns dels meus companys en cadira de rodes.

L’oncle Frankie porta esmòquing (però ja no es fa dir François) i dóna a tothom la benvinguda amb tots els honors a mesura que van entrant.

La senyora Denning apareix amb un vestit ben lluent. Em sembla que se l’ha fet ella amb una pistola de cola i lluentons al nou espai creatiu de la biblioteca.

També han vingut els Somrients. Per sort, no els acompanya l’Stevie.

Observo el nou director, l’Entrenador Pilota, voltant en la penombra, prop del tocadiscos. Pren un d’aquells batuts espessos de proteïnes amb una ampolla de plàstic. I fa rots.

Llavors entra la Jacky Hart amb alguns dels seus companys de repartiment del Saturday Night Live. En Jim Gaffigan és just darrere seu, i la gent es torna boja.

—Molt bona nit a tothom —dic, ja que sóc el presentador, o mestre de cerimònies—. Gràcies per ser aquí avui i ajudar a recaptar molts diners per a la biblioteca de l’Institut de Long Beach!

La multitud aplaudeix.

—Esperem que acabeu rodolant per terra de tant riure… encara que no tingueu rodes com els meus companys de les cadires i jo. I no us oblideu de fer ofertes per a totes les coses al·lucinants a la subhasta silenciosa. La Jacky Hart ha donat un exemplar signat del seu llibre, Jacky Ha-Ha. Jo he signat una còpia del primer guió televisiu d’En Jamie és la bomba. I el senyor Gaffigan ha signat l’entrepà que no s’ha acabat de menjar aquest migdia per dinar.

En Gaffigan s’inclina i m’agafa el micro.

—No et pots ni imaginar el que costa signar el teu nom amb mostassa i quètxup —diu de broma.

Comencem l’espectacle amb alguns números còmics dels meus companys del concurs del millor humorista júnior del món.





En Ben i les germanes Klein són per petar-s’hi, com sempre. Però l’Antony Guerrero, d’Albuquerque, a Nou Mèxic, que va guanyar la fase regional del sud-oest, interpreta un número que fa recargolar tothom de riure. (Bé, això de recargolar-se és una manera de parlar, ja m’enteneu!)





Sempre he admirat l’humor de l’Antony. No li fa por res i no es preocupa mai de ser políticament correcte.

Quan acaba, la Jacky Hart ocupa l’escenari amb alguns amics del Saturday Night Live.

Com que som en un restaurant fent una actuació benèfica per a una causa literària, fan un número superdivertit sobre el Filet, de Shakespeare, una obra que tracta d’un cuiner que dubta.





És molt divertit. Sobretot quan la Jacky i els seus amics fan moviments de dansa moderna, fent veure que són filets que s’arronsen en ser cuits.

La Gilda se m’acosta amb un carret de biblioteca carregat de llibres.

—Et toca després d’en Gaffigan —em recorda.

No calia.

Estic suant més que el filet a la brasa del Filet de la Jacky Ha-Ha.

Sobretot quan m’adono de qui s’acaba d’esmunyir al restaurant: l’Stevie Kosgrov i en Lars Johannsen!





Capítol 29





HORROR

ENTRE BASTIDORS





Entro a la cuina, que hem transformat en una mena de camerino (la sala on els artistes s’esperen abans de l’actuació).

És un bon lloc per concentrar-me i preparar-me per al meu número improvisat. També és un lloc perfecte per amagar-me de l’Stevie i en Lars.

O això em pensava.

—Què fas aquí, gracioset? —gruny en Lars, quan ell i l’Stevie irrompen a la cuina.

—Quina coincidència —diu l’Stevie—. Aquí és on el seu oncle Frankie emmagatzema tota la carn morta.

—No —replico—. De fet, la carn la guarda a la sala refrigerada.

—Genial —diu en Lars—. És on l’Entrenador diu que t’hauríem de ficar. Al congelador.

—Això ha dit, l’Entrenador? —exclamo—. Si és el director de l’institut!

L’Stevie i en Lars es limiten a somriure i engrapen els braços de la cadira.





—El congelador és cap allà —diu l’Stevie—. Acostumo a colar-me aquí a dins a robar frankfurts congelats cada dos per tres. M’encanten els polos de carn.

—Ah, sí? —pregunta una veu que m’alegra sentir. L’oncle Frankie—. Em pensava que era una altra rata gegant. Què hi feu, aquí, vosaltres dos?

—Res —remuga en Lars.

—Només hem vingut a veure l’espectacle —afegeix l’Stevie—. Som en un país lliure.

—No pas aquest vespre —diu l’oncle Frankie—. Això és una actuació benèfica. Les entrades van de cinquanta dòlars en amunt. Si voleu ser tan a prop de l’estrella, us en costarà cinc-cents. —Estén la mà cap a ells.

—Mmm, hem de marxar —diu l’Stevie.

—Sí —afegeix en Lars—. He sentit que la meva mare em crida.

—Això era? —pregunto, acostant-me la mà a l’orella—. Em pensava que era un ratolí.

En Lars alça un puny. L’oncle Frankie fa una passa endavant.

—No deus voler fer esperar la mama —diu a en Lars.

L’Stevie i en Lars se’n van, però no pas sense dir l’última paraula:

—Això no s’ha acabat, coix!

—Tenen raó —diu l’oncle Frankie—. No s’ha acabat fins que no actuïs tu! Som-hi, nano.

—Gràcies —li dic—. Per tot.

Em dedica un somriure i una picada d’ullet i em frega els cabells, com per despentinar-me de broma.

—Igualment! La Flora estava tan emocionada amb la gentada que ha vingut, que m’ha fet un petó a la galta!

Sortim just a temps per veure el final de l’actuació d’en Gaffigan.





Enllesteix l’actuació dient:

—Tant de bo tots els clubs de comèdia fossin restaurants. Així, quan expliqués acudits sobre la cansalada, en podria menjar alhora! Gràcies, gent. Ajudeu la biblioteca. Ajudeu el meu amic Jamie Grimm a ajudar el seu institut. I feu-me arribar tota la cansalada que tingueu! I ara, senyores i senyors, comenceu a aplaudir l’únic i inimitable Jamie Grimm!

Sí, em toca.

Em quedo immòbil un instant. No recordo cap acudit.

I aleshores me’n recordo: no he d’explicar acudits! He d’improvisar. Inventar-me coses sobre la marxa.

Quan la Gilda m’ho va proposar, em va semblar molt bona idea.

Però va ser abans d’haver de fer-ho.

Què em devia passar pel cap?





Capítol 30





RESERVA EL LLIBRE!





Em dirigeixo cap al focus.

En Jim Gaffigan em passa el micro. —Diverteix-te —em diu—. Me’n vaig a la cuina a fer-me un entrepà de cansalada, enciam i cansalada, sense enciam.

—Senyores i senyors, Jim Gaffigan! —dic, estirant la mà cap a ell.

Tothom aplaudeix.

Aleshores demano un altre aplaudiment per a «tots els fantàstics humoristes que han ofert el seu temps per venir aquest vespre a ajudar a recaptar fons per a la biblioteca de l’Institut de Long Beach. Cap d’ells cobrarà…».

—No cobrarem? —salta en Ben Baccaro, l’humorista que es fa dir Cebeta Italiana. Sempre du una samarreta blanca molt cenyida perquè li ressalti els músculs, que contrau cada vegada que explica un acudit—. Aleshores, com podré pagar aquest entrepà de mandonguilles? —fa broma.

—Convido jo, ja me n’encarrego! —diu l’oncle Frankie.

—Ja ho veig, que te n’has encarregat tu, ja veig com tens el davantal!

La gent es peta de riure. Tothom s’ho passa genial, i la seva energia fa que se m’activi la vena còmica.

—Mireu —dic—, com que això es fa a benefici de la biblioteca, he pensat que podria parlar d’alguns títols.

La Gilda empeny un carro de biblioteca i el deixa al meu costat, on m’il·lumina el focus de llum. Està carregat de llibres que no havia vist mai.

Sí. Faré aquesta esbojarrada actuació de trapezi sense xarxa.

—Què tenim aquí? Ah, sí. La teranyina de la Carlota. Tracta del terrible servei d’Internet que hi ha en una ciutat de Carolina del Nord. No sé per què hi ha un porc a la coberta.

—Cansalada! —crida en Jim Gaffigan, des de fora l’escenari.

Una altra onada de riallades inunda la sala. M’hi submergeixo!





L’esquetx funciona tan bé que he d’abraçar la Gilda quan acabo.

—Has estat genial! —em diu ella.

—Si és veritat —contesto—, és gràcies a tu!

M’agafa el micro de la falda.

—Ei, gent —s’adreça a la multitud—. Gran anunci. A partir de la setmana vinent, després de l’institut, en Jamie Grimm, aquest humorista que tinc aquí, serà a la biblioteca fent una classe per ensenyar a ser humorista. I al final del curs, al cap de dues setmanes, els millors humoristes de la classe faran una actuació com aquesta a la biblioteca. Si hi esteu interessats, hi ha un full per inscriure-s’hi, allà, en aquella taula. Ens veurem dilluns a la biblioteca!

Tots els xavals del públic s’acosten corrents a la taula.

—Mmm, quantes places tenim per als alumnes? —pregunto a la Gilda.

—Tantes com inscripcions! Potser l’institut sencer!

La senyora Somrient, que treballa en un banc, s’ha ofert a responsabilitzar-se dels diners recaptats. Quan s’acosta i ens diu el que hem recaptat amb les entrades i els objectes subhastats, la senyora Denning per poc no es desmaia.

—N’hi ha prou per fer tot el que havíem somiat! —exclama, i m’abraça.

I l’oncle Frankie? Doncs rep un altre petó!

—Felicitats, Jamie —diu la Jacky Hart, acostant-se’m per fer una encaixada—. Ho has fet molt bé.

—Gràcies —li dic—. Però és que he tingut el millor professor de «moltbeisme»!

Faig un gest cap a l’oncle Frankie, que ara mateix fa miradetes a la senyora Denning.

—Així, Flora —sento que diu—, m’imagino que això vol dir que passaràs més estona aquí, oi?

—Així ho espero, Francis.

Em sento molt bé. I aleshores l’Entrenador Pilota s’acosta per arruïnar-me la nit.

—Molta gent —diu, amb la cara arronsada com si tingués més gasos que en Vladimir Petin empassant-se vinagre anglès—. Llàstima que això no compti. La gentada que interessa al consell escolar ha de ser a la biblioteca, Grimm, no en un restaurant escoltant com una colla de setciències famosos expliquen acudits. Veurem quants nanos fan servir la deixalleria de llibres de la senyora Denning a final de mes. No te n’oblidis, Grimm: és el meu institut; jo en dicto les normes.





Capítol 31





TRACTAMENT

DE PRIMERA CLASSE?





Dilluns al matí, a l’institut, gairebé tot l’alumnat s’inscriu a la meva primera classe, anomenada Com fer monòlegs.

Tothom es va divertir tant al restaurant que volen participar en el proper espectacle! La Gilda i la senyora Denning apunten noms en una taula que han col·locat al passadís de fora la biblioteca.

—Veniu en acabar les classes —anuncia la Gilda durant l’enrenou que hi ha en el canvi d’aula—. Una classe exclusiva per a la biblioteca, impartida pel millor humorista júnior del món i estrella de la sèrie televisiva d’èxit En Jamie és la bomba, en Jamie Grimm en persona!

—Això serà una passada! —sento que diu una alumna quan apunta el seu nom al full d’inscripcions de la senyora Denning.

—Jo també vull tenir un programa a la televisió! —diu una altra.

—Jo he nascut per fer riure —afegeix una tercera—. I guanyar-m’hi la vida!

—Inscriviu-vos-hi! —exclama la Gilda, com si estigués en una fira—. Apreneu a fer monòlegs còmics, drets darrere el micròfon!

—Potser m’hi hauria d’apuntar jo —dic a la Gilda, de broma—. M’agradaria tornar a aprendre a estar dret.

Ella se’n riu, però jo estic xop de suor. És el que em passa sempre quan sento massa pressió. Com ara.

Com sempre.

Per mi, la vida és una olla de pressió amb la tapa ben tancada.

Em passo la resta del dia suant. Em sap greu pels qui han de seure darrere meu. També m’agradaria disculpar-me públicament amb en Gus, el conserge.





El timbre final sona a les 14.40 hores.

A les 14.48 hores ja sóc a la biblioteca. Hi hauria pogut arribar abans, però he hagut d’obrir-me pas entre el munt d’alumnes que també hi anaven. A la meva classe!

Ja només queda lloc de peu dret. Una dotzena de xavals són a fora, al passadís, perquè la sotsdirectora, la senyora Bumgarten, diu que hem arribat al límit que marca la seguretat en cas d’evacuació per incendi.

—Molt bé —diu, mirant al seu voltant per assegurar-se que l’Entrenador Pilota no s’amaga entre les ombres.

—Bé, si necessitem més espai, jo també em podria quedar a fora, al passadís —suggereixo.

La senyora Bumgarten somriu. La senyora Denning riu.

Totes dues es pensen que parlo de broma.

Però no.

És que em moro de por!

—Llàstima que el consell escolar no hi sigui, avui —diu la senyora Denning—. Segur que salvarem la biblioteca.

«Salvar la biblioteca», penso. «Per l’institut. Pels alumnes. Per l’oncle Frankie. Per AMOR!».

Exacte. Ho he de fer! Som-hi.

—Mmm, bona tarda a tothom. Sóc en Jamie Grimm. Rima amb fwschlimm. —Tothom esclafeix a riure. O sigui que continuo endavant, encara que la veu em surt fluixa i tremolosa—. També rima amb prim. I socarrim. Que ja sabeu que vol dir «cremat» i no cal que sigui una soca…

Mooolt bé.

Ara ja no riu ningú. Ara només em miren. Esmaperduts, em sembla que es diu.

Mentrestant, sento grills. El laboratori de biologia és just a l’altre costat del passadís, i estem estudiant l’evolució de la població de grills. És molt més interessant que la meva classe!

—Mmm, gràcies per venir a la biblioteca, que, umm, és on som ara. Però segur que ja ho sabíeu, ja que heu vingut a la, eeeh, biblioteca a fer aquesta classe. Dooooncs, estic molt content de ser aquí, a la biblioteca, per parlar-vos sobre l’art de l’humor, a la biblioteca.

Llavors em quedo en blanc. Tan blanc com… alguna cosa. Alguna cosa sense res. Sí, estic tan en blanc que ja no puc ni fer comparacions.

Intento recordar alguna cosa de la recerca que vaig fer sobre l’art de la comèdia.

—Una vegada una persona sàvia va dir que comèdia és igual a tragèdia més temps.

—Què és això, Jamie? —brama en Vincent O’Neil, que, és clar, seu a primera fila—. Classe de mates?

Aconsegueix arrencar alguna riallada.

Em noto les aixelles una mica molles.

—Ha, ha —faig—. Molt graciós, Vincent. Sí, tenir èxit com a monologuista és un objectiu que desitgen molts i que assoleixen ben pocs. I tot i així, amb la combinació adequada de determinació, recerca i pràctica, vosaltres també podeu complir els vostres somnis.

Potser no hauria d’haver parlat de somnis. Potser no hauria de parlar i moure’m com un paio d’un anunci televisiu a altes hores de la nit sobre l’Autoescola de Camions Acme.

Sóc tan avorrit que la gent es comença a adormir. La meva classe extraescolar s’està convertint en una classe extrasoporífera.





—Algunes de les millors obres còmiques que s’han creat mai tracten temes molt dolorosos —dic amb veu tremolosa—. Una vegada, un còmic que es diu David Steinberg va dir que, si no tens problemes, seràs un còmic horrorós. En altres paraules, heu de patir per fer riure.

—Doncs ara mateix estic patint —salta en Vincent.

I jo també.

No sóc la bomba.

Sóc la pitjor cosa del món.

Sóc avorrit.





Capítol 32





GALLINA PER DINAR





Dimarts faig el més assenyat en la meva carrera com a professor: ajorno la classe!

—El director, vull dir l’Entrenador Pilota, vol que quan s’acabin les classes molta gent vagi al gimnàs per veure el primer partit d’exhibició del seu equip de lluita —explico a la colla durant el dinar a la cafeteria—. Em sembla que és molt important que hi anem tots per mostrar l’esperit de l’institut i, daixò, mostrar l’orgull lluitador dels Peixets!

—Coc, coc, coooc —fa en Gaynor, posant-se els polzes sota les aixelles i alçant els colzes, com si fossin ales.

—Insinues que en Jamie és un gallina? —diu en Pierce—. Que té por d’enfrontar-se una altra vegada als seus alumnes després del fracàs d’ahir?

—No —intervé la Gilda—. En Gaynor només imita el deliciós menjar de la cafeteria. Ei, Jamie, recordes quan feies acudits dels nostres deliciosos dinars? —Sacseja el plat, i els nuggets de pollastre gomosos reboten i ballen.

—No, no gaire.

—Jo sí.

—Segur que no vols impartir la classe per mi, avui? —li demano—. Ho fas millor que jo ahir.

—Vas tenir una mala tarda —contesta la Gilda, arronsant les espatlles—. Són coses que passen. Però et diré el que faré.

—Què?

—Acompanyar-te a la cosa aquesta de la lluita a la tarda!

—És una cita! —dic.

—Ooooh —se’n burlen en Gaynor i en Pierce—. Una ciiiiita.

La Gilda somriu.

Però jo ara voldria haver dit una altra paraula. Torno a suar. A doll. Pobre Gus. També haurà de fregar el terra de la cafeteria.





Capítol 33





ET VULL AGAFAR

LA MÀ





Després de les classes, la Gilda i jo anem junts al gimnàs.

Com que és una «cita», em pregunto si li hauria d’agafar la mà. Llàstima que no pugui. Necessito totes dues mans per empènyer la cadira, o, si no, em passaria tota la cita girant en cercles.

Ens asseiem on sempre.

Hi ha un immens tapís de lluita amb els colors de l’institut que ocupa la meitat del terra del gimnàs. L’Entrenador Pilota és al centre amb un micròfon, damunt d’un dibuix immens de la mascota de l’institut, un peixet d’aigua dolça. Però en aquest cas és una versió que no havia vist mai; ara és un peix molt enfadat. Al costat hi ha un anunci de batuts de proteïnes Tanoca, que no sé ni què són.

En un costat del tapís, veig l’Stevie i en Lars engalanats amb roba de lluita estampada amb peixets grunyidors. A l’altre costat hi ha dos xavals, que fan la meitat que ells, de l’Institut Valley Stream.





—Gràcies a tothom per haver vingut aquesta tarda a donar suport al nostre equip més nou —diu l’Entrenador Pilota—. Els nostres pesos pesants encara són més pesants gràcies als batuts de proteïnes Tanoca. Prepareu-vos per sorprendre-us!

Ja ho estic, de sorprès.

La lluita d’exhibició dura uns tres minuts en total.

En Lars immobilitza el seu oponent en quinze segons. La gentada de les grades es torna boja! Les animadores canten unes rimes que es deuen haver inventat ara mateix.

—En Lars! —Clap, clap—. És fort com un arç! —Clap, clap—. I tan musculós. —Clap, clap—. Com un ós! —Clap, clap.

—Sóc el guanyador! —declara en Lars, gallejant pel ring amb els punys alçats ben amunt—. Sóc invencible!

L’Stevie triga una mica més a vèncer el seu rival, però encara fa més teatre.

Fa servir algunes de les seves tècniques d’abusananos de pati per estirar els pantalons de lluita del xaval del Valley Stream, i després li propina un viatge per darrere els turmells per fer-lo caure de panxa enlaire. Seguidament l’Stevie s’asseu damunt el pit del pobre nano mentre l’àrbitre compta.

—Aquí ho teniu! —brama l’Entrenador Pilota pel micròfon—. Un primer tast del que promet ser la primera de moltes temporades de campionat per a l’equip de lluita de l’Institut de Long Beach. —Aleshores es tomba cap a mi i la Gilda—. I penseu que aquest equip de l’institut podria ser molt més extraordinari si tingués una sala d’entrenament com cal.

Seguidament torna a fer aquell gest d’assenyalar-se els ulls amb dos dits i assenyalar-me’ls després a mi amb els mateixos dits.

Ui, sí.

Vol la nostra biblioteca. La vol amb totes les forces.





Capítol 34





SEGON ASSALT





Amb la convicció que l’Entrenador Pilota va darrere la biblioteca i que el temps no està ben bé de part nostra, torno a l’institut dimecres amb les forces renovades.

També renovo el préstec d’un llibre a la biblioteca perquè no he tingut temps d’acabar-lo. Estava tan capficat amb el fracàs i observant com l’Stevie seia damunt la gent, que no n’havia pogut llegir més que l’índex.

Però de tornada a casa després del combat, la Gilda també em fa «la xerrada».

—T’has de treure del damunt aquesta por, Jamie —em diu—. Tots comptem amb tu. Ens queden vuit dies lectius per omplir la biblioteca, o tots dos haurem d’ajudar la senyora Denning a omplir… caixes de llibres!

I per això, a les 14.40 hores, quan sona el timbre final, serro les dents i em dirigeixo a la biblioteca, preparat per sacsejar l’institut amb riallades!

Per estrany que sembli, el noranta per cent dels meus alumnes han tornat per presenciar el segon assalt. Deuen tenir moltes ganes de ser humoristes. O això o és que els agrada veure’m fracassar estrepitosament.

—Ei, gent —dic—. Que bé tornar i veure que molts heu vingut per segona vegada. Us prometo que avui tindrem una gran classe, perquè durant l’hora lliure he preparat una programació genial d’una esgarrapada!

Tothom aplaudeix.

Estiro el braç per agafar la motxilla, que hauria d’estar penjada darrere la cadira.

Però no hi és.

Perquè me l’he deixat a l’armariet.





—Ei, fracassat!

Per primer cop en la vida, em fa il·lusió veure com l’Stevie Kosgrov gairebé arrenca una porta de les frontisses quan l’obre de cop i irromp a la sala. No l’acompanya en Lars Johannsen, però l’Stevie ha portat els seus dos col·legues habituals, en Barbs i l’Inútil. Tots tres endrapen aquells batuts de proteïnes Tanoca. I es tiren rots.

Em serveixen per no pensar que no m’he preparat gens la classe.

L’Stevie es deixa caure en una cadira.

—M’he assabentat que la teva classe és més fastigosa que el teu alè, sentimentalet. Se m’ha acudit de passar a veure com et mories.

«Morir» és l’expressió que fan servir els humoristes quan els seus acudits fracassen i el públic no riu.

Converteixo aquesta interrupció en una oportunitat d’aprenentatge.

—L’Stevie, aquí present, és el que els humoristes anomenem «espectador empipador». És algú del públic que es pensa que és més graciós que la persona que hi ha a l’escenari, i la interromp. Si voleu ser monologuistes, us heu d’armar amb respostes àgils i efectives per a les situacions en què us interrompi algú del públic. Per exemple, podria dir al meu espectador empipador: «Ei, segur que tens el cervell com nou, tenint en compte que no l’has fet servir mai».

Alguns alumnes riuen.

L’Stevie fa veure que li ve un badall immens.

—M’han dit que ets el pitjor professor del món —diu—. Ara sé que és veritat. Ets millor que una pastilla per adormir-se!

—També podeu provar de fer empipar l’empipador —explico a la classe. M’aclareixo la gargamella i em dirigeixo directament a l’Stevie—: Ah, et costa dormir? Què passa? —Canvio i faig una veueta de nadó—. La mami avui s’ha descuidat de ficar la manteta, el xumet i el biberó a la bosseta de l’escola?

Amb això aconsegueixo unes quantes riallades, o sigui que segueixo per aquest camí.

—Algú pot ensenyar a l’Stevie on hi ha els llibres per pintar i els llapis a la biblioteca?

L’Stevie s’alça. Ara ja no riu ningú.

I ell observa la multitud, com desafiant-los que ni tan sols se’ls acudeixi tornar a riure. Tothom fa cara d’horror.

No és ben bé la reacció que m’esperava en el meu curs d’humor.





Capítol 35





CAURE AL COSTAT FOSC





L’Stevie no ha acabat encara d’interrompre’m.

—Els teus acudits són tan dolents —diu—, que no valen per a res. O sigui que són com tu, Jamie, invàlids.

Avança dues passes. Em comença a pujar la mosca al nas.

—Et penses que fas gràcia, que ets especial? —pregunta l’Stevie—. Jo també ho penso. Tens un aspecte especial, fas una pudor especial. Però especial en el sentit de «no normal i mai no ho seràs».

Ja no em queden rèpliques enginyoses. Estic emprenyat.

—I saps què? —continua l’Stevie amb menyspreu—. Segur que els teus pares i la teva germaneta estan supercontents de no ser aquí i veure com n’ets, de dolent.

Fora programació. Fora tot.

L’Stevie sap que vaig perdre els pares i la meva germaneta, que era molt petita, en un accident de cotxe horrible. El mateix accident de cotxe horrible que em va deixar en cadira de rodes. Sap que faria qualsevol cosa per recuperar-los.

—Jamie —em suplica la Gilda—, ignora’l i ja està.

Em sembla que és això el que diu. L’únic que sento és xiu-xiu-xiu i bump-bump-bump.

Us heu sentit mai tan empipats, tan dolguts, que és com si el món s’alentís i tot sonés com lent i poc clar, com quan fiques el cap dins l’aigua a la banyera?

Així és com em sento jo. En una zona vermella de ràbia total.

Quan era un humorista sense experiència, vaig cometre l’error de fer acudits sobre els meus amics i la meva família per arreplegar alguna riallada fàcil. Després em vaig fer una promesa: no ho faria mai més. Mai, mai de la vida, faria broma a costa de les persones que m’estimo.

Em vaig adonar que si perdia la compassió, si no m’importava a qui feria amb el meu humor, llavors no seria pas millor que tots els que m’havien ferit a mi.

Però quan l’Stevie fa aquest comentari sobre els meus pares i la meva germaneta, la promesa se’n va en orris.

De fet, llanço una promesa nova: faré el que calgui, costi el que costi, per destrossar verbalment l’Stevie Kosgrov d’una vegada per totes.





No em puc creure que m’hagi convertit en un paio així. L’humorista de l’insult. L’humorista del menyspreu. És esgarrifós. Però no puc parar.

—Aquests tres són tan rucs que han d’estudiar quan els fan proves mèdiques. No sabrien servir aigua encara que les instruccions fossin al cul de l’ampolla.

No riu ningú, a la biblioteca. Em sembla que la Gilda somica, de fet. La senyora Denning truca per telèfon. Tothom es mostra molt nerviós.

Segurament perquè saben el que està a punt de passar.

Calculo que tinc temps de llançar-n’hi una altra a l’Stevie abans que ell em llanci a terra.

—L’altre dia, l’Stevie havia de fer un treball per a l’institut i em va preguntar com s’escrivia TV.

Em clava un cop de puny a la panxa.

Caic enrere i acabo estès a terra d’esquena.

L’únic que veig són estrelles. I peus que corren en estampida.

Tot i que el meu únic objectiu era portar alumnes a la biblioteca, tothom en surt corrent. Volen fugir abans que l’Stevie els faci res.

—Final de la classe —xiuxiuejo.

Però ja ha marxat tothom.





Capítol 36





UNA CONVERSA FRANCA AMB L’ONCLE FRANKIE





En Gaynor i en Pierce m’ajuden a seure a la cadira.

Ho fan molt sovint. —Estàs bé? —pregunta en Pierce.

M’obligo a somriure i em palpo els braços i el pit.

—Sí, bé. No s’ha trencat res que ja no tingués trencat.

—Col·lega —diu en Gaynor—, has anat a sac amb l’Stevie.

—Potser sí.

—Tu li has clavat l’última paraula —diu la Gilda, en to trist—. Però ell t’ha clavat l’últim cop de puny.

—Ho fa sovint —li recordo.

—I justament per això l’hauries d’evitar, Jamie.

—L’evito. L’evitava! Ha estat ell qui ha entrat a la biblioteca com si fos seva.

—Tothom és benvingut a la biblioteca —apunta la senyora Denning, guardant-se el telèfon a la butxaca del darrere.

—També els burros grassos i abusananos?

—Són els nostres preferits —contesta ella, amb un somriure—. Perquè si els abusananos comencen a llegir sobre les experiències d’altres persones, podrien perdre una mica de «burresa». Llegir, sobretot ficció, ens ajuda a posar-nos en la pell d’altres persones.

—Ja m’agradaria a mi ficar-me en la pell d’algú que pot caminar —murmuro, perquè, sí, encara em compadeixo molt. Són coses que passen.

—Ei, per què no vas a veure l’oncle Frankie? —proposa la senyora Denning—. Li acabo de trucar. I t’està esperant.

—Molt bona idea —diu la Gilda—. Anem tots a menjar una hamburguesa.

—Potser és millor si en Jamie hi va sol —suggereix la bibliotecària.

—Ah —fa en Gaynor—. És un d’aquells «vés a veure l’oncle Frankie…».

En Pierce fins i tot es treu el barret de copa baixa.

—Que vagi bé, Jamie —diu amb aire greu.

—Què és això? —pregunto—. El meu funeral?

—Potser —diu la Gilda—. En aquest cas, quines flors prefereixes?

—Les que llancin suc de llimona als ulls de tothom.

La Gilda s’estremeix.

Surto de l’institut i em prenc amb calma això d’empènyer la cadira pel passeig marítim per escoltar el que sé del cert que serà un discurs de l’oncle Frankie d’aquells que fan època.





Quan arribo al restaurant, l’oncle Frankie ja m’espera a la porta.

—Què hi ha, nano? —diu—. Com t’ha anat el dia?

—Què? Que no t’ho ha dit la teva nòvia quan t’ha trucat per delatar-me?

L’oncle Frankie em fa un gest perquè seguem junts en una taula.

—La Flora m’ha trucat, sí —explica—, però només perquè està preocupada per tu. Per ser sincers, Jamie, jo també ho estic. Com és que has perdut tant els nervis?

—Perquè l’Stevie ha començat a dir coses horroroses de la mama, el papa i la Jenny.

—I has deixat que t’afectés?

—Sí. No estic fet amb material no antiadherent, com les teves paelles.

—Mira, Jamie, sempre hi ha una raó per què les persones com l’Stevie actuïn tal com actuen.

—Perquè són burros grassos i és així com actuen els burros grassos?

L’oncle Frankie em dedica un somriure afectuós i em posa una mà a l’espatlla.

—L’altre dia vaig parlar amb la mare de l’Stevie.

—La tieta Somrient?

En Frankie assenteix amb el cap.

—Va venir a prendre un bol de sopa de peix. Em va explicar que per a l’Stevie és molt dur que tu siguis famós i tot això. O sigui que ara no se separa del vostre director, aquest tal Entrenador Pilota. L’Stevie prova de convertir-se en un lluitador d’èxit. I no para de prendre aquells horribles batuts de proteïnes Tanoca per augmentar de volum. Per què? Per ser famós com tu. El problema és que l’Entrenador Pilota no para de pressionar l’Stevie. L’empeny a fer coses que no vol fer.

—Vols dir fer exercici? Córrer?

—Pitjor —contesta l’oncle Frankie—. Està fent que l’Stevie sigui més pervers, estigui més enfadat i odiï més que mai. Bona part de l’odi va dirigit a tu i a la Flora perquè l’entrenador vol posar aquelles mans tan brutes que té en la biblioteca. L’únic que et vull dir, Jamie, és el que va dir un home savi ara fa moltes llunes: sigues amable, perquè tothom lluita en dures batalles de les quals no saps res.

—Fins i tot l’Stevie?

En Frankie fa que sí.

—Fins i tot l’Stevie.

—Ah, fantàstic. O sigui que ara estàs de part seva?

—No, Jamie. El que dic és que…

—Ja sé el que dius, perquè ho acabes de dir! —li etzibo—. Gràcies pels consells. I ara, si em disculpes, he d’anar a casa i pensar la manera de salvar el coi de feina de la teva nòvia.

No.

L’Stevie no és l’únic que pot ser un burro integral.





Capítol 37





UNA CONVERSA

VORA EL MAR





Quan em comporto fatal, també em sento fatal.

Cosa que, és clar, em fa pensar en un acudit dolentíssim.

Un home no es troba bé, i se’n va a veure el metge. El metge li diu: «Tregui’s la roba i ensenyi la llengua per la finestra». «I en què em farà trobar millor, tot això?», pregunta el pacient. «En res», contesta el metge, «però estic empipat amb el meu veí!».

TATXAN!

Deixem-ho córrer. El cas és que en comptes d’anar a Vilasomriures, em retiro al passeig marítim, al meu banc. El sol es comença a pondre. O sigui que no és ben bé fosc, però espero que la Noia Guai torni a sentir que tinc problemes i que hi sigui una mica més d’hora que habitualment per ajudar-me a calmar-me.

No hi és.

Però la Gilda, sí. Que curiós que últimament sempre passa el mateix.

—Per què has trigat tant a venir? —pregunta.

—Ho sento. Primer m’havia de renyar l’oncle Frankie.

—De debò que t’ha renyat?

—No. No ben bé. Només m’ha dit que hauria de ser amable amb l’Stevie Kosgrov perquè està lliurant una batalla de la qual no sé res, jo. Segons l’oncle Frankie, ens passa a tots.

—Mmm —fa la Gilda—. No m’ho havia plantejat mai així.

—Ja… —dic—. Jo tampoc.

—Suposo que té raó.

—En sol tenir. Això és el que el fa ser tan especial.

—Doncs això vol dir que tu també lliures alguna batalla.

—És obvi, no? —Assenyalo la cadira.

—Em refereixo a una cosa més profunda, Jamie. Una cosa que no puc veure.

—Potser. Suposo. Un dels metges del Centre de Rehabilitació Fundació Esperança em va dir que potser hauria de batallar amb el que en diuen culpabilitat del supervivent. Jo vaig sobreviure; la meva família va morir. I ara, quan sóc feliç, de vegades em sento molt malament.

—Per què?

—Perquè jo tinc l’oportunitat de ser feliç. La mama, el papa i la Jenny van perdre aquesta oportunitat en l’accident. Per sempre.

—Jamie…

—Sí?

—No passa res si estàs content de ser viu. Molts de nosaltres estem molt molt feliços que siguis aquí. Pensa en tota la gent que fas somriure cada dia. Si, tal com dius sempre, riure és la millor medecina, llavors ets el metge més meravellós del món, ja que cures la gent de tot arreu. O sigui que lluita per deslliurar-te d’aquesta culpabilitat. Potser l’Stevie et deixarà les orelleres i l’equip de lluita.

—Mentre no m’hagi de prendre el batut de proteïnes Tanoca… Sembla un xarop per a la diarrea amb xocolata. I així… —dic— quina és la teva batalla, Gilda Gold?

—Vols dir a part de ser una nena que dirigeix episodis d’una comèdia d’èxit en un món d’adults, d’haver de trobar idees brillants per a altres espectacles i d’haver d’aguantar els acudits dolents d’en Vincent O’Neil?

—Això són menudeses, inconvenients del dia a dia —dic, de broma—. Quina és la teva gran batalla, la que no coneix ningú?

Se’m queda mirant.





Està a punt de dir alguna cosa.

Gairebé la diu.

Però desvia la mirada.

—Què? —pregunto.

Em torna a mirar als ulls.

—Aquesta —contesta.

Llavors m’agafa pel clatell, m’estira cap a ella i em fa un petó als llavis.

Durant molta, molta, però que molta estona.





Capítol 38





ESMORZAR

DE COMEDIANTS





L’endemà, d’hora al matí (després de posar-me tones de protector labial), me’n vaig a esmorzar al restaurant, ja que vull menjar-me les paraules que vaig dir i demanar disculpes a l’oncle Frankie.

—Tenies raó! —li dic—. A tothom li passa alguna cosa que els altres no sabem. Fins i tot a aquells que segurament ho hauríem d’haver sabut, o ho hauríem d’haver vist venir, o hauríem d’haver-nos adonat que érem molt afortunats.

L’oncle Frankie fa un glop de cafè amb tota la calma del món. I llavors diu:

—Eh?

—És igual. No importa. Bé, sí que importa, però tu ja tens els teus propis problemes amorosos.

Se li torna a quedar la tassa aturada a mig camí.

—Eh?

—La Gilda i jo. Jo i la Gilda. Suposo que sempre som els últims a assabentar-nos-en. Potser perquè som homes. No pas la Gilda. Vull dir tu i jo. Els homes som nosaltres —farfallejo—. Bé, tal com va dir un ull a l’altre, et faré costat, oncle Frankie. Salvaré la biblioteca de la senyora Denning encara que sigui l’última cosa que faci, cosa que espero que no, perquè he pensat de demanar a la Gilda si vol que anem a veure una pel·li junts, aquest cap de setmana. I no com aquella vegada que hi vam anar ella, jo, en Gaynor i en Pierce. No, senyor. Aquesta vegada, hi anirem tots dos sols. Una beguda gegant, crispetes, caramels de xocolata i menta, o crispetes amb caramels de xocolata i menta, tot! Però primer hem de salvar la biblioteca i una bibliotecària d’aquells bojos amb malles i el seu entrenador. Si és que els alumnes tornen a venir a la classe, és clar. Jo no hi tornaria.

—Ep, Jamie —diu l’oncle Frankie, quan m’aturo per respirar—. Recordes què em vas dir quan jo pretenia ser qui no era, quan tenia aires de grandesa, per agradar a la senyora Denning?





—Mmm —faig—, que vigilessis amb els aires, que et podies refredar?

En Frankie nega amb el cap i esclafeix a riure.

—No, nano. Em vas dir que fos jo, en comptes de fer veure que era qui em pensava que els altres volien que fos. Doncs això és el que has de ser quan fas classe. Ser en Jamie Grimm. Ets la bomba, te’n recordes?

—De vegades.

—Doncs deixa d’angoixar-te. No intentis ser un professor i explica’ls com es fa. Mostra’ls com es fa.

—Però com? Com els ho mostro?

—Quan en Lou Diamante, el Rei del Io-io de Queens, que descansi en pau, em va ensenyar la Bola de Canó Gronxa la Mixeta amb el Dònut Volador Fugitiu, no me’n va fer una classe. Me’n va fer una demostració.

—Però tots els xavals coneixen els meus monòlegs —dic—. Han vist els meus números a la televisió i a YouTube. Els he d’ensenyar alguna cosa nova.

—I per què no improvises? No els expliquis com es fa un acudit, demostra’ls-ho. Improvisa com vas fer a l’actuació benèfica «Humor a favor dels llibres» de la setmana passada.

—Mostrar, no explicar —repeteixo.

—Exacte. Perquè és important, això. Has de salvar la biblioteca, Jamie, o, si no, haureu de llegir llibres d’història tan antics, que la Guerra de la Independència encara serà un esdeveniment actual.

—Ei, bon acudit.

L’oncle Frankie somriu.

—Gràcies. He improvisat.

—Doncs és el que faré jo avui després de l’institut. Del no-res, en trauré alguna cosa divertida.

—Aquesta és l’actitud. I recorda: la Flora, vull dir la senyora Denning, compta amb tu.

—Com l’ull que va dir a l’altre ull… —començo.

—Ens faràs costat —acaba l’oncle Frankie, amb una riallada.

Ei, potser sí que he malgastat dues classes.

Però ja sabeu la dita: a la tercera va la vençuda!





Capítol 39





TERCER ASSALT!





Començo el dia a la biblioteca.

—He tornat! —dic a la senyora Denning—. Sé que les dues últimes classes no han estat bones, però s’han de saber encaixar els cops, els mals passos. Tot i que jo, de passos, no en faig gaires, com tothom se’n deu haver adonat.

—N’estàs segur, Jamie? Sé que et sents molt pressionat amb el programa televisiu i…

—Cap problema. Aquesta tarda tindrem una classe al·lucinant; prometo que la biblioteca estarà plena fins dalt.

—No ho sé. L’Stevie Kosgrov va aterrir un munt d’alumnes.

—Està lliurant una batallà interna, ell, i ja està. L’Stevie no em fa por. Tot i que suposo que me n’hauria de fer. A casa he vist com esclafava un cartró de suc de taronja. I encara era ple. Però estic divagant.

En aquest precís moment, la Gilda apareix a la biblioteca.

Se la veu més eixerida que mai.

—Hola, Jamie!

—Hola!

—He imprès propaganda amb l’eslògan «Ara mateix pot passar una cosa meravellosa». Em recorda allò de l’altra nit… al passeig marítim…

M’aclareixo la gargamella. Ben fort.

—Vigila el que dius. Hi ha adults a la sala.

—On? —pregunta la senyora Denning—. Quina en porteu de cap, ara?

—Avui repartirem aquesta propaganda —explica la Gilda—. Per explicar a tothom que la classe d’avui d’en Jamie Grimm serà un «Taller d’humor improvisat».

—Ens inventarem situacions, històries i cançons sobre la marxa —afegeixo—, a partir de les propostes del públic. Serem com un racó creatiu humà, però més divertit!

—Ara mateix pot passar una cosa meravellosa també és el títol d’un llibre —explica la Gilda—. Tracta sobre l’humor improvisat a Chicago, el que feien clubs com Second City i els Compass Players. Són com els avis de totes les companyies còmiques, com els Groundlings a Los Angeles i els Upright Citizens Brigade a Nova York!

—Ja ho sabia —diu la senyora Denning—. Ta-txan! Tenim el llibre.

—No pot ser!

—I tant que sí. Una biblioteca ho sap tot dels llibres.

—Oooh, el puc reservar, aquest? —pregunto—. Mike Nichols, Joan Rivers, Robert Klein, Tina Fey, Amy Poehler… Molts humoristes van començar la seva carrera fent improvisacions a Chicago.

—Posaré el teu nom al capdamunt de la llista.

—Au, Gilda —dic—. Anem a animar uns quants alumnes perquè facin improvisació!

Durant l’hora lliure, enganxem cartells.

Entrem en algunes aules (aquelles en què els professors tenen sentit de l’humor) i faig una petita actuació per animar la gent a anar a la biblioteca a la sortida de classe.

Ens fiquem al laboratori de biologia, on improviso com es deu sentir un grill en un laboratori.

—Traieu-me les agulles de les potes. De totes! Me n’he d’anar a fer de consciència del Pinotxo!





Ens assegurem que totes les safates de la cafeteria tinguin un full de propaganda, com fan a molts restaurants amb les estovalles individuals.

I, per si de cas, demanem a la senyora Denning que prepari un DVD de Bèsties de l’humor, un documental de broma que fa petar de riure i en què gairebé la meitat dels diàlegs es van improvisar sobre la marxa.

Ja tinc programació per al curs!

Ja tinc una pel·lícula d’humor! (A qui no li agraden les pel·lis d’humor?)

Ja ens en podem anar.

La Gilda, en Gaynor, en Pierce i jo sortim d’amagat de l’última classe una mica abans i ens plantem a la biblioteca a les 14.38 hores. La senyora Denning també hi és, és clar.

—Gràcies, nois! —ens diu—. Serà fantàstic!

Quan falten vint minuts per a les tres, sona l’últim timbre.

Esperem que baixi la multitud.

Però no baixa.

A tres quarts de tres, els únics que som a la biblioteca som nosaltres cinc, que hi érem cinc minuts abans d’hora. Sento com se m’escola la positivitat, com si haguessin tirat la cadena.

A tres quarts i cinc, encara esperem. No puc mirar la senyora Denning a la cara.

Un minut després, descobrim per què ningú, ni tan sols en Vincent O’Neil, ve avui a la meva classe d’humor.

La resposta és a fora, a l’aparcament.





Capítol 40





L’EXTRAESCOLAR ESPECIAL DE L’STEVIE





Quan finalment ens rendim, apaguem els llums, tanquem la biblioteca i ens dirigim a la sortida, veiem tots els alumnes que havien vingut a la meva classe d’humor arrenglerats al caminet de davant de l’institut.

Estan tots de cara a l’Stevie i en Lars, que són al costat del pal de la bandera. Tots dos endrapen begudes de proteïnes i esclafen les ampolles de plàstic fins a convertir-les en boles de la mida d’una pilota de golf.

—Benvinguts a la nostra nova classe extraescolar —diu en Lars—. Digue’ls com es diu, Stevie.

—El títol de la nostra classe és «Aprèn a evitar els abusananos després de les classes».

—O sigui que —crida en Lars— si voleu viure prou per tornar a l’institut un altre dia, pareu atenció. Lliçó número u: doneu-nos els diners del dinar abans de les classes! Així, no tindrem motius per fer-vos la guitza després de les classes.





—Lliçó número dos —brama l’Stevie, engrapant en Vincent O’Neil (que sembla que s’hagi de posar sempre a primera fila per al que sigui) i estirant-lo fins a la gespa de sota el pal de la bandera—: si veieu alguna cosa, no digueu res!

—I tant. Justament l’altre dia —explica en Vincent, que no es pot resistir mai d’explicar un acudit quan és davant d’un públic— vaig veure l’Stevie i en Lars clavant un cop de puny a una velleta a la botiga de queviures. No vaig fer res perquè no sabia qui havia començat. Gràcies. Seré aquí tota la setmana. Em sembla. Seré aquí tota la setmana, Stevie?

—Si respectes les normes —contesta l’Stevie.

—Les nostres normes —afegeix en Lars.

—Les normes de l’Entrenador Pilota —afegeix l’Stevie.

—Sí —diu en Lars—. L’Entrenador Pilota és un abusananos d’abusananos!

—Cap problema, nois —diu en Vincent, mentre l’Stevie l’alça de terra i l’empeny cap a la multitud.

—Lliçó número tres —diu en Lars.

—I aquesta és la més important de totes! —exclama l’Stevie.

En Lars es queda fitant el públic.

—Si no voleu tenir problemes amb els abusananos quan acaben les classes a l’institut, aneu-vos-en a casa! Ara mateix!

—I —afegeix l’Stevie— que mai de la vida us enxampin fent cap classe extraescolar ximpleta a la biblioteca, i menys encara si la imparteix l’esguerradet d’en Jamie Grimm. De fet, ni us hi acosteu, a la biblioteca. Les biblioteques, els llibres i tota aquesta porqueria us fan molt de mal. —L’Stevie es dóna uns copets al cap—. Us volen fer pensar. Ja és prou dur, l’institut. Per què us voleu fer més mal al cervell, encara?

En Lars consulta el rellotge.

—Què us passa, penya? Què hi feu, aquí, encara? S’ha acabat l’institut. Aneu-vos-en a casa!

—I demà porteu coses més bones per dinar —diu l’Stevie.

—Sí —afegeix en Lars—. Ens estem afartant dels Doritos i els pastissets de xocolata.

—Si els vostres pares us donen fruita en comptes dels deliciosos batuts de proteïnes Tanoca, sereu vosaltres qui us haureu d’enfrontar a la nostra terrible decepció —afegeix l’Stevie—. Si no porteu batuts, serem nosaltres qui us batrem!

—O sigui que demaneu als vostres pares que comprin capses de batuts de proteïnes Tanoca —exigeix en Lars—. En trobaran allà on es venen les begudes amb contingut nutricional qüestionable!

Tots dos es claven un cop de puny al palmell obert.

—Marxeu a casa! —crida en Lars.

Tothom fuig.

—Ah, senyora Denning.

L’Entrenador Pilota ha sortit de l’edifici darrere nostre. L’acompanya la senyora Bumgarten. Té un tic a l’ull esquerre. Du un portanotes amb calculadora incorporada.

—La senyora Bumgarten i jo acabem de passar per davant de la biblioteca, oi?

—El que tu diguis, Al —diu la senyora Bumgarten. Ara també té un tic al nas. Em puc imaginar que treballar per a l’Entrenador Pilota deu ser una d’aquelles feines superestressants. Com formar part d’un equip especial de la Marina.

—Tots dos ens hem adonat que ningú feia servir la biblioteca —diu l’Entrenador Pilota.

—Em pensava que avui hi havia programada una activitat extraescolar —comenta la sotsdirectora.

—Doncs sí —contesta la senyora Denning—. Però és que…

—No volem sentir excuses, senyora Denning —engega l’Entrenador Pilota—. Només ens interessen els resultats.

—Els números ni menteixen ni tenen opinió —diu la sotsdirectora, com si li haguessin rentat el cervell perquè ho digués—. Els números no tenen emocions. —Ara se li ha sincronitzat el tic de l’ull amb el del nas.

—La senyora Bumgarten farà el recompte oficial divendres vinent. Per al consell escolar.

—Sí, senyor. Faré el recompte, senyor. M’encanten els números, senyor.

—Però no crec que a vostè li agradin els seus, senyora Denning —etziba l’Entrenador Pilota—. Perquè, fins ara, no ha fet absolutament res per augmentar l’ús de la biblioteca. Fins ara, l’únic que ha fet ha estat empitjorar-lo!

No, he estat jo.

No vull veure la cara que farà l’oncle Frankie quan li digui que no me n’he sortit.





Capítol 41





ABANDONEU EL VAIXELL!

LA BIBLIOTECA, TAMBÉ!





—Sabeu què? —pregunta en Gaynor l’endemà al matí, quan caminem cap a l’institut.

Bé, qui camina és ell i en Pierce; jo empenyo rodes. Pujada amunt.

—Què? —dic, desanimat.

—D’aquí a dues setmanes, més o menys, haurem de tornar a l’estudi de Queens a rodar el programa una altra vegada, oi?

—Sí —contesta en Pierce.

—Tindrem professors particulars al plató. Ens portaran tots els llibres que ens facin falta.

—Sí —repeteix en Pierce.

En Gaynor s’atura, s’ajup i em mira directament als ulls.

—Llavors, Jamie, per què et deixes la pell per salvar una biblioteca que ni tan sols utilitzaràs mai?

—Bona pregunta —diu en Pierce, perquè em sembla que s’ha cansat de dir «sí».

—O sigui, algú del consell escolar o qui sigui va nomenar l’Entrenador Bola de Bitlles nou director de l’Institut de Long Beach —diu en Gaynor—. Si li interessa més la lluita que l’ensenyament, per què ens hi hem d’amoïnar? No hi serem, nosaltres. Nosaltres serem als estudis Silvercup. Tornarem a ser estrelles televisives!

—Però… i què passa amb els alumnes que deixem a l’institut? —pregunto.

—Doncs això —contesta en Gaynor—. Els deixem, els deixem estar. Si volen una biblioteca, per què no lluiten ells per salvar-la?

—Perquè l’oncle Frankie m’ho va demanar a mi, no a ells.

—I —diu en Pierce—, pel que m’ha semblat, l’interès del teu oncle en l’assumpte es deu bàsicament a la veneració que sent per la seva estimada.

—Eh? —fa en Gaynor.

—Que està boig per la senyora Denning —aclareix en Pierce.

—Ah, ja —diu en Gaynor—. Això ho veu el més ruc. Fins i tot jo.

Arribem a la cantonada on ens espera la Gilda.

—Ei, nois —diu—. De què parleu?

En Gaynor mira en Pierce, i en Pierce em mira a mi.

Tots dos saben que la Gilda vol salvar la biblioteca gairebé tant com l’oncle Frankie.

—De passar de la biblioteca —contesto—. De deixar que l’Entrenador Pilota la converteixi en una sala d’entrenament per a neandertals sense coll.

La Gilda es posa a riure.

En Gaynor i en Pierce semblen incòmodes. I llavors es queden mirant a terra.

—És un acudit, oi? —vol saber la Gilda—. Com és que només ric jo? No parleu de debò, oi?

—Mmm, una mica sí —contesta en Gaynor, avergonyit.

—El mes que ve no serem a l’Institut de Long Beach —afegeix en Pierce.

—No necessitem la biblioteca —diu en Gaynor.

—Oi tant que sí! —exclama la Gilda. Llavors fa una postura heroica, assenyalant enlaire de manera molt teatral amb un dit. S’assembla una mica a l’estàtua de la Llibertat, sense el vestit ni la torxa. Diria que fins i tot sento una banda de música de fons—. Ara citaré un article de Stephen Segal que vaig llegir al setmanari Philadelphia Weekly!

—De l’Steven Seagal? —pregunta en Gaynor—. L’actor que sap arts marcials i que fa pel·lícules d’acció? Ostres!





—No m’havia adonat que era tan fan de les biblioteques —afegeix en Pierce—. Al·lucinant.

—És una altra persona —aclareix la Gilda—. Stephen amb ph, no amb v.

—Ah —fem tots, com decebuts.

—Segons el senyor Segal, «un institut on els alumnes no puguin fer servir una biblioteca no és un institut. És un campament d’adoctrinament d’opció múltiple». També diu: «La biblioteca és on els alumnes s’enfronten a les seves pròpies ments. La biblioteca és l’indret que plasma la teoria que l’activitat intel·lectual empeny les persones a triar».

—De fet —diu en Pierce—, tal com indica el nom, les preguntes amb resposta múltiple també permeten triar entre múltiples respostes.

—O endevinar —afegeix en Gaynor—. És el que acostumo a fer jo. En dic preguntes amb suposicions múltiples.

—Nois —diu la Gilda, gairebé clavant una puntada de peu a terra—, hem de salvar la biblioteca encara que sigui l’última cosa que fem!

—Doncs podria ser —dic de broma—. Sobretot si en Lars i l’Stevie hi tenen alguna cosa a veure.

—Jamie —em diu—, ho hem d’aconseguir. Abans que continuem treballant en el programa. Ens hem d’assegurar que els alumnes que deixem a l’institut tenen llibertat per pensar i llegir sobre altres coses que no siguin la lluita.

Amb la manera com em mira, no li puc dir que no.

—Sí, salvarem la biblioteca —dic.

—Com? —pregunta en Gaynor—. La idea del curs extraescolar no acaba de funcionar.

—Doncs hem de provar una altra cosa. Avui és divendres. Tenim fins divendres que ve…

—Ens haurem de trobar després de la classe i tornar a fer una pluja d’idees —proposa la Gilda—. Se’ns acudirà alguna cosa. Com sempre.

—Jo hi seré —dic.

—Nosaltres també —farfallegen en Pierce i en Gaynor.

—Ens veiem a les dues quaranta a la biblioteca —dic.

I ho dic pensant que hi aniré.

Llàstima que algú té altres plans per a mi.





Capítol 42





UN ALTRE STEPHEN





Sóc al laboratori de biologia, mesurant el pandero d’un grill, quan la secretària de l’institut, la senyora Kuhn, es presenta a la porta.

—Jamie! —diu amb un xiuxiueig esverat—. Et truquen de Hollywood!

—Eh?

—En Joe Amodio! El teu productor. És a Hollywood! Vol parlar amb tu! Per telèfon! El meu telèfon! El del despatx! Truca des de Ho-liiii-buuuuut! —Gairebé sembla que canti.

El senyor Harris, el professor de biologia, somriu i assenteix amb el cap.

—Vés-hi, Jamie. Ja et vigilarem el grill.

—No el deixeu saltar mentre no hi sóc —dic mentre surto del laboratori i avanço pel passadís darrere l’esveradíssima i riallera senyora Kuhn, que no pot parar de dir «Hollywood» cada deu segons.

En Joe Amodio és el productor executiu d’En Jamie és la bomba. També va ser productor executiu del concurs del millor humorista júnior del món. En altres paraules, bàsicament, és qui mana.

Quan en Joe Amodio diu: «Salta», jo li responc: «No puc, que no se’n recorda?».

—Jamie, maco! —em diu, quan contesto el telèfon del despatx de l’institut—. Mira per la finestra, què hi veus?

Miro per la finestra.

—Sembla un Hummer.

—És una limusina accessible amb cadira de rodes, maco. Per a tu!

—Doncs molt amable de part seva, senyor, però visc a poques travessies de l’institut i…

—Et durà a la ciutat. Carrer Cinquanta-quatre amb Broadway —em diu el senyor Amodio.

—A Nova York? Per què?

—És on hi ha el Teatre Ed Sullivan. Aquesta nit faràs El xou nocturn amb l’Stephen Colbert. Bé, de fet el faràs a la tarda, que és quan el graven.

—Però no tinc…

—Res més important a fer avui que promocionar el teu programa televisiu, oi? Era això el que anaves a dir? —pregunta en to ferm el senyor Amodio.

Es fa un silenci que no presagia res de bo.

M’empasso la saliva.

—Sí, senyor.

—Aquest és el meu Jamie. A l’Stephen li encanta el teu programa. Es mor de ganes de xerrar amb tu. Potser podríeu fer un petit número plegats. Potser li podries ensenyar com es juga a bàsquet amb cadira de rodes…

Com en dieu? Murderball! M’encanta el murderball!

—Li ha comentat, daixò, la idea de l’oncle Frankie? —pregunto.

—No. En Colbert no vol un artista del io-io. Et vol a tu, Jamie. Pensa que fas petar de riure.

Com més parloteja el senyor Amodio, més començo a pensar: «Ei, podria ser divertit». De fet, podria ser el que em fa falta: una pausa de Long Beach, les biblioteques, la senyora Denning, l’Stevie, en Lars, l’Entrenador Pilota i els grills. Podria ser una passada fer una mica de gresca a l’escenari amb l’únic i incomparable Stephen Colbert. Jo també sóc un gran fan d’ell i del seu programa!

—Així, quan me’n vaig? —pregunto.

—Et va bé ara mateix? —proposa el senyor Amodio—. La sofisticada limusina Hummer que hi ha a l’aparcament cobra per hores, Jamie, maco. El taxímetre va corrent!

Segurament hauria d’haver avisat la Gilda i els nois que no podria anar a la sessió de pluja d’idees de després de les classes.

Segurament hauria d’haver avisat l’oncle Frankie que no aniria a explicar acudits darrere la caixa registradora del restaurant.

Però, per ser sincers, estava tan emocionat amb el programa d’en Colbert, que em vaig oblidar de tot i de tothom.

Llevat de mi i de l’Stephen Colbert!





Capítol 43





VOLANT CAP A CASA





Acabo de gravar el programa quan gairebé són les set. Com que em sento pletòric després d’acomiadar-me del meu gran amic Stephen Colbert, demano al xofer de la limusina que em deixi al restaurant.

He pensat que estaria bé passar a veure l’oncle Frankie i quedar-me amb ell fins tard per veure el programa junts quan l’emetin a dos quarts i cinc de dotze de la nit.

—Has estat divertidíssim, nano —diu el xofer de la limusina—. L’acudit sobre el cul d’en Colbert m’ha fet pixar de riure!

—Gràcies —dic, a través de la mampara interior—. M’ha anat bé tornar a ser davant d’un públic en directe al plató.

—Per cert, et faria res signar-me un autògraf en un parell de tovallons o on sigui? Als meus fills els agrades molt.

—I tant —dic mentre estampo la signatura en un parell de tovallons amb el retolador de punta fina que sempre duc al damunt. Els tovallons són just al costat dels pots amb aperitius i copes de cristall amb què em bec tots els refrescos de franc que vull. Els aperitius també són de franc! Les limusines són supermegagenials. Sobretot les limusines Hummer.

Tres refrescos després, aparquem davant del Bona Teca Davant del Mar de l’oncle Frankie.

—Vols que t’esperi, Jamie?

—No, gràcies. Ja puc anar sol a casa.

És una nit fresca. Les estrelles fan pampallugues. M’acabo de polir uns refrescos de franc i d’endrapar aperitius al seient del darrere d’un vehicle llarguíssim. El món és una meravella.

Fins que entro al restaurant.





—Per fi has arribat! —exclama l’oncle Frankie—. Estàvem preocupats per tu.

—Fins que hem mirat les notícies a la televisió —diu la Gilda—, per esbrinar si havies tingut algun accident.

—Però, en canvi —afegeix en Pierce—, hem vist un anunci de la teva aparició a El xou nocturn amb l’Stephen Colbert.

—Sí —contesto—. M’ha trucat el senyor Amodio. Ha dit que En Jamie és la bomba necessitava publicitat. O sigui que he anat al centre amb limusina. Ara podem veure el programa que he gravat amb en Colbert a dos quarts i cinc de dotze.

—Ja ho sabem —diu la Gilda—. N’hem vist l’anunci.

No sembla gaire contenta. Tampoc sona gaire contenta.

—Col·lega —diu en Gaynor—, ens has deixat penjats. I, a sobre, després d’aquell discurset que ens has clavat al matí. Ens has deixat penjats.

—Ah, et refereixes a la pluja d’idees que havíem de fer després de l’institut? La podem fer demà. És clar, si no és que tenim son per haver-nos-en anat a dormir tard per veure’m a mi i l’Stephen. Hem rodat un número superdivertit sobre…

—Els teus amics s’hi han esforçat molt —diu la senyora Denning.

—Eh?

—Han aconseguit que tornés tothom a la biblioteca per donar-te una altra oportunitat.

—Una altra oportunitat per a què?

—Per fer el teu curs d’humor.

—Si ja us ho he dit: prou d’ensenyar res, prou de classes extraescolars.

—Però divendres que ve volem fer la demostració davant del consell escolar —diu la Gilda—. Volem que la biblioteca estigui ben plena.

—Molt bé. Farem el curs el dilluns. Si no és que en Jimmy Fallon i en Seth Meyers volen que participi en els seus programes, és clar.

Somric i espero les riallades.

No se’n sent cap.

—Que era broma, col·legues.

—Dilluns no tornarà ningú, Jamie —afirma la senyora Denning—. Com que avui no t’hi has presentat…

La Gilda deixa escapar un sospir.

—Havíem promès a tothom que el millor humorista que surti del teu curs extraescolar tindria un paper d’extra al teu programa televisiu.

—Però després —afegeix en Pierce— no hi ha hagut classe.

—Tothom pensa que ets un fals integral, xaval —comenta en Gaynor.

—Tenies una oportunitat, Jamie —diu l’oncle Frankie—. Una última oportunitat de salvar la biblioteca. I l’has desaprofitada.

—No és culpa meva —contesto, en un to com a la defensiva, perquè, bé, estic a la defensiva—. Però si ni tan sols sabia això de la classe!

Quan la gent t’ataca, vet aquí el que fas: et poses a la defensiva.

—Perquè te n’has anat —diu la Gilda amb fermesa.

—He fet el que el meu cap, en Joe Amodio, m’ha dit que fes —els explico—. He anat al xou de l’Stephen Colbert per promocionar el meu programa, el que us paga el sou a tots i fa que aquest restaurant sigui famós per altres coses a banda dels io-ios i de les culleres greixoses!

Sí, de vegades, quan et poses a la defensiva, també pots ferir.

—Que has fet el que el teu cap t’ha dit que fessis? —pregunta la Gilda, una mica irònica i molt decebuda—. I el que t’ha dit el cor, què?

—L’únic que m’ha dit el cor ha estat bum-bum, bum-bum, bum-bum. I després ho ha dit una mica més de pressa quan era al plató amb l’Stephen, perquè em sentia superemocionat d’actuar davant d’un públic televisiu de tot el país en comptes de fer veure que sóc professor, cosa que no sóc ni ho seré. Des de l’accident de cotxe, només sóc un xaval paralític que explica acudits dolents en una cadira de rodes, i això és el que seré sempre.

—No és pas això el que jo veig —diu la Gilda, en to suau.

—Doncs llavors has d’anar a l’oculista!

Giro la cadira de pressa perquè no vull que em vegin plorar. Empenyo les rodes amb totes les forces, obro la porta i surto al passeig marítim.

Aquesta vegada, espero que no hi sigui la Noia Guai.

També espero que la Gilda no vingui a buscar-me.

Aquesta vegada, vull estar sol i prou.





Capítol 44





EN BOB NO TAN BOIG





Per assegurar-me del tot que ningú em vindrà a buscar al passeig marítim, busco un banc a l’atzar.

Un on no m’he assegut mai.

Un que ni tan sols té un fanal a prop.

L’única llum prové de la lluna, que fa tots els possibles per amagar-se darrere els núvols perquè sap que vull estar sol.

Perquè així és com em sento. Sol.

Ningú sap el que estic passant. Ni el que he passat.

D’acord, potser ho sap l’oncle Frankie.

I la Gilda.

I els Somrients.

I en Gaynor i en Pierce. Potser fins i tot en Vincent O’Neil.

Potser sóc afortunat de tenir amics que es preocupen molt per mi. Potser em fa massa vergonya reconèixer que he fallat a tothom. Que, pel fet d’haver anat a Nova York per gravar el programa de l’Stephen Colbert, a l’oncle Frankie li podria haver esguerrat una segona oportunitat en l’amor.

—Ei, noiet humorista.

Alço la mirada. És en Bob el Boig.

Però ara ja no sembla boig.





—Que bé que t’hagi trobat —diu en Bob—. T’he buscat pertot arreu.

—De debò?

—I tant. Sabies que tu i la teva amiga esbojarrada, la dels cabells arrissats i la gorra de beisbol, sou els dos únics xavals que em llancen monedes al pot?

—No, no ho sabia.

—I doncs, saps on és la senyoreta Cabells d’Escarola, aquest vespre?

—Sí —contesto—. En algun lloc, molt decebuda amb mi.

En Bob assenteix amb el cap.

—Ja, és clar. Bé, li pots dir una cosa?

—Suposo.

—Perfecte. Bé, aquesta és la cosa: me’n vaig del passeig marítim. Només us volia donar les gràcies per ser éssers humans decents.

—Mmm, de res, suposo. On te’n vas?

En Bob arronsa les espatlles.

—Cap on el que hi hagi a l’altra punta d’aquest passeig marítim. Mira, fa dies, era en una nau espacial, que, per cert, no s’assemblava gens a un plat volador, sinó més aviat a un meteorit. Zuuum. I amb un deixant ben lluminós.

D’aaacooord. Potser encara és una mica boig, en Bob.

—Jo i els meus companys àliens volàvem de Galaxatron a Cyrus Major 14 —continua—. És un cúmul estellar del Quadrant Noonoonobby.

—Essssclar.

—Vam tenir un accident. Volàvem massa baix i vam xocar amb algun objecte. Podria ser un estol de gavines. Bé, el cas és que la nau va impactar aquí, al mar. I, de la resta de la tripulació, he de dir que no va tenir tanta sort com jo.

—Tu n’ets l’únic supervivent?

Fa que sí amb el cap.

—Per això m’he estat uns quants dies al passeig marítim, explicant a la gent que tornaven els galaxatronians, perquè volia tornar a veure la meva família. Però avui m’he adonat d’una cosa: no tornaran, no poden. Però saps què?

—Què?

—No cal que em quedi aquí. Me’n puc anar. Em sembla que és el que ells haurien volgut.

—Ja —dic, somrient per primer cop des de fa una hora—. Em sembla que tens raó. Està molt bé sentir-se feliç per ser viu. És el que em va dir la meva amiga Gilda.

—La dels cabells arrissats?

—Sí.

—Aquesta noia és un tresor, nano.

—Ja ho sé.

En Bob s’aixeca i es fica la mà a la butxaca.

—Té, nano.

Em dóna una moneda tota bruta. Potser és una de les que li vaig donar.

—Compra-li alguna cosa bonica. Potser algun d’aquells xiclets tan grossos que no et caben a la boca.

—Gràcies —dic—. Potser sí que l’hi compraré.

En Bob em dedica una salutació breu i s’esmuny passeig marítim avall.

De debò que és un extraterrestre i la seva nau espacial va impactar contra l’oceà Atlàntic? Ho dubto. Però m’imagino que és la història que s’ha inventat per poder suportar la terrible pèrdua que deu haver patit, que fa l’efecte de ser força semblant a la meva. És el que diu l’oncle Frankie: sigues sempre amable, perquè tothom lliura una dura batalla de la qual no saps res.

Fins i tot en Bob No Tan Boig.

Agafo el telèfon i truco a la Gilda.

—Hola —diu, quan contesta.

—Hola. Em sembla que et dec un xiclet gegant.





Capítol 45





HORA D’ABANDONAR?





La Gilda i jo parlem i ens enviem missatges tota la nit.

Ningú de nosaltres mira el programa on surto, El Xou nocturn amb l’Stephen Colbert.

—Em sap greu —li dic.

—Sí —contesta—. Moltes vegades te’n sap.

Llavors esclafim a riure.

I la cosa millora.

La Gilda m’ha perdonat del tot, una altra vegada.

I sí, sent com sóc, m’ha de perdonar moltes vegades!

Dilluns tornem a l’institut amb uns renovadíssims ànims i unes renovadíssimes ganes de treballar. Salvarem la biblioteca. Impedirem que la senyora Denning se n’hagi d’anar de la ciutat. Comprarem el xiclet més grandiós amb la moneda bruta d’en Bob No Tan Boig, però quan hàgim enllestit la resta.

Ens queden cinc dies.

En cinc dies es poden fer moltes coses. Caram, fins i tot he rebut correus electrònics brossa que m’expliquen que puc perdre els quilos que vulgui en cinc dies, que tampoc no és que ho vulgui fer, però està bé saber-ho per si de cas.

Durant l’hora lliure, ens reunim a la biblioteca per fer la sessió de pluja d’idees que havíem de fer divendres passat.

Recordo vagament que havíem quedat aquí per buscar idees per a En Jamie és la bomba, però això haurà d’esperar.

La biblioteca —i també l’oncle Frankie— em necessiten més.

—Potser la idea de les classes extraescolars no ha estat encertada —reconeix la Gilda, quan avancem pel passadís—. Hem de salvar la biblioteca com a biblioteca.

—Però tens raó —li dic—. La funció de monòlegs de final de curs continua sent la millor opció perquè el gran dia vinguin molts alumnes.

Entrem a la biblioteca.

I hi veiem una colla de paletes mesurant parets i prestatgeries amb cintes mètriques.





La senyora Denning és a la seva taula, i desa en una capsa de cartró el dispensador de cel·lo i el rellotge en forma de gat que saluda amb la mà.

—Senyora Denning? —diu la Gilda—. Què passa?

—Segueixo l’exemple d’en Jamie —contesta—. Llanço la tovallola.

—Ei, que durant el cap de setmana he canviat d’idea, del tot —dic—. Ja no ho faré més, això de llançar la tovallola. Salvarem aquesta biblioteca!

—Gràcies, nois —diu la senyora Denning amb un sospir—. Però em sembla que no servirà de res i que ja és massa tard. Si l’Entrenador Pilota s’oposa tant a tenir una biblioteca, ja no tinc ganes de ser bibliotecària al seu institut.

—No és el seu institut —replica la Gilda—. És el nostre!

—No, Gilda. Ara mateix, l’Entrenador Pilota és qui pren totes les decisions.

—Però… i l’oncle Frankie, què? —pregunto.

—El trobaré a faltar. Us trobaré a faltar a vosaltres, nois. Fins i tot trobaré a faltar en Vincent O’Neil. Però estic cansada de lluitar en una batalla perduda.

—Doncs fem que sigui una batalla victoriosa —afirmo.

Fa que no amb el cap, ella.

—Impossible.

—Impossible? Ah, vol dir tan impossible com que jo guanyés un concurs d’humor o que a la Gilda li donessin una beca a la Universitat de Califòrnia, a Los Angeles. Però sap què? Aquestes dues coses impossibles van esdevenir possibles.

—Impossible només és una opinió —diu la Gilda.

La senyora Denning dibuixa un lleu somriure.

—Jo sempre havia pensat el mateix.

Aleshores l’Entrenador Pilota irromp a la biblioteca a grans gambades.

—Senyora Denning? —brama—. Ha trucat a la Beneficència o a l’Exèrcit de Salvació? Vingui dilluns que ve, necessitem algú que s’endugui tots aquests llibres!

—Ho tinc apuntat a la llista de tasques per fer —contesta ella, i ens mira.

I, en aquest moment, la Gilda i jo ens n’adonem: necessitem una llista de tasques pendents!





Capítol 46





ANUNCI SECRET





Tasca número u de la nostra llista: fer un gran anunci.

I l’hem de fer sense que se n’adoni l’Entrenador Pilota ni la seva pobra ajudant, la senyora Bumgarten.

—La sotsdirectora és a la infermeria —diu la Gilda—. Es veu que treballar per a un cap que també és abusananos comporta problemes estomacals.

—Parlant del gran abusananos, on és l’Entrenador Pilota? —pregunto.

—S’ha tancat al despatx amb un parell de musculets que tenen els braços com bitlles —informa en Gaynor. Ha vigilat el director per informar-nos-en—. Siguin qui siguin aquests atletes, han vingut a l’institut en una d’aquelles furgonetes amb un anunci immens de batuts de proteïnes Tanoca.

—Això vol dir que s’hi estaran una bona estona —diu en Pierce—. L’Entrenador Pilota sembla enganxat a aquesta beguda.

—Tot i que té gust de sopa de cola d’enganxar —afegeixo.

—Que l’has tastat? —pregunta la Gilda, sorpresa.

—Una vegada. L’Stevie té un paquet de la cosa aquesta a la nevera dels Somrients. Vaig pensar que potser em donaria músculs allà on més falta em fan. —Faig un gest cap a les cames—. O sigui que en vaig prendre un glop. Em pensava que em moria. No em puc creure que sigui l’únic que pren l’Stevie cada dia.

—Bé —diu la Gilda—, si l’Entrenador Pilota està enfeinat, nosaltres hem de fer feina!





Per sort, és hora de dinar. La meitat de l’institut és a la cafeteria. I el que els diguem, ho explicaran a l’altra meitat, que dinen més tard.

Signo un autògraf en una revista per a en Gus, el conserge. (La seva filla és una gran fan d’En Jamie és la bomba.) Em porta el micròfon sense fil que fan servir a les reunions.

—No faràs cap més toll, oi, nano? —pregunta, abans de passar-me’l.

—No, senyor. Només un gran anunci.

—I a l’Entrenador Pilota li sembla bé?

No puc mentir.

—No ben bé.

En Gus arronsa les espatlles.

—Doncs a mi sí. Et seré sincer, Jamie. No m’acaba d’agradar el nostre director nou. L’altre dia em va immobilitzar a terra. I era el terra d’un lavabo que calia que el freguessin, si m’entens el que vull dir.

Faig que sí, perquè me n’estalviï els detalls desagradables.

En Gus m’atansa el micro.

—Fes-los pixar de riure, nano!

Avanço fins al centre de la sala.

—Ei, gent, no voldria interrompre el dinar. Sé que avui el menjar és de llauna. El meu preferit. Bé, el cas és que volia dir-vos que aquest divendres que ve organitzarem una funció d’humor de final de curs a la biblioteca.

Silenci.

Després de les meves horribles classes d’humor, entenc que dubtin de mi. Ni jo mateix no m’ho acabo de creure.

La Gilda m’agafa el micròfon.

—Triarem a l’atzar un afortunat entre els participants, perquè faci una aparició al gran èxit televisiu En Jamie és la bomba!

—Apa! —exclamo, quan la Gilda em torna el micro—. Una aparició? No devem estar parlant de fantasmes, oi?

Tothom riu.

—Bona, Jamie —crida en Vincent O’Neil, que, evidentment, torna a seure a primera fila. Sempre aconsegueix el millor seient.

—I, aquesta vegada —continuo—, no faré classes d’humor.

—Uooo, uooo! —crida en Vincent.

—No. Sereu vosaltres els que em fareu classes a mi! Vull sentir acudits sobre coses de les quals no s’ha fet mai broma. Vull que em sorprengueu amb material nou sobre temes que no havíeu pensat que eren divertits. Des de l’arqueologia fins a la zoologia, passant per totes les «-ologies» que hi ha al mig.

—Per què? —pregunta en Vincent.

—Suposo que ja estic cansat de les mateixes brometes i jocs de paraules. I vull que aprengueu a trobar l’humor a tot arreu. No és fàcil, però val la pena intentar-ho.

—Un moment —diu en Max Garner, un nen de dotze anys—. Com podem fer acudits de coses avorrides que ni coneixem?

—Fàcil —contesto—. Aneu a la biblioteca. Feu una mica de recerca. Recordeu, els acudits comencen amb un fet o una observació. Llavors només cal fer-hi un petit gir, donar-hi un toc de gràcia. I no oblideu que en aquella sala hi ha tot el que sempre heu volgut saber.

—Tot? —pregunta en Max Garner, sense creure-s’ho.

—D’acord. Tot, tot, potser no, perquè, tal com es diu, cada dia aprenem alguna cosa nova. Però hi tenim prou informació per disparar una milionada d’acudits! O sigui que fil a l’agulla!

La Gilda em torna a prendre el micròfon.

—Ja heu sentit en Jamie! Endavant! —crida—. Busqueu l’humor! Guanyeu una intervenció en un programa televisiu!

Taules senceres abandonen el dinar de llauna i es dirigeixen volant a la biblioteca.

Si això de la televisió no surt bé, estic convençut que la Gilda serà una entrenadora millor que l’Entrenador Pilota.

Tampoc no estaria malament.





Capítol 47





MARATÓ D’ACUDITS FRIQUIS





Els dies següents, la biblioteca està atapeïda de gent.

Tothom hi va a agafar llibres per crear acudits sobre temes dels quals cap còmic professional no ha fet mai broma. Per exemple, els àtoms. De debò. Quan va ser l’última vegada que vau sentir que algú feia humor a la televisió sobre protons, neutrons i electrons? Però just després que en Vincent O’Neil agafi un llibre de la secció de ciència, se m’acosta amb un acudit que no està gens malament.

—Jamie, el saps aquell de dos àtoms que caminen junts? Un d’ells diu: «Oh, no, em sembla que he perdut un electró». «N’estàs segur?», pregunta l’altre. «Sí, ho sé positivament».

Per si encara no ho heu estudiat, els àtoms canvien la càrrega de negativa a positiva quan perden un electró. Ho veieu? Ja heu après una cosa. Considereu aquest llibre com el llibre de text més divertit del món!

—Jo he mirat una mica la història de l’antiga Roma —diu en Max Garner.

—Què n’has tret? —li pregunto.

—Durant l’imperi Romà, quin era el plat preferit dels cèsars?

—No ho sé. Quin?

—Peix emperador!

D’acord. És una mica dolent. Però tothom s’està divertint aprenent coses noves i donant-hi un gir còmic.

—Jamie, això és fantàstic —diu la senyora Denning, que està aclaparada amb la quantitat d’alumnes que es passegen entre les seves prestatgeries.

—Acabem de renovar la imatge de la biblioteca —diu la Gilda—. En comptes d’un centre de recursos de la informació, és un laboratori de creació d’acudits!

—Bé —diu la senyora Denning—, sempre he dit que aprendre hauria de ser divertit. Vosaltres heu aconseguit que també faci riure!

Em passejo per la sala. Em fixo en tothom que fa recerca.





—Això és genial, gent —dic a tothom—. Recordeu, la funció de demostració és divendres, o sigui que no m’expliqueu ara tots els acudits. Guardeu-vos-en uns quants.

I llavors m’arriba la sorpresa més gran de totes.

L’Stevie Kosgrov irromp a la biblioteca i se m’acosta tot decidit.

Ui, ui.

El deu haver enviat l’Entrenador Pilota perquè tanqui el nostre laboratori d’acudits a la biblioteca. Em sembla que se m’ha acabat oficialment l’època d’ensenyar, i respirar.

Tanco els ulls, perquè no vull veure com se m’acosta el puny propulsat per batuts de proteïnes Tanoca.

—M’he d’amagar! —xiuxiueja l’Stevie.

Obro els ulls.

—Quèèè?

Mira de pressa al seu voltant, com un suricata neguitós.

—De l’Entrenador Pilota. Aquí és l’últim lloc on em buscaria.

Somric perquè l’Stevie em recorda quan era jo qui m’amagava d’ell a la biblioteca.

—Eh, daixò, i per què t’has d’amagar del teu entrenador? —vull saber.

—És un abusananos. I aquesta setmana no he arribat a la meva quota de vendes. Hauríeu d’haver vist què li ha fet, a en Lars Johannsen!

—De debò? Però què veneu?

—Batuts de proteïnes Tanoca. No els suporto. Són com detergent aromàtic però sense l’aroma.

Quan ho diu, un parell de xavals que són a prop es posen a riure.

—És difícil descriure el mal gust que té —continua l’Stevie—. Però heu xuclat mai els vostres mitjons bruts quan estan molls?

Tothom qui ho sent es peta de riure.

I no se sap mai… l’Stevie pot ser la bomba.

—L’altre dia —continua l’Stevie—, vaig dir a l’Entrenador Pilota: «Vull saber què hi ha als batuts». I ell em va dir: «No, millor que no». Quan el professor de química ens va preguntar: «Quin explosiu es crea quan barregem sodi i aigua?». Vaig contestar: «Batuts de proteïnes Tanoca!». Quan l’Entrenador Pilota em va preguntar per què ja no volia formar part de l’equip de lluita, li vaig dir que no tenia temps per dibuixar-li un mapa.

Els alumnes que hi ha a la biblioteca s’estan morint de riure.

—Un material per petar-s’hi, Stevie —diu en Vincent O’Neil—. Ets la bomba!

—Ah, sí? —pregunta l’Stevie, dibuixant un somriure, cosa que no fa gairebé mai la família Somrient. Llavors es dirigeix a mi—. Vull fer el mateix que tu, Jamie —diu—. Expliques acudits sobre el que t’avorreix o el que et sorprèn. Ostres, si fins i tot et rius de mi.

S’inclina cap a mi i m’engrapa per la camisa amb totes dues mans.

Però aquesta vegada ho veig clar: l’Stevie Kosgrov no em vol aixecar de la cadira i llançar-me a terra com un sac de patates.

—Ajuda’m, cosinet! He d’explicar acudits que facin petar abans que em peti el cor per culpa dels nervis! —suplica.

Està passant de debò, això? L’Stevie Kosgrov suplica que l’ajudi!





Penso en totes les coses horribles que l’Stevie m’ha fet a mi i a altres xavals. Ningú em podria recriminar que em negués a ajudar-lo.

Però recordo el que va dir l’oncle Frankie. Tothom té batalles, i tothom es mereix una oportunitat.

O sigui que pronuncio les paraules de les quals em penediré tota la vida…

—D’acord, Stevie —li dic—. Benvingut a l’Escola de l’Humor!





Capítol 48





L’STEVIE ÉS LA BOMBA!





Dijous, després de les classes, organitzem un assaig final per a la funció còmica de final de curs de divendres, el dia que la senyora Critchett i la resta del consell escolar tornaran per veure quants alumnes fan servir la biblioteca.

Quants xavals es presenten a l’assaig?

Doncs gairebé tots!

Tothom, incloent-hi l’Stevie Kosgrov, s’ho passa genial fent acudits sobre qualsevol cosa curiosa que hagin après. Diria que l’únic alumne que no ha vingut a la biblioteca és en Lars Johannsen. I, és clar, ha trucat per dir que estava malalt.

—Un cas molt greu de mal de panxa i gasos —diu l’Stevie—. Provocat, sens dubte, pels batuts de proteïnes Tanoca.

Segons l’Stevie, aquests batuts et donen força… Força ganes d’anar al lavabo. Tota l’estona!

—En Lars se’n pren com unes quinze ampolles al dia —m’explica l’Stevie—. Per això li fa tanta pudor l’alè.

—Li fa pudor? —pregunto.

—No t’ho pots ni imaginar —contesta l’Stevie—. Li fa tanta pudor l’alè, que no sé mai si li he de donar caramels de menta o paper de vàter.

Se m’escapa el riure.

—Ets la bomba, Stevie. I tant.

—Gràcies.

—I ja veuràs que etzibar bromes és més divertit que etzibar cops de puny.

—Tant de bo en Lars fos aquí —diu l’Stevie—. També podria aprofitar les lliçons d’humor. No és fàcil tenir un abusananos més gros i dolent que tu.

I tant. Que m’ho diguin a mi.

—Potser quan en Lars es trobi millor li podràs fer classes d’humor —li proposo.

—Sí. «L’un ensenya a l’altre» és més bon lema que «L’un atonyina l’altre».

Al cap d’unes hores, l’Stevie Kosgrov és el meu millor alumne. Potser és perquè és tan gros, o perquè el micròfon se li veu minúscul a la mà, o per l’estrambòtica visió de la vida que té. Sigui el que sigui, a l’assaig final, l’Stevie Kosgrov ens fa morir de riure, però molt i molt. I, cosa estranya en ell, ho aconsegueix sense ferir ningú.

—Mireu —explica a la biblioteca atapeïda—, quan et passes el dia prenent aquells batuts de proteïnes Tanoca, cada dia, et fa tanta pudor l’alè, que podries guanyar els Jocs de la Fam amb un sol badall.

Tothom es peta de riure en comptes de tremolar de por, com a novetat en el cas de l’abusananos més antic de l’Institut de Long Beach.





És curiós veure com l’Stevie allibera tota l’hostilitat continguda contra l’Entrenador Pilota. A l’Escola de l’Humor, fa petar la gent, no pas les costelles de la gent.

—L’altre dia —explica al públic—, l’Entrenador Pilota va dir: «Stevie, com que has suspès matemàtiques, resulta que no puc deixar que continuïs lluitant. Però et necessito a l’equip. O sigui que el que haig de fer és formular-te una pregunta de matemàtiques, i si l’encertes et pots quedar a l’equip». I jo vaig respondre: «D’acord, entrenador». Em va mirar directament als ulls i em va dir: «Molt bé, concentra’t molt, molt, molt. Quant fan dos més dos?». Hi vaig rumiar un segon i vaig contestar: «Quatre!». L’entrenador em va mirar sorprès. «Has dit “quatre”?». Ho va dir com si no s’ho acabés de creure. I llavors en Lars va començar a cridar: «Au, va, entrenador. Doni-li una altra oportunitat!».

Tothom es pixa de riure.

I jo? Doncs somric d’orella a orella. Estic content d’haver donat una altra oportunitat al meu cosí Stevie. També estic content que m’hagi deixat viure prou per poder donar-l’hi.

—Molt bé, gent —dic al final de l’assaig—. Demà és el gran dia. Farem la funció per al consell escolar a última hora, i llavors la Gilda traurà un nom de la seva gorra per veure qui serà l’estrella convidada a En Jamie és la bomba quan comencem a rodar capítols nous.

—Se’l traurà de la gorra dels Boston Red Sox? —pregunta l’Stevie.

—Sí —contesta la Gilda, potser recordant quan no fa tant de temps l’Stevie l’amenaçava de fer-li molt de mal per ser seguidora d’un equip de Boston que quedava a molts quilòmetres del Yankee Stadium—. Tens algun problema, Stevie?

—No. Però em fa pensar en un acudit que m’acabo d’inventar a la secció de geografia. Un alumne diu al professor: «Tinc un dubte de geografia». I el professor li pregunta: «Ja has consultat el mapa?». Saps què li respon l’alumne?

—Què? —pregunto.

—«Fa estona que hi busco Geografia però no la trobo. És al nord o al sud?».

Somric. I no només perquè l’acudit de l’Stevie fa mig gràcia.

No. Em sento superconfiat: demà, quan apareguin els membres del consell escolar i la senyora Bumgarten faci el recompte oficial de tots els alumnes que atapeiran aquesta sala, l’encertarem de ple, perquè estem fent servir la biblioteca per salvar la biblioteca!





Capítol 49





TOTA LA RÀBIA





L’endemà al matí, l’Stevie fins i tot va caminant a l’institut amb mi i els meus amics.

—Això no deu ser una estratègia ben rumiada, com d’abusananos infiltrat ni res d’això, oi? —pregunta en Gaynor—. De debò que no ens atonyinaràs?

—No —contesta l’Stevie—. Els meus dies com a abusananos s’han acabat, nois. Seré un humorista com en Lewis Black. Sempre està molt enfadat. Fins i tot va ser la veu del paio vermell, la Ira, a la pel·lícula de Pixar Inside Out. Ho podria fer, jo. Podria xisclar davant d’una càmera millor que ningú.





—O sigui que no ens faràs res si ens neguem a beure aquells batuts de proteïnes Tanoca tan repugnants? —pregunta en Pierce.

—No. Però l’Entrenador Pilota potser sí —diu l’Stevie—. Està encantat amb els musculets de l’empresa Tanoca. I a ells també els agrada, ell. Fins i tot li han comprat un cotxe nou.

—No pot ser! —exclama la Gilda.

—Doncs sí —diu l’Stevie—. Jo ho vaig veure. O, com que parlem de batuts de proteïnes, ho vaig beure!

—Daixò, Stevie… —dic.

—Sí?

—Els acudits que fan humor amb la manera com s’escriuen les paraules no acaben de funcionar quan es diuen en veu alta.

L’Stevie fa que sí amb el cap i es treu una llibreteta per apuntar-s’ho.

—Apuntat, entrenador. Gràcies pel consell.

Qui és aquest paio?

L’Stevie continua.

—Ara l’Entrenador Pilota condueix un Maserati descapotable que fins i tot és més guapo que el Mustang vermell cirera de l’habitació d’en Jamie.

—Del garatge, deus voler dir —puntualitzo.

L’Stevie arronsa les espatlles.

—Hauries pogut dormir a la meva habitació.

Faig un somriure murri.

—No, gràcies. M’agrada el meu company d’habitació. Els Mustangs no claven cops de puny.





Quan arribem a l’institut, observo el Maserati nou de l’Entrenador Pilota a l’aparcament. És un bon cotxe, encara que tingui adhesius de Tanoca a les portes.

Entro a la biblioteca.

La senyora Denning i l’oncle Frankie acaben de penjar una pancarta que diu «A en Dewey li agrada riure?». Suposo que per Melvil Dewey, que va idear la manera de classificar els llibres en una biblioteca. O potser pels renebots de l’Oncle Garrepa: en Huey, en Louie i en Dewey.

—La senyora Kressin, la professora del grup de teatre, m’ha deixat el seu equip de so —explica la senyora Denning mentre empeny un carret amb un amplificador i un altaveu.

—On ho vols, això? —pregunta l’oncle Frankie, que empeny un altre carro amb un projector LED.

—Deixa’l allà, Francis —contesta la senyora Denning—. L’encendrem després i el farem servir com a focus per als nois i noies.

—M’encanta —dic—. Ara també improviseu vosaltres!

—Aleshores, quan serà el gran espectacle, Flora? —pregunta l’oncle Frankie.

—A última hora. Molts professors han donat permís als seus alumnes per venir i participar en la funció d’humor.

—T’estan donant un cop de mà? —pregunta l’oncle Frankie—. No tenen por del que els pugui fer el seu superior, l’Entrenador Pilota, si ho descobreix?

—Potser —contesta la senyora Denning—. Però encara tenen més por del que podria passar en l’educació dels alumnes de l’Institut de Long Beach si ell se surt amb la seva i perdem la biblioteca. Qui sap quina part de l’institut eliminarà després!





Capítol 50





QUE COMENCI L’ESPECTACLE!





A l’hora de dinar, tots els alumnes que hi ha a la cafeteria posen a prova el seu material una darrera vegada.

Alguns acudits són tan divertits que taules senceres rodolen per terra de tant riure, que és al que em dedico jo. Bé, a això de rodolar per terra, vull dir.

Tothom s’ho passa tan bé que ni tan sols s’adonen que el menjar és molt dolent. Estic content d’haver-los demanat que escrivissin acudits sobre coses que, d’entrada, no semblen còmiques. Fer broma del dinar de la cafeteria seria molt fàcil; ho hauria de considerar gairebé com fer trampes.

Abans de l’hora, la gent comença a desfilar cap a la biblioteca.

—Que tothom treballi el seu material o que agafi un llibre per inventar-se un acudit nou —proposo—. Queden quaranta-dos minuts abans que comenci la funció!





Quan sona el timbre de canvi de classe, fa ben bé l’efecte que tot l’alumnat es dirigeix en bloc a la biblioteca. La sala està plena com un ou. És impossible que el consell escolar decideixi tancar-la!

—Te n’has sortit, Jamie —em diu l’oncle Frankie. No es perd mai cap de les meves actuacions—. Te n’has sortit molt bé!

El timbre de la classe sona a un quart de tres. Ha arribat l’hora!

Però la senyora Critchett i el consell escolar no hi són.

A un quart i cinc encara no han aparegut.

—Potser se’ls ha fet una mica tard —dic a la gentada—. Potser han vist un camió de bombers i han anat tots a casa a corre-cuita per assegurar-se que la que es cremava no era casa seva.

Aquest acudit tan dolent aconsegueix alguna rialla. La de tipus nerviós.

—Potser hauríem de fer alguna trucada —suggereix l’oncle Frankie a la senyora Denning.

—Encara no, Francis —contesta ella—. Donem-los uns quants minuts més.

Finalment, a dos quarts de tres, la senyora Bumgarten entra a la biblioteca. La multitud se separa i ella se m’acosta i fa un gest per demanar el micròfon. L’hi atanso.

—Felicitats, senyora Denning —diu—. És evident que ha fet un canvi, aquí.





Tothom aplaudeix. L’oncle Frankie llança un parell de «uooo, uooo!».

—Gràcies, Janeece —diu la senyora Denning—. Els nanos tenen ganes d’aprendre, i no hi ha cap lloc millor que una biblioteca per aprendre el que vulguis saber.

—Elogio l’esforç que has fet.

—Representarem una funció còmica per al consell escolar! —crida en Vincent O’Neil—. I potser fins i tot rebran algun consell!

La senyora Bumgarten fa que no amb el cap.

—Em sap greu, nois. Avui no hi haurà cap funció. El consell escolar ha estat convocat a una sessió d’urgència. No podran venir a la biblioteca, i, per tant, seguint el suggeriment de l’Entrenador Pilota, han decidit basar-se en les meves estadístiques anteriors d’ús de la biblioteca com a ajuda per arribar a una decisió. Podeu marxar de manera ordenada. Hem acabat per avui.

Es fa el silenci; tothom està perplex. Em costa de creure que tot se n’hagi anat en orris tan de pressa.

Amb una intensa sensació d’horror, pregunto:

—Mmm, quan va comptar l’assistència, exactament?

—Mentre tu i els teus amics havíeu anat a gravar el programa televisiu —contesta—. Quan ningú feia servir la biblioteca.





Capítol 51





MESURES D’URGÈNCIA





—Una sessió d’urgència? —brama l’Stevie, alçant els punys mentre la cara se li torna més vermella que una taca de quètxup a la roba del Pare Noel—. Jo sí que els enviaré a Urgències!

Li toco el colze.

—No caiguis al costat fosc de la Força, Stevie —li demano, amb la meva millor interpretació de la veu del cavaller Jedi—. Etziba acudits, no cops de puny.

Es relaxa. Una mica.

—Es pot saber què passa, aquí, senyora? —pregunta l’oncle Frankie—. Quina urgència és més important que el fet que tots aquests nois i noies provin de salvar la biblioteca del seu institut? Que potser algú té un atac de cor o alguna cosa així?

—No —respon la sotsdirectora—. Però l’Entrenador Pilota té una urgència relacionada amb els esports interescolars de Long Island. Es veu que la temporada de lluita comença la setmana vinent. Per això ha exigit que el consell escolar es reuneixi de seguida per decidir que li atorguin la sala d’entrenament que necessita per, cito textualment, «portar a casa el trofeu del campionat».

—També necessitarà més lluitadors! —crida l’Stevie—. Perquè jo plego!

—Em sap greu sentir-t’ho dir, Stephen —diu la senyora Bumgarten—. Tenia l’esperança que la lluita posés remei a alguns dels teus problemes de disciplina.

—No cal! —exclama l’Stevie—. Ja ho ha fet l’humor!

—Però ens havien dit que avui era el gran dia —assenyala la Gilda—. Fa setmanes que preparem aquesta funció. És evident que el consell escolar no pot prendre una decisió tan important sense totes les dades.

—Però sí que tenen les dades —diu la sotsdirectora—. Tal com t’he dit, els he proporcionat les meves dades anteriors.

—Són dades antigues, les que ha donat —replica l’oncle Frankie.

—Ho sento. Tant de bo els pogués donar les dades actualitzades d’avui, però l’Entrenador Pilota m’hi ha obligat. Ha dit que el temps ens pressionava. I, per demostrar-ho, ha esclafat el rellotge de la meva taula. No és fàcil treballar per a ell. Em prenc un munt de pastilles per als problemes estomacals, els cabells em cauen a grapats…

—O sigui que també fa d’abusananos amb vostè? —pregunta la senyora Denning.

—Sí —contesta la senyora Bumgarten—. Moltíssim.

—On es reuneix el consell escolar? —vull saber.

—A la cafeteria. L’Entrenador Pilota hi serveix un aperitiu. Salsitxes arrebossades i batuts de proteïnes Tanoca.

L’Stevie deixa escapar un rot i gairebé vomita.

—Votaran una petició per suprimir dels pressupostos de l’institut els diners destinats a la biblioteca perquè l’Entrenador Pilota pugui fer servir aquests diners, més una generosa donació d’un patrocinador exterior, per construir la Sala de Lluita Tanoca.

—Quan es fa la votació? —pregunto.

La senyora Bumgarten consulta el rellotge.

—D’aquí a deu minuts. No, nou,

Nou minuts?!

He de pensar en un pla B, de pressa. Perquè el pla A acaba de sortir disparat per la finestra, tot i que la biblioteca no té finestres, motiu pel qual l’Entrenador Pilota la vol transformar en la seva sala d’entrenament!

—Ho repeteixo: em sap greu —diu la senyora Bumgarten—. Crec que el que heu fet a la biblioteca és increïble. Tant de bo no hagués d’acabar així.

I llavors se’n va, xuclant tota l’alegria, les rialles i l’energia de la sala.

La Gilda fa mitja volta, m’engrapa els braços de la cadira i s’inclina cap a mi.

—Jamie, has de fer-hi alguna cosa!





—Que tothom em segueixi! —crido—. Tinc una altra idea. Portarem l’espectacle de gira!

—A Las Vegas? —pregunta en Vincent O’Neil, tot emocionat.

—No! A la cafeteria. No ens rendim. Si el consell escolar no ve a nosaltres, nosaltres anirem al consell escolar! Els que es rendeixen no guanyen mai, i els guanyadors no es rendeixen mai. Oi, senyora Denning?

Em mira. Té els ulls plorosos. L’oncle Frankie, també.

—Ets meravellós, Jamie Grimm! —diu amb la veu escanyada—. Au, va, Francis. Ajuda’m a recollir.

—La teva taula? —pregunta l’oncle Frankie.

—No, la pancarta! La necessitem per quan entrem a la cafeteria!

La Gilda em torna a engrapar els braços de la cadira, suposo que per tornar a aixecar-me la moral.

M’he equivocat.

S’inclina per fer-me un petó.

En públic. Davant de tots els alumnes, l’oncle Frankie i la senyora Denning.

Ara sóc jo qui té la cara més vermella que la roba del Pare Noel tacada de quètxup.





Capítol 52





ESPECTACLE DE GIRA





L’oncle Frankie i la senyora Denning despengen la pancarta que diu «A en Dewey li agrada riure?» i l’estenen entre tots dos per encapçalar la desfilada.

En Gaynor agafa el carret amb l’equip de so. En Vincent recull el focus, el projector LED portàtil.

Jo em dirigeixo al prestatge de les revistes.

—Què fas? —em pregunta la Gilda.

—Una recerca ràpida —li explico mentre fullejo una revista de negocis que m’ha cridat l’atenció. A la portada hi ha un logo gran dels batuts de proteïnes Tanoca.

—Recerca? Ara? Per què?

—Perquè necessito informació per al número que interpreto a la funció.

—Mmm, no ho hauries pogut fer abans?

—No. —Fullejo decidit les pàgines lluents—. Ha estat l’Stevie qui m’ha donat la idea, tot just fa dos minuts! Jimmy? —crido a en Pierce—. Necessito més informació. De pressa.

—Llavors sóc la persona adequada. —En Pierce s’entrellaça els dits de les mans per fer-se petar els artells.

Li dic unes quantes paraules clau perquè en faci la cerca.

—Som-hi! —Se’n va corrents cap als ordinadors de la biblioteca.

—Porta’m tot el que puguis d’aquí a cinc minuts!

—De seguida —diu en Pierce—. Buidaré Google!

Enrotllo la revista i la deso a la motxilla que duc penjada darrere la cadira.

—Nois —diu en Vincent O’Neil a la multitud de futurs humoristes—, la cafeteria serà el lloc perfecte per a la nostra actuació! Serà com si tinguéssim una sala d’espectacles! Podem explicar acudits de menjar, també!

—No —contesto—. Queda’t amb les coses intel·ligents que has après a la biblioteca.

—I assegura’t de citar les fonts! —afegeix la senyora Denning—. (Què voleu que us digui? És bibliotecària. Sempre pensen a citar les fonts, els bibliotecaris.)

L’oncle Frankie i la senyora Denning encapçalen la comitiva, amb la pancarta aquella de Dewey. Jo vaig darrere d’ells. Els més de cinc-cents humoristes defensors de la biblioteca desfilen pels passadissos darrere meu. Si tinguéssim globus i una banda de música, podríem ser la cercavila que se celebra el Dia d’Acció de Gràcies!





Quan entrem a la cafeteria, hi veiem l’Entrenador Pilota i els seus dos amics musculets vestits amb unes jaquetes cridaneres que duen el logo de Tanoca. Es dirigeixen a la senyora Lexi Critchett i la resta del consell escolar, que seuen en dues taules. I, sí, tots tenen salsitxes arrebossades. I també croquetes. La senyora Bumgarten està dreta, darrere una de les taules, consultant el rellotge i prenent notes en una carpeta de clip.

—Senyora Denning? —gruny l’Entrenador Pilota, quan la nostra cercavila omple la cafeteria—. Què vol dir tot això?

—Engega, Gus! —dic, situant-me al centre de la sala.

—Aquí ho tens, Jamie!

El conserge em llança el micro sense fil. L’escenari és meu.

—Molt bona pregunta, director Pilota —dic.

En Gaynor encén el projector, el nostre focus casolà. Avanço cap al cercle il·luminat. Noto que els membres del consell escolar estan estranyats, o sigui que m’hi llanço de cap.

—De tota manera —dic—, si de debò vol trobar el significat de tot això, per no parlar de la veritat que hi ha al darrere, hauria de ser a la biblioteca, no a la cafeteria. Hi trobarà diccionaris plens de significats i llibres plens de veritats. Per això tots nosaltres hem estat a la biblioteca avui, per fer-hi recerca. Oi que sí, senyora Bumgarten?

—Sí. Éreu cinc-cents trenta-dos alumnes.

L’Entrenador Pilota es tomba per fitar la sotsdirectora. Sembla sorprès amb la dada.

—He fet un recompte ràpid —explica la senyora Bumgarten, brandant un comptador de mà platejat. Observa la pantalleta—. Perdó, cinc-cents trenta-tres. M’he descuidat de comptar-me a mi. He trobat una recepta molt interessant de pastís de crema i plàtan a la secció de cuina.

—Ja ho veuen, senyores i senyors —dic al consell escolar—, aquest institut necessita una biblioteca. És l’únic lloc on podem investigar el que vulguem investigar, aprendre el que vulguem aprendre, encara que alguns no vulguin que ho aprenguem.

—També és un bon lloc per inventar-se acudits —afegeix en Vincent O’Neil.

—És veritat —dic—. Com es pot crear material nou si no descobrim informació nova? Com aquest article d’aquí.

Ensenyo a tothom la revista de negocis que he trobat.

—Jamie! —crida en Pierce mentre entra corrent a la cafeteria—. N’he trobat un munt més.

—Pots citar-ne les fonts? —pregunto.

—Sí!

—Bona feina, Pierce —diu la senyora Denning.

En Pierce m’atansa una pila de fotocòpies, un anunci de diari i un parell de revistes.

Hi dono un cop d’ull tan de pressa com puc.

—Jamie Grimm —diu la senyora Critchett—, ja saps que m’agrada molt el teu programa…

—A mi també —diu un altre membre del consell, alçant els polzes—. Ets la bomba!

—Però… —continua la senyora Critchett— aquesta tarda hem de resoldre unes quantes qüestions urgents. La temporada de lluita està a punt de començar i…

—Ja ho sé! —li contesto—. Però això també és urgent! Potser més important encara que tot el que ha de fer.

No tinc temps per elaborar un número nou amb el material de la biblioteca que hem trobat en Pierce i jo.

Hauré d’improvisar.

Una altra vegada!





Capítol 53





EL SABEU AQUELL D’UN

ENTRENADOR QUE PODRIA SER UN ESTAFADOR?





—Algú de vosaltres llegeix El taulell de la botiga? —pregunto a la multitud.

—És una revista per a nois i noies —respon un membre del consell escolar.

—Ja ho sé. Per això la tenim a la biblioteca. En aquest institut hi ha molts nois i noies, cada dia. N’hi ha molts a la biblioteca, també. Sobretot ara que la senyora Denning l’ha convertit en un indret d’informació de domini públic, amb un espai per treballar en grup, un racó creatiu i piles i piles de bons llibres i revistes informatives.

Alço la revista El taulell de la botiga amb el logo de Tanoca a la portada.

—Tot i que això és una revista sobre comprar i vendre, també hi ha coses força divertides. De fet, algunes són per pixar-s’hi. Sobretot aquest article sobre els batuts de proteïnes Tanoca.

Darrere meu, sento com l’Stevie torna a fer un rot. Té aquest reflex instantani sempre que algú anomena els batuts que ha estat prenent.

—Pensava que havies cremat totes aquestes revistes —diu un dels musculets de l’Entrenador Pilota a l’altre.

—Jo em pensava que les havies de cremar tu! —etziba l’altre. Es tomba cap a l’Entrenador Pilota—. Al, què fa aquesta revista a la teva biblioteca?

—No ho sé —respon l’Entrenador Pilota—. No hi vaig mai, a la biblioteca…

—Doncs nosaltres sí —dic, i obro la revista per l’article.





—Aquest article és ple de mentides! —brama un dels musculets.

—Et refereixes a això d’aquí —pregunto—, que explica que vau fracassar a l’hora de vendre-ho als alumnes universitaris, i per això vau decidir provar, i cito textualment, amb «els ridículs xavals d’institut, que faran el que els diguin que han de fer els seus entrenadors i abusananos, que encara són més ridículs»?

L’Entrenador Pilota s’alça i mira de fit a fit els musculets.

—Heu dit que sóc més ridícul que aquests nanos rucs?

—Ei, Jamie —diu l’Stevie, que avança cap al focus, on sóc jo.

—Sí, Stevie?

Tot d’una, ens convertim en un duo còmic.

—Com s’ho ha fet Tanoca per aconseguir que un entrenador ruc ens digui als nanos rucs que beguem coses ridícules? —pregunta l’Stevie.

—Li paguen —contesto.

—Amb diners?

Somric a la multitud.

—No. Li donen un Maserati.

—Que és el nom d’una pasta, potser? —diu l’Stevie, fent-se el ruc. (O potser no ho fa veure. Amb el meu cosí, no se sap mai.)

—No. Un Maserati és un cotxe esportiu italià, Stevie. En aquest cas, un descapotable vermell.

—Un moment —diu l’Stevie, fent cara de sorpresa—. N’he vist un a l’aparcament. Algú l’ha aparcat al lloc de l’Entrenador Pilota.

—Sí. Deu haver estat l’Entrenador Pilota.

L’Stevie exagera el seu paper posant-se les mans a les galtes.

—No pot ser! Sembla massa car per ser el cotxe d’un entrenador.

—Tens raó —responc, traient el retall de paper que m’ha donat en Pierce—. Es veu que el Maserati Gran-Turismo descapotable de l’Entrenador Pilota que hi ha a l’aparcament val entre cent quaranta-cinc mil i cent vuitanta mil dòlars.

L’Stevie xiula.

—Ho puc explicar! —diu l’Entrenador Pilota—. El cotxe és un regal. De, eeeh, la meva mare.

—Ah, sí? —dic—. És ella qui va demanar que posessin els adhesius de Tanoca a les portes?

Ara és el torn de l’Stevie.

—I és la teva mare la que et va dir que ens obliguessis a mi i en Lars a atonyinar els xavals que no compressin batuts Tanoca habitualment? Perquè això no em sona gaire maternal.

—Ei, Stevie —dic.

—Sí, Jamie?

—Saps quin és el lema de l’Entrenador Pilota?

—Si a la primera no te’n pots sortir, menteix, torna a mentir!

L’Stevie i jo fem una salutació mentre els nostres companys de classe aplaudeixen i el consell escolar ens observa astorats.

I fins aquí hem arribat!





Capítol 54





BOGERIA A LA CAFETERIA





Ara és quan l’Entrenador Pilota perd una mica els nervis.

Els ulls se li converteixen en pilotes de ping-pong injectades en sang, i sembla que li hagin de sortir de la cara.

Em sembla que ha pres els mateixos batuts de proteïnes Tanoca que l’Stevie i en Lars. També penso que deuen portar algun producte químic que et provoca un curtcircuit al cervell i et fa tornar boig. El mateix producte que converteix l’afable físic Bruce Banner en l’Increïble Hulk, o el doctor Jekyll en Mister Hyde.

Sigui el que sigui, l’Entrenador Pilota passa de ser un director d’institut enfadat a un monstre maníac i furiós en menys de cinc segons.

—Kosgrov, ets gras i ruc! —brama—. Has decebut l’equip! Has trencat la teva sagrada promesa d’atleta delatant-me i parlant del meu Maserati a aquests totxos! Has de tancar aquesta bocota que tens abans que em destrueixis a mi i els ambiciosos somnis que tinc per al meu equip de lluita!

Travessa la sala i s’abraona damunt l’Stevie.

Però l’Stevie, que fa una setmana que ja no pren batuts, no està tan pesat com abans. De fet, és força àgil.

L’esquiva de costat, li agafa el braç i el fa caure d’esquena.

L’Entrenador Pilota rodola, es posa dret d’una revolada, es tomba, envesteix l’Stevie i l’immobilitza abraçant-lo. Tots dos ballen per la sala, amb les cames fetes un embolic i provant de fer-se caure l’un a l’altre.

L’oncle Frankie hi intervé per separar l’Entrenador Pilota de l’Stevie, però el duo lluitador topa contra ell i el fa caure a terra. La senyora Denning s’afanya a assegurar-se que està bé i evitar que hi torni a intervenir. Com que té problemes de cor, no pot fer gaires esforços.

Els membres del consell escolar estan horroritzats.

No m’he sentit mai tan impotent ni inútil. Estic immobilitzat a la cadira. No puc fer absolutament res per ajudar l’Stevie a vèncer el seu entrenador de lluita.

Estic convençut que lluitar amb un alumne just després d’haver admès que t’han subornat uns dubtosos distribuïdors de batuts de proteïnes es considera una conducta impròpia d’un director d’institut, potser fins i tot és motiu d’acomiadament. Però els adults que hi ha a la sala tampoc no poden fer res per ajudar l’Stevie. No n’hi ha cap que sembli que faci exercici regularment. L’únic que poden fer és retorçar-se les mans i dir: «Mare meva!».





Els dos musculets de Tanoca, que deuen ser els únics que poden separar l’Entrenador Pilota de l’Stevie, fugen de la cafeteria en el moment en què el seu màxim venedor es torna boig.

Això vol dir que no hi ha ningú a la cafeteria que pugui fer res per ajudar l’Stevie o aturar l’Entrenador Pilota.

Però un moment.

I si treballéssim tots junts?

—E pluribus, unum! —crido, perquè ho vaig llegir en un bitllet de dòlar—. De molts, un!

—Eh? —crida tothom.

—Si treballem tots junts, podem immobilitzar l’Entrenador Pilota al tapís!

—No hi ha tapís! —crida la Gilda.

—Doncs l’immobilitzarem contra aquest terra tan fastigós de la cafeteria!

La Gilda alça el polze.

—Hi estic d’acord!

—Endavant! —crida en Gaynor, que sempre és el primer d’apuntar-se a tot.

—A la càrregaaaa! —xiscla en Pierce—. Llanceu-vos a la lluita!

En un tres i no res, cinc-cents trenta alumnes es dirigeixen en tromba cap al centre de la sala, salten a l’esquena de l’Entrenador Pilota, el fan ensopegar i el fan caure a terra.

La senyora Critchett, la presidenta del consell escolar, truca a la policia.

Mentre esperem que arribin els agents, l’Stevie engrapa els pantalons de l’Entrenador Pilota i els hi estira avall.





—És l’última estirada de pantalons de la meva carrera com a abusananos, Jamie —diu, alçant la mà dreta—. Ho prometo! Tampoc ficaré ningú de cap per avall a la tassa del vàter mai més!

Així, doncs, avui és el final de dos abusananos històrics, amb uns estils ben diferents!





Capítol 55





TOTHOM A LA BIBLIOTECA





La setmana següent, la biblioteca continua plena com un ou.

És com si l’institut hagués redescobert un tresor enterrat. O potser la senyora Denning ha agafat el tresor i l’ha polit una mica perquè brilli més. Hi ha llibres nous exposats, espais per treballar en grup —amb ordinadors per fer els treballs de classe— i un espai creatiu ple de material electrònic i jocs de construcció; ara s’estan jugant dues partides d’escacs i les rates de biblioteca s’arrauleixen als pufs, immerses en la novel·la que llegeixen. En Vincent O’Neil remena entre prestatgeries, a la recerca de més llibres d’acudits.

El millor de tot és que ja no es rumoreja que convertiran la biblioteca en una sala d’entrenament per a l’equip de lluita.

De fet, aquest curs l’Institut de Long Beach no tindrà equip de lluita. I en Lars Johannsen es trasllada una altra vegada a Minnesota amb la família. Els seus pares pensen que l’aigua de Long Island no convé al delicat tub digestiu d’en Lars. Per culpa dels batuts Tanoca, s’ha passat massa temps al lavabo des que es van mudar aquí.

O sigui que ho hem aconseguit, penya. La biblioteca continuarà sent el principal centre de recursos d’informació de l’institut, on tothom és lliure d’estudiar el que li vingui de gust.

I hi ha moltes classes noves, per fer a les hores lliures i quan s’acaba l’institut: programació, iniciació a Photoshop, edició amb iMovie i elaboració de pastissos.

Aquesta última va ser idea de la directora Bumgarten.

Exacte. La sotsdirectora va ocupar el lloc de l’Entrenador Pilota divendres al vespre, just després que la policia el detingués per atacar un alumne i acceptar suborns d’una dubtosa empresa de batuts de proteïnes. (Tenia intenció, a més, de canviar la mascota de l’institut, i substituir el peixet per un aminoàcid.)

La policia també es va endur el Maserati de l’Entrenador Pilota. La senyora Bumgarten ara aparca el cotxe a la plaça del director. Té un Prius, còmode i pràctic. També es troba millor de l’estómac. Quina sorpresa: es veu que per evitar tenir alts nivells d’estrès és fonamental que no hi hagi ningú que et xiscli tot el dia.

Ara la biblioteca és molt divertida, i està força plena.

La senyora Denning diu que potser necessitarà contractar un alumne perquè l’ajudi. Com que la Gilda, en Gaynor, en Pierce i jo tornarem a rodar En Jamie és la bomba la setmana vinent, en Vincent O’Neil es mor de ganes que la senyora Denning l’esculli a ell. Vol aconseguir la plaça a cop d’acudit.





He de recordar de portar taps per a les orelles a la senyora Denning.

Una setmana després que traguessin emmanillat l’Entrenador Pilota de la cafeteria, l’oncle Frankie hi apareix —un cop ha enllestit la feina al restaurant, a l’hora punta del dinar— amb uns quants manuals per aprendre a fer anar el io-io. Sí, també serà professor d’una classe extraescolar: Jo i el io-io.

Quan passeja la mirada per la biblioteca tan plena de gent, s’emociona.

—Ho has aconseguit, nano. Has salvat la biblioteca i la feina de la Flora, vull dir de la senyora Denning.

—Tots ho hem aconseguit —matiso.

En Frankie somriu, tot murri.

—Treball en equip. Això és el que fa girar el món.

—De fet —diu en Pierce, traient el cap per damunt d’un llibre d’astronomia—, el que fa girar la Terra és la conservació del moment angular.

—Quèèè? —pregunta l’oncle Frankie.

—Tranquil —li dic—. Jo tampoc l’entenc, moltes vegades.

—Em sembla que tant tu com jo haurem de consultar uns quants llibres, eh?

—I tant.

Quan acaba la classe de io-io, l’oncle Frankie es mira el rellotge.

—Preparat per rodar món?

—Sempre.

L’oncle Frankie dibuixa un somriure.

—I l’Stevie i la Gilda, on són?

—Ens trobarem a fora.

—Genial. —L’oncle Frankie deixa els manuals de io-io en un taulell—. Millor que comencem a fer quilòmetres. No hem de fer esperar els teus nous alumnes.

Ah, sí, m’havia oblidat de comentar-ho…

He d’impartir una altra classe.

I serà a dues hores de camí, en direcció al nord.





Capítol 56





SEMPRE HI HA ESPERANÇA





El Centre de Rehabilitació Fundació Esperança és on vaig viure després de l’accident de cotxe que em va convertir en el que sóc avui: un orfe en cadira de rodes.

Sí, em sentia força desesperat quan vaig arribar als frondosos jardins del centre, al nord de Nova York. De fet, molts dels pacients en dèiem l’Hotel de la Desesperança. Però a la Fundació Esperança, el personal mèdic es negava a llançar la tovallola amb nosaltres, tot i que nosaltres ja l’havíem llançada, segons com.

El meu metge, el doctor David Sherman, em va dir que «riure és la millor medecina», o sigui que sempre em duia un parell de llibres d’acudits o vídeos d’humor de la biblioteca de l’hospital. Cada dia llegia tot el que podia sobre humoristes, acudits i números còmics. Fins i tot quan estava tot enguixat, continuava estudiant sobre l’humor.

Diria que tant d’humor és el que em va mantenir viu.

Motiu pel qual la Gilda, l’Stevie, l’oncle Frankie i jo hi hem tornat. Si algú es pot beneficiar de l’Escola de l’Humor són aquests xavals. I ara senten exactament el que sentia jo fa uns anys: por, dolor, desesperança.

Ens instal·lem a la cafeteria de l’hospital.

La nova directora de l’Institut de Long Beach, la senyora Bumgarten, i la seva classe extraescolar a la biblioteca ens han proporcionat els complements que necessitem per al número còmic que estem a punt de representar. Han preparat dues dotzenes de pastissos de nata i plàtan.

La sala està plena. Pertot hi ha cadires de rodes, caminadors i metges vestits amb bates i pantalons de colors pastel. Passejo la mirada per les taules i veig el personal mèdic esgotat, els pares espantats i els nens tristos.

És com si em veiés a mi mateix quan vivia aquí.

—Preparat, cosinet? —pregunto a l’Stevie.

Sua de valent. Com jo de vegades (i encara em passa) abans d’un gran espectacle.

—Suposo —respon l’Stevie, en un to una mica aterrit (en comptes del to totalment aterridor que sol gastar).

—Vosaltres divertiu-vos i ja està —ens aconsella la Gilda, la nostra superdirectora.

—I assegureu-vos de fer un número bestial! —afegeix l’oncle Frankie, picant-nos l’ullet.

Finalment, l’Stevie somriu.

—Si és bestial, és cosa meva!





Capítol 57





UNS PASTISSOS MOLT

PALLASSOS





—Senyores i senyors, nois i noies —anuncio—, sóc el professor Jamie Grimm, de l’Escola de l’Humor.

—I —continua l’Stevie— jo sóc l’Stevie Kosgrov, cosí d’en Jamie i alumne estrella número u.

—Què aprendrem avui? —dic—. Doncs la història de l’humor del cinema mut, ple de cops i caigudes de broma.

—Vols que et clavi un cop? —pregunta l’Stevie—. Ara mateix, Jamie. Inclina’t endavant!

—No puc, Stevie —contesto—. Si m’inclino cauré de la cadira. De fet, en aquesta classe tu també hauries d’estar assegut.

—Per què?

—Tot serà més fàcil. Confia en mi.

L’Stevie arronsa les espatlles. I s’asseu en una cadira al meu costat.

Em giro cap al públic.

—Bé, podria fer una classe molt avorrida sobre com els grans còmics del cinema mut com Laurel i Hardy (el Gros i el Prim), Charlie Chaplin (Charlot), Harold Lloyd i Buster Keaton es van fer famosos perquè mostraven els seus acudits en comptes d’explicar-los.

—Quin avorrimeeeent! —brama l’Stevie.

—Tens raó. O sigui que, en comptes de parlar-vos de l’humor de cops i caigudes, us el mostraré.

Agafo una capsa. L’obro. En trec un pastís de nata i plàtan.

I el llanço a la cara de l’Stevie.





El públic es mor de riure. Sí. Aquest numeret clàssic encara funciona.

—Ostres, que divertit —diu l’Stevie, amb la cara empastifada de nata i crema de plàtan enganxifosa—. Tinc curiositat per saber si també és divertit, si t’ho faig jo a tu!

I m’estampa a la cara un pastís de la pila de capses.

La penya es torna boja.

Em trec la nata dels ulls.

—De què riu, la gent? —pregunto, fent veure que estic empipat.

—De tu! —contesta l’Stevie.

—Però si sóc el professor! I aquesta és la meva classe! Una mica de respecte!

—D’acord —diu l’Stevie—. Et respecto tant, que em sembla que et donaré més pastís que a ningú!

I me’n llança un altre.

Estic content d’haver demanat a la classe de la senyora Bumgarten que ens preparessin dues dotzenes de pastissos; ens faran falta tots! L’Stevie i jo representem un bon número còmic, d’aquells antics de lluites de pastissos. Fins i tot deixem que alguns nanos participin en aquesta diversió enganxifosa. La Gilda, també. S’esmuny darrere meu i m’empastifa el cap i el clatell. Una pasterada freda i relliscosa se’m fica per dins la camisa i la roba interior.

—Preparat per repetir, Stevie? —crido.

—Carrega!

—Ui, ui. Tu ho has volgut, cosinet.

Li llanço un altre pastís.





L’Stevie i jo formem un duo còmic força bo. Afegim-hi la Gilda, i ja som com els Tres Sonats.

El més important és que, a la cafeteria, tothom s’ho està passant bomba. Costa molt compadir-te de tu mateix quan et compadeixes dels paios de l’escenari que s’estan empastifant de nata amb els pastissos. I si l’Stevie i jo ens riem d’aquesta humiliació enganxifosa d’una lluita de pastissos —i de tota la tristesa, dolor i empipament que hi havia abans—, potser el nostre públic també podrà riure.

És tal com diu l’oncle Frankie.

Sigues amable, perquè tothom que coneguis pot estar lliurant una dura batalla de la qual no saps res.

O sigui que jo dic… que no pari el riure.

Perquè una cosa tan ximpleta i divertida com un pastís a la cara podria fer que aquestes batalles secretes fossin més fàcils de lliurar.

Quan hem acabat tots els pastissos, la Gilda se m’acosta i em fa un petó. No crec que sigui perquè li agradi el gust del pastís de nata i plàtan. I sabeu què?

Tampoc no crec que sigui el nostre últim petó.

—Jamie Grimm —em diu—. Ets la bomba!

—Gràcies —li contesto—. I tu ets supergenial!

—Recorda, comencem a filmar En Jamie és la bomba d’aquí a pocs dies —diu la Gilda.

Em dono un copet al front.

—No hem buscat idees per als episodis nous! Estava massa capficat amb la biblioteca i l’Entrenador Pilota i la senyora Denning i…

—Parles de debò? —La Gilda somriu i amb la mà estesa assenyala al seu voltant, els nanos, que es pixen de riure, i l’Stevie, que dóna cops de puny enlaire en senyal de victòria—. Si tot això no és prou divertit per fer riure el teu públic, llavors res no els farà riure!





JAMES BRENDAN PATTERSON (Newburgh, 22 de març de 1947) és un escriptor estatunidenc, autor de novel·les policíaques i d’intriga. Se’l coneix sobretot per la sèrie protagonitzada pel psicòleg criminal Alex Cross, tot i que també és autor d’una extensa bibliografia que inclou novel·les romàntiques, de ciència-ficció i infantils i juvenils.

El 1996 es va retirar de la publicitat per dedicar-se de ple a la literatura. Les seves obres sobre el psicòleg ex-membre de l’FBI Alex Cross han esdevingut best-sellers arreu del món. Juntament amb Stephen King, John Grisham i Dan Brown, és un dels autors nord-americans més venuts avui dia.





