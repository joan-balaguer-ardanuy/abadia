El 1988 va aparèixer el llibre que canviaria de dalt a baix la nostra concepció de l’Univers, i que es va convertir en un dels més grans best-sellers científics: Història del temps. Del big bang als forats negres, de Stephen Hawking, el geni més gran del segle XX després d’Einstein. Malgrat el gran èxit que va tenir, el llibre presentava algunes dificultats de comprensió per al públic menys familiaritzat amb els principis de la física teòrica. Ara, disset anys després, el professor Hawking ha escrit aquest llibre meravellós i senzill que, potenciat per imatges increïbles, posa a l’abast dels mortals els grans misteris del món i de la vida.





Stephen Hawking & Leonard Mlodinow





Brevíssima història del temps




ePUB v1.0

BreivaX 05.08.18





Títol original: A Briefer History of Time

Stephen Hawking & Leonard Mlodinow, 2005

Traducció: David Jou, 2005

Il·lustracions: Moonrunner Design Ltd. UK and The Book Laboratory

Edició digital: BreivaX (v1.0)

ePUBCat base r1.3





PREFACI





Stephen Hawking el 2001





El títol d’aquest llibre difereix en poques lletres d’un que fou publicat per primera vegada el 1988. Breu història del temps es mantingué durant mesos en la llista dels llibres més venuts a tot el món, de manera que les seves vendes suposen un exemplar per cada 750 homes, dones i nens de la Terra: un èxit ben sorprenent per a un llibre dedicat a algunes de les qüestions més difícils de la ciència actual. Aquestes qüestions, però, són també les més excitants ja que constitueixen grans preguntes bàsiques: Què sabem de l’univers? Com ho sabem? D’on ve i cap on va l’univers? Aquestes qüestions eren l’essència de Breu història del temps i són també el tema central d’aquest llibre.

En els anys que han passat des de la publicació de Breu història del temps, hem rebut una multitud de reaccions de lectors de totes les edats, professions i països. Ens n’han sol·licitat amb insistència una nova versió que mantingués l’essència de Breu història però que n’expliqués amb més claredat i amenitat els conceptes més importants. Podríem témer que un llibre d’aquestes característiques hagués acabat per titular-se Història menys breu del temps, però també quedava prou clar que pocs lectors desitjaven una dissertació llarga com un text universitari de cosmologia. D’aquí, l’enfocament actual. En escriure Brevíssima història del temps hem conservat i ampliat el contingut essencial del llibre original, però hem intentat mantenir-ne la llargada i legibilitat. Aquesta Història és, efectivament, més breu, ja que n’hem exclòs els continguts més tècnics, però creiem haver-ho compensat amb escreix amb un tractament més exigent del material que realment en constitueix el nucli.

Hem aprofitat l’oportunitat per actualitzar el text i incorporar-hi nous resultats teòrics i observacionals. Brevíssima història del temps descriu avenços recents en la recerca d’una teoria unificada completa de totes les forces de la física. En particular, descriu el progrés realitzat en la teoria de cordes i les «dualitats», o correspondències entre teories físiques aparentment diferents, que semblen indicar l’existència d’una teoria unificada de la física. En el vessant observacional, el llibre inclou noves troballes importants, com les efectuades pel satèl·lit Cosmic Background Explorer (COBE) i el telescopi espacial Hubble.

Fa uns quaranta anys, Richard Feynman digué: «Tenim la sort de viure en una època rica en descobriments. És com el descobriment d’Amèrica: només es fa una sola vegada. La nostra època és la del descobriment de les lleis fonamentals de la naturalesa». Avui estem més a prop que mai de comprendre la natura de l’univers. L’objectiu d’aquest llibre és compartir l’excitació d’aquests descobriments i la nova imatge de la realitat que n’emergeix.





CAPÍTOL 1


PARLANT DE L’UNIVERS





Vivim en un univers estrany i meravellós. Cal una imaginació extraordinària per copsar-ne l’edat, la grandària, la violència i fins i tot la bellesa. Podria semblar que el lloc que els humans hi ocupem és insignificant, i potser per això tractem de trobar-li un sentit i de veure com hi encaixem. Fa algunes dècades, un cèlebre científic (alguns diuen que era Bertrand Russell) va fer una conferència de divulgació sobre astronomia. Va explicar com la terra gira al voltant del sol i com aquest gira al voltant d’un immens conjunt d’estrelles que anomenem la nostra galàxia. En acabar la conferència, una vella dama del fons de la sala s’aixecà i digué: «Tot el que ens ha dit són disbarats. En realitat, el món és una placa plana sostinguda sobre la closca d’una tortuga gegant». El científic somrigué amb suficiència i replicà: «I sobre què se sosté la tortuga?». «Es creu molt agut, jove, molt agut», digué la dama. «Però hi ha tortugues fins al fons!».

La majoria dels nostres contemporanis consideraria ridícul imaginar l’univers com una torre infinita de tortugues. Però, per què ens obstinem a creure que en sabem gaire més? Oblidem un instant el que coneixem —o creiem que coneixem— sobre l’espai i aixequem la mirada vers el cel nocturn. Què creiem que són tots aquests punts de llum? ¿Són fogueres diminutes? Resulta difícil imaginar què són realment, ja que excedeixen immensament la nostra experiència ordinària. Si observem sistemàticament les estrelles, probablement ens devem haver fixat en una llum esmunyedissa que sobrevola l’horitzó durant el crepuscle. És un planeta, Mercuri, però és molt diferent de la terra. A Mercuri, un dia dura dues terceres parts del que hi dura un any. Arriba a temperatures molt elevades, que depassen els 400 ºC, quan l’il·lumina el sol, i cau a -200 ºC en l’obscuritat de la nit. Malgrat això, per diferent que Mercuri sigui del nostre planeta, no es confon amb les estrelles típiques, amb els seus immensos forns que cremen milers de milions de quilos de matèria cada segon, i els nuclis de les quals són a desenes de milions de graus.

Una altra cosa que costa d’imaginar és la distància a què realment es troben els planetes i les estrelles. Els antics xinesos construïren torres de pedra per poder-los contemplar més de prop. És natural pensar que les estrelles i els planetes es troben més a prop del que realment són; al cap i a la fi, en la vida quotidiana no tenim cap experiència de les immenses distàncies espacials. Aquestes distàncies són tan grans, que ni tan sols té sentit expressar-les en metres o en quilòmetres, que són les unitats amb què expressem la majoria de longituds. En lloc d’aquestes unitats, utilitzem l’any llum, que és la distància recorreguda per la llum en un any. En un segon, un feix de llum recorre 300.000 quilòmetres, de manera que un any llum és una distància molt gran. L’estrella més propera al nostre sol, anomenada Proxima Centauri (o Alfa Centauri), es troba a uns quatre anys llum. És tan lluny, que fins i tot amb la nau espacial tripulada més ràpida de què disposem en l’actualitat, un viatge fins a ella duraria uns deu mil anys.

Els antics s’esforçaren molt per comprendre l’univers, però encara no havien desenvolupat les nostres matemàtiques ni la nostra ciència. En l’actualitat comptem amb estris poderosos: eines intel·lectuals com les matemàtiques i el mètode científic, i instruments tecnològics com ordinadors i telescopis. Amb el seu ajut, els científics han acumulat un conjunt molt ric de coneixements sobre l’espai. Però, què sabem, en realitat, de l’univers, i com ho sabem? D’on vingué l’univers? On va? Tingué un començament? I, si és així, què passà abans d’ell? Quina és la naturalesa del temps? Tindrà un final? ¿Podem retrocedir en el temps? Avenços recents de la física, que devem en part a les noves tecnologies, suggereixen respostes a algunes d’aquestes qüestions tan antigues. Algun dia, aquestes respostes ens semblaran tan òbvies com que la terra gira al voltant del sol —o potser tan ridícules com una torre de tortugues. Només el temps (sigui el que sigui en realitat) ens ho dirà.





CAPÍTOL 2


LA IMATGE CANVIANT DE L’UNIVERS





Fins i tot en èpoques tan tardanes com la de Cristòfor Colom era freqüent trobar gent que creia que la terra era plana (fins i tot avui trobaríem persones que ho segueixen pensant). Malgrat això, podem situar les arrels de l’astronomia moderna en els antics grecs. Al voltant de l’any 340 a.C., el filòsof grec Aristòtil escrigué un llibre titulat De Caelo (Sobre el cel), en el qual donà bons arguments a favor que la terra era una esfera i no un disc pla.

Un dels arguments estava basat en els eclipsis de lluna. Aristòtil observà que aquests eclipsis eren causats perquè la terra s’interposava entre el sol i la lluna. Quan passava això, l’ombra de la terra es projectava sobre la lluna i en provocava l’eclipsi. Aristòtil observà que l’ombra de la terra sempre era rodona. Això és el que caldria esperar si la terra fos una esfera, però no si fos un disc pla. En aquest cas, la seva ombra només seria rodona si l’eclipsi es produís just en el moment en què el sol estigués sota del centre del disc. En qualsevol altra situació, l’ombra seria allargada: tindria forma d’el·lipse (una el·lipse és un cercle allargat).

Els grecs tenien un altre argument en favor de l’esfericitat de la terra. Si aquesta fos plana, un vaixell que s’atansés des de l’horitzó hauria d’aparèixer primer com un punt sense caràcters i, a mesura que s’aproximés, en podríem anar observant cada cop més detalls, com les veles i el casc. Però no és això el que passa, sinó que quan un vaixell apareix a l’horitzó, el primer que en veiem són les veles, i només més tard en podem observar el buc. El fet que els pals, que s’eleven molt per damunt del buc, siguin la primera part del vaixell que sobresurt de l’horitzó, indica prou bé que la terra és una esfera.

Vaixell que apareix per l’horitzó.



Els grecs també examinaren amb atenció el cel nocturn. En temps d’Aristòtil, ja havien passat segles aplegant informació sobre com s’hi desplaçaven les llumenetes nocturnes. Observaren que, malgrat que quasi tots els milers de llums visibles en el cel semblaven moure’s conjuntament, cinc d’elles (sense comptar la lluna) no ho feien així, sinó que de vegades s’apartaven d’un camí regular est-oest, retrocedien i després tornaven a avançar. Aquestes llums foren anomenades «planetes» —nom que en grec significa «rodamón». Els grecs només conegueren cinc planetes, els que podem observar a primera vista: Mercuri, Venus, Mart, Júpiter i Saturn. En l’actualitat sabem per què les seves trajectòries celestes són tan poc usuals: encara que les estrelles gairebé no es mouen respecte del nostre sistema solar, els planetes giren al voltant del sol, de manera que el seu moviment en el cel nocturn és molt més complex que el de les estrelles distants.

Aristòril pensà que la terra estava en repòs i que el sol, la lluna, els planetes i les estrelles es movien en cercles al seu voltant. Ho creia perquè pensava, per motius més aviat místics, que la terra era al centre de l’univers i que el moviment circular era el més perfecte. En el segle II a.C., un altre grec, Ptolemeu, convertí aquesta idea en un model complet del firmament. Ptolemeu sentia una gran passió pels seus estudis. «Quan segueixo a plaer la densa multitud de les estrelles en el seu camí circular», va escriure, «els meus peus deixen de tocar a terra».

En el model de Ptolemeu, la terra estava voltada de vuit esferes rotants. Cada esfera era més gran que l’anterior, com en un joc de nines russes, i la terra era al centre de totes. Què hi havia més enllà de la darrera esfera no quedava del tot clar, però certament no formava part de l’univers observable per la humanitat. Així, l’esfera més externa era considerada com una mena de frontera, o de contenidor, de l’univers. Les estrelles hi ocupaven posicions fixes, de manera que, quan l’esfera girava, les estrelles restaven en les mateixes posicions relatives entre elles i giraven per l’espai conjuntament, en grups, tal com ho observem. Les esferes interiors transportaven els planetes, però aquests, a diferència del que passava amb les estrelles, no estaven fixats a les seves esferes respectives, sinó que es movien respecte d’elles en petits cercles anomenats epicicles. En girar les esferes planetàries, els planetes giraven, al seu torn, respecte d’elles, de manera que les seves trajectòries respecte de la terra resultaven molt complicades. Així, Ptolemeu aconseguí explicar per què les trajectòries celestes observades dels planetes són molt més complicades que simples cercles.

Model de Ptolemeu.



El model de Ptolemeu proporcionà un sistema considerablement precís per predir les posicions dels objectes celestes al firmament. Però, per tal de poder predir correctament aquestes posicions, hagué de suposar que la trajectòria de la lluna de vegades s’atansava a la terra el doble que d’altres vegades, cosa que significava que de vegades s’hauria de veure el doble de gran que d’altres! Ptolemeu reconegué aquest inconvenient, però, tot i això, el seu model fou acceptat en general, tot i que no universalment. Fou adoptat per l’Església catòlica com la imatge de l’univers compatible amb les Escriptures, ja que representava l’avantatge de tenir, enllà de l’esfera de les estrelles fixes, vastos espais per al cel i l’infern.

Epicicles en el model de Ptolemeu.



Tanmateix, el 1514, un sacerdot polonès, Nicolau Copèrnic, proposà un altre model. (Al començament, per por de ser cremat com a heretge, Copèrnic féu circular el seu model anònimament). Copèrnic tingué la idea revolucionària que no tots els cossos celestes han de girar al voltant de la terra. De fet, la seva proposta era que el sol estava en repòs en el centre del sistema solar i que la terra i els planetes es movien en òrbites circulars al seu voltant. El model de Copèrnic, com el de Ptolemeu, funcionava força bé, però no concordava del tot amb les observacions. Tanmateix, com que era molt més simple que el de Ptolemeu, hauríem pogut esperar que seria adoptat ràpidament. Va caldre, però, que transcorregués gairebé un segle fins que la idea fou presa seriosament en consideració, quan dos astrònoms —l’alemany Johannes Kepler i l’italià Galileo Galilei—, començaren a defensar públicament la teoria copernicana.

El 1609, Galileu començà a observar el cel nocturn amb un telescopi, acabat d’inventar. En observar Júpiter, Galileu descobrí que estava acompanyat per diversos satèl·lits petits, o llunes, que giraven al seu voltant. Això constituïa una evidència que no tot havia de girar directament al voltant de la terra, a diferència del que havien cregut Aristòtil i Ptolemeu. A la mateixa època, Kepler perfeccionà la teoria de Copèrnic, tot suggerint que els planetes no es movien en cercles sinó en el·lipses: amb aquest canvi, les prediccions de la teoria passaren a concordar amb les observacions. Aquests esdeveniments suposaren cops mortals per al model de Ptolemeu.

Encara que les òrbites el·líptiques milloraren el model de Copèrnic, per a Kepler només eren una hipòtesi artificiosa, ja que tenia idees preconcebudes sobre la natura que no estaven basades en cap mena d’observació i, tal com Aristòtil, considerava que les el·lipses eren menys perfectes que no pas els cercles. La idea que els planetes es moguessin al llarg d’aquestes trajectòries imperfectes li resultava massa poc elegant per ser la veritat definitiva. Una altra cosa que el neguitejava era que no aconseguia conciliar les òrbites el·líptiques amb la seva idea que el que feia girar els planetes al voltant del sol era l’acció de forces magnètiques. Encara que Kepler s’equivocava en considerar les forces magnètiques com la causa de les òrbites dels planetes, se li ha de reconèixer el mèrit d’haver-se adonat que cal una força per poder explicar el moviment. La vertadera explicació de per què els planetes giren al voltant del sol només fou proporcionada molt més tard, el 1687, quan Sir Isaac Newton publicà els Philosophiae Naturalis Principia Mathematica, probablement l’obra més important que mai hagi estat publicada en ciències físiques.

En els Principia, Newton presentà una llei que establia que tots els objectes que es troben naturalment en repòs romanen en repòs, tret que una força actuï sobre ells, i va descriure com els efectes d’una força fan que un objecte es posi en marxa o canviï el seu moviment. Així, per què els planetes descriuen òrbites al voltant del sol? Newton ho atribuí a una força particular, i afirmà que era la mateixa que fa que els objectes caiguin a terra en lloc de restar en repòs a l’aire quan els deixem anar. Anomenà aquesta força «gravetat» (abans d’ell, la paraula «gravetat» significava o bé un estat d’ànim seriós o bé la qualitat de ser pesant). Newton també inventà les matemàtiques que demostraven numèricament com els objectes reaccionen quan una força com la gravetat hi actua a sobre, i resolgué les equacions resultants. D’aquesta manera, aconseguí demostrar que, a causa de la gravetat del sol, la terra i els altres planetes s’han de moure en el·lipses, tal com havia predit Kepler. Newton afirmà que les seves lleis podien ser aplicades a tots els cossos de l’univers, des de la caiguda d’una poma fins als moviments de les estrelles i els planetes. Per primera vegada a la història, algú reeixia a explicar el moviment dels planetes a partir de lleis que també determinen els moviments sobre la terra, cosa que representà l’inici de la física i l’astronomia modernes.

Alliberats ja del concepte de les esferes de Ptolemeu, no restava cap motiu per suposar que l’univers tingués una frontera natural (l’esfera més exterior). A més, com que les estrelles no semblen canviar de posició tret del seu gir aparent en el cel degut a la rotació de la terra sobre el seu eix, va semblar natural suposar que eren objectes com el sol, però molt més llunyans. Havíem abandonat no només la idea que la terra és el centre de l’univers, sinó fins i tot la idea que el sol, i potser el sistema solar, era quelcom més que una característica ordinària de l’univers.





CAPÍTOL 3


LA NATURALESA DE LES TEORIES CIENTÍFIQUES





Per poder parlar sobre la naturalesa de l’univers i discutir qüestions com ara si tingué un començament o tindrà un final, hem de tenir clar què és una teoria científica. Adoptarem el punt de vista simplificat que una teoria és tan sols un model de l’univers, o d’una part restringida de l’univers, i un conjunt de regles que relacionen les magnituds del model amb les observacions. Només existeixen a les nostres ments i no tenen realitat (sigui el que sigui el que això vulgui dir) més enllà d’elles. Una teoria és bona si satisfà dues condicions: descriure amb precisió una àmplia classe d’observacions sobre la base d’un model que contingui tan sols uns quants elements arbitraris, i fer prediccions definides sobre els resultats d’observacions futures. Per exemple, Aristòtil acceptava la teoria d’Empèdocles segons la qual tot estava format per quatre elements: terra, aire, foc i aigua. Això era prou simple, però no duia a prediccions definides. En canvi, la teoria de la gravetat de Newton està basada en un model encara més simple, en què els cossos s’atrauen mútuament amb una força proporcional a una magnitud anomenada la seva massa i inversament proporcional al quadrat de la distància entre ells. Però tot i aquesta simplicitat, prediu els moviments del sol, la lluna i els planetes amb un grau molt elevat de precisió.

Les teories físiques sempre són provisionals, en el sentit que només són hipòtesis: mai no les podem demostrar. Per gran que sigui el nombre de vegades que els resultats dels experiments concorden amb les prediccions d’una teoria, mai no podem estar del tot segurs que la propera vegada el resultat no la contradirà. En canvi, podem refutar una teoria si trobem tan sols una observació que discrepi de les seves prediccions. Com insistia el filòsof de la ciència Karl Popper, una bona teoria es caracteritza pel fet de fer un nombre de prediccions que podrien en principi ser refutades o falsejades per l’observació. Cada cop que observem nous experiments que concorden amb les seves prediccions, la teoria sobreviu i la nostra confiança en ella creix, però quan trobem una observació que en discrepa, hem de modificar o abandonar la teoria. Si més no, això és el que se suposa que hauria de passar, però sempre podem qüestionar la competència de la persona que féu les observacions.

A la pràctica, sovint passa que una nova teoria proposada és en realitat una extensió d’alguna teoria anterior. Per exemple, observacions molt precises del planeta Mercuri revelaren una petita diferència entre el seu moviment i les prediccions de la teoria newtoniana de la gravetat. La teoria general de la relativitat d’Einstein predeia un moviment lleugerament diferent del de la teoria de Newton. El fet que les prediccions d’Einstein, i no les de Newton, coincidissin amb les observacions, fou una de les confirmacions decisives de la nova teoria. Tot i això, a efectes pràctics seguim emprant la teoria de Newton perquè la diferència entre les seves prediccions i les de la relativitat general és molt petita en les situacions amb què normalment tractem. (La teoria de Newton també presenta el gran avantatge que treballar amb ella és molt més senzill que no pas treballar amb la teoria d’Einstein!).

L’objectiu final de la ciència és aconseguir una sola teoria que descrigui tot l’univers. Tanmateix, l’enfocament que la majoria de científics segueix actualment és descompondre el problema en dues parts. En primer lloc, hi ha les lleis que ens diuen com canvia l’univers amb el temps. (Si sabem que l’univers és d’una certa manera en un instant donat, les lleis físiques ens diuen quin aspecte tindrà en qualsevol altre instant posterior). En segon lloc, hi ha la qüestió de l’estat inicial de l’univers. Molta gent creu que la ciència només hauria d’estar relacionada amb la primera part, i considera la qüestió de la situació inicial com un tema reservat a la metafísica o la religió. Dirien que Déu, ésser omnipotent, podria haver fet començar l’univers de qualsevol manera que hagués volgut. Pot ser així, certament, però en aquest cas també podria haver fet que evolucionés d’una forma totalment arbitrària. En canvi, sembla que va decidir que evolucionés de manera molt regular, d’acord amb certes lleis. Per tant, sembla igualment raonable suposar que també hi ha lleis que governen l’estat inicial.

Resulta molt difícil idear una teoria que descrigui tot l’univers en una sola formulació. Així, doncs, desglossem el problema en parts i inventem un cert nombre de teories parcials, cadascuna de les quals descriu i prediu una certa classe limitada d’observacions, i negligeix els efectes de les altres magnituds o les representa com un simple conjunt de paràmetres numèrics. Podria ser que aquest enfocament fos completament erroni. Si totes les coses de l’univers depenen de totes les altres d’una manera fonamental, podria ser impossible aproximar-se a la solució completa a partir de la investigació de les parts aïllades del problema. Tot i això, és certament així com hem progressat en el passat. L’exemple clàssic és la teoria newtoniana de la gravetat, que afirma que la força gravitatòria entre dos cossos només depèn d’un nombre associat amb cada objecte, la seva massa, però és independent del material de què estan fets els cossos. Així, no cal tenir una teoria de l’estructura i la constitució del sol i dels planetes per poder-ne calcular les òrbites.

Actualment, els científics descriuen l’univers mitjançant dues teories parcials bàsiques, la teoria general de la relativitat i la mecànica quàntica, que són les grans fites intel·lectuals de la primera meitat del segle XX. La teoria general de la relativitat descriu la força de la gravetat i l’estructura a gran escala de l’univers, és a dir, a escales compreses entre uns quants quilòmetres i uns bilions de bilions (un u seguit de vint-i-quatre zeros) de quilòmetres, la grandària de l’univers observable. En canvi, la mecànica quàntica tracta fenòmens a escales extremadament petites, com una bilionèsima de mil·límetre. Dissortadament, però, sabem que aquestes dues teories són mútuament inconsistents —no poden ser correctes totes dues alhora. Un dels principals reptes de la física actual, i el tema central d’aquest llibre, és la recerca d’una nova teoria que les incorpori totes dues— una teoria quàntica de la gravetat. Ens manca, per ara, una teoria d’aquestes característiques, i pot ser que encara siguem lluny de tenir-la, però ja sabem moltes de les propietats que hauria de tenir. I veurem, en capítols posteriors, que ja coneixem una quantitat considerable de prediccions que una teoria quàntica de la gravetat hauria de fer.

Ara, si creiem que l’univers no és arbitrari sinó governat per lleis definides, haurem de canviar, en darrer terme, les teories parcials per tal que encaixin en una teoria unificada completa que descrigui totes les coses de l’univers. Però en la recerca d’aquesta teoria unificada completa hi ha una paradoxa fonamental. Les idees sobre les teories científiques subratllades anteriorment suposen que som éssers racionals lliures per observar l’univers tal com vulguem i de treure conclusions lògiques a partir d’allò que observem. En aquest esquema, resulta raonable suposar que podem progressar cada cop més vers les lleis que regeixen el nostre univers. Tanmateix, si una teoria fos realment unificada i completa, també determinaria presumiblement els nostres actes i, per tant, ella mateixa determinaria la nostra recerca d’ella! I per què hauria de determinar que arribem a conclusions correctes? ¿No podria igualment bé determinar que arribéssim a conclusions incorrectes? O a cap conclusió?

L’única resposta que puc donar a aquest problema es basa en el principi de Darwin de la selecció natural. La idea és que en cada població d’organismes que s’autoreprodueixen hi haurà variacions en el material genètic i en l’educació dels diferents organismes. Aquestes diferències faran que alguns individus estiguin més dotats que no pas d’altres per obtenir conclusions correctes sobre el món que ens envolta i d’actuar en conseqüència. Aquests individus seran més capaços de sobreviure i reproduir-se, de manera que el seu patró de conducta i de pensament esdevindrà predominant. Certament, en el passat ha estat veritat que el que anomenem intel·ligència i descobriment científic han suposat avantatges per a la supervivència. No és tan clar que segueixi essent així: pot ser que els descobriments científics ens destrueixin a tots o, fins i tot si això no passa, pot ser que una teoria unificada completa no suposi cap diferència perceptible pel que fa a les possibilitats de supervivència. Tanmateix, en el supòsit que l’univers hagi evolucionat d’una manera regular, podríem esperar que les capacitats de raonament que la selecció natural ens ha proporcionat també valguin en la nostra recerca d’una teoria unificada completa i, per tant, que no ens duguin a conclusions errònies.

Com que les teories parcials que ja tenim són suficients per fer prediccions precises en totes les situacions, tret de les més extremes, la recerca d’una teoria última de l’univers sembla difícil de justificar sobre bases pràctiques. (Val a dir, però, que arguments semblants podrien haver estat utilitzats contra la relativitat i la mecànica quàntica, que ens han proporcionat l’energia nuclear i la revolució microelectrònica!) És possible, per tant, que el descobriment d’una teoria unificada completa no ajudi gaire a la supervivència de la nostra espècie, o que ni tan sols afecti la nostra manera de viure. Però, des de l’alba de les civilitzacions, no ens hem donat per satisfets amb la contemplació d’esdeveniments inconnexos i inexplicables, sinó que hem forjat una comprensió de l’ordre subjacent del món. Actualment, encara ens esforcem per saber per què som aquí, i d’on venim realment. L’insaciable desig de conèixer que sentim els humans és prou justificació per seguir incessantment la nostra recerca. I el nostre objectiu és ni més ni menys una descripció completa de l’univers en què vivim.





CAPÍTOL 4


L’UNIVERS NEWTONIÀ





Les idees actuals sobre el moviment del cossos daten de Galileu i Newton. Abans d’ells, la gent seguia Aristòtil, que sostenia que l’estat natural dels cossos era romandre en repòs, i que només es movien si eren impulsats per una força o un impacte. Se’n seguia que un cos més pesant hauria de caure més ràpidament que un de lleuger, perquè seria atret cap a la terra amb més intensitat. La tradició aristotèlica també afirmava la possibilitat de deduir totes les lleis que governen l’univers per pur raonament, sense que calgués comprovar-les per observació. Així, ningú fins a Galileu no s’havia pres la pena de comprovar si cossos de pesos diferents queien en realitat amb velocitats diferents. Es diu que Galileu demostrà que la creença d’Aristòtil era falsa deixant caure pesos des de la torre inclinada de Pisa, a Itàlia. Encara que aquesta història probablement és apòcrifa, Galileu féu una cosa equivalent: va deixar rodolar per un pendent suau boles de pesos diferents. La situació és semblant a la caiguda vertical dels cossos pesants, però més fàcil d’observar perquè les velocitats són més petites. Les mesures de Galileu indicaren que la taxa d’augment de la velocitat era la mateixa per a tots els cossos, independentment del seu pes. Per exemple, si deixem rodolar una bola per un pendent que baixa un metre per cada deu metres de longitud, la bola hi baixarà amb una velocitat d’aproximadament un metre per segon al cap d’un segon, de dos metres per segon al cap de dos segons i així successivament, independentment de quin sigui el seu pes. Naturalment, un pes de plom caurà més ràpidament que una ploma, però això és degut tan sols al fet que la ploma és frenada per la resistència de l’aire. Si deixem caure dos objectes que no presentin gaire resistència a l’aire, com ara dos pesos de plom diferents, cauran amb la mateixa velocitat. (Després veurem per què). A la lluna, on no hi ha aire que freni les coses, l’astronauta David R. Scott realitzà l’experiment de la ploma i el pes de plom i va comprovar que, efectivament, tots dos arriben a terra en el mateix instant.

Les mesures de Galileu foren emprades per Newton com a punt de partida per establir les lleis del moviment. En els experiments de Galileu, quan un cos rodolava pendent vall, sempre l’estirava cap avall la mateixa força (el pes), i el seu efecte era proporcionar-li una acceleració constant. Això demostrava que l’efecte real d’una força és modificar la velocitat dels cossos en lloc de limitar-se a posar-los en moviment, com es creia abans. També implicava que si sobre un cos no actua cap força, se seguirà movent en línia recta amb velocitat constant. Aquesta idea fou enunciada explícitament per primera vegada en els Principia Mathematica de Newton, publicats el 1687, i es coneix com a primera llei de Newton. El que passa quan una força actua sobre un cos és descrit per la segona llei de Newton, que estableix que un cos s’accelerarà, és a dir, canviarà la velocitat, amb un ritme proporcional a la força. (Per exemple, l’acceleració és doble si la força es duplica). A més, l’acceleració és més petita com més gran és la massa (o quantitat de matèria) del cos. (La mateixa força, en actuar sobre un cos del doble de massa, produirà la meitat de l’acceleració). Un exemple familiar són els cotxes: com més potent és el motor, més gran és l’acceleració; però com més pesant és el cotxe, més petita serà l’acceleració, per al mateix motor.

Atracció gravitatòria.



A més de les lleis del moviment, que descriuen com els cossos reaccionen a les forces que els són aplicades, la teoria de la gravetat de Newton descrivia com determinar un tipus particular de força, a saber, la gravetat. Com hem dit, aquesta teoria afirma que cada cos atreu qualsevol altre cos amb una força proporcional a la massa d’aquest, és a dir, que la força entre dos cossos és el doble d’intensa si un d’ells (per exemple, A), té el doble de massa. Això és el que podem esperar, perquè podríem imaginar el nou cos S com si estigués format per dos cossos, cadascun dels quals amb la massa original, atraient el cos B amb la força original. Així doncs, la força total entre A i B seria el doble que la força original. I, per exemple, si un dels cossos tingués sis vegades la seva massa, o l’un el doble i l’altre el triple de massa, la força entre ells dos seria sis vegades més intensa.

Podem comprendre ara per què tots els cossos cauen amb el mateix ritme. Segons la llei de la gravetat de Newton, un cos amb el doble de massa serà atret amb el doble de la força de gravitació. Però també tindrà dues vegades més massa, i per tant, segons la segona llei de Newton, la meitat de l’acceleració per unitat de força. Segons les lleis de Newton, doncs, aquests dos efectes es cancel·len mútuament, de manera que l’acceleració serà la mateixa sigui quin sigui el pes.

La llei de la gravetat de Newton també estableix que com més separats estiguin els cossos, més petita serà la força entre ells. En concret, afirma que la força de gravitació produïda per una estrella donada és exactament un quart de la força produïda per una altra estrella igual que estigui a la meitat de la distància de la primera. Aquest llei prediu amb gran precisió les òrbites de la terra, la lluna i els planetes. Si la llei establís que l’atracció gravitatòria d’una estrella disminueix més ràpidament amb la distància, les òrbites dels planetes no serien el·líptiques, sinó que caurien en espiral vers el sol o se n’escaparien.

La diferència fonamental entre les idees d’Aristòtil i les de Galileu i Newton és que el primer creia en un estat preferit de repòs, al qual tot cos tendiria si no fos mogut per alguna força o impacte. En particular, pensava que la terra es trobava en repòs. Però de les lleis de Newton se segueix que no hi ha un únic patró de repòs, ja que es podria afirmar amb la mateixa legitimitat que el cos A està en repòs i el B es mou amb velocitat constant respecte d’A, o que el cos B està en repòs i l’A s’està movent respecte d’ell. Per exemple, si prescindim per un instant de la rotació de la terra i del seu moviment al voltant del sol, podríem dir que la terra està en repòs i un tren es mou respecte d’ella cap al nord a cent quilòmetres per hora, o que el tren està en repòs i la terra es mou vers el sud a cent quilòmetres per hora. Si féssim experiments en el tren en moviment, totes les lleis de Newton se seguirien satisfent. Per exemple, si juguéssim a ping-pong en el tren comprovaríem que la pilota obeiria les lleis de Newton exactament igual que una pilota sobre una taula en repòs respecte de les vies. Per tant, no hi ha manera de discernir si es mou la terra o bé el tren.

Qui té raó: Newton o Aristòtil? ¿I com ho podem decidir? Una manera d’esbrinar-ho seria aquesta: imaginem que estem tancats en una caixa i que no sabem si aquesta caixa és en un vagó en marxa o a la terra ferma, el patró de repòs per a Aristòtil. ¿Hi ha alguna manera de determinar en quina de les dues situacions ens trobem? Si és així, potser Aristòtil tenia raó: estar en repòs a terra tindria alguna cosa especial. Però no hi ha cap manera d’aconseguir-ho: si féssim experiments en la caixa en el tren en marxa, donarien exactament els mateixos resultats que si la caixa fos a terra (suposant que a la via no hi hagués irregularitats, ni revolts, ni imperfeccions i que el tren no accelerés). Jugant a ping-pong en el tren, veuríem que la bola es comportaria tal com si estiguéssim en repòs respecte de la via. I si fóssim a la caixa i juguéssim, a velocitats diferents, diguem a 0, 50 o 100 quilòmetres per hora respecte de la terra, la pilota es comportaria sempre de la mateixa manera. Així funciona el món, i això és el que reflecteixen matemàticament les lleis de Newton: no hi ha cap manera de dir si es mou el tren o la terra. El concepte de moviment només té sentit amb relació a altres objectes.

¿Té realment importància que sigui Aristòtil o bé Newton qui té raó? ¿És merament una diferència de gustos o de filosofia, o és una qüestió científica veritablement rellevant? En realitat, la manca d’un patró absolut de repòs té profundes conseqüències físiques: significa que no és possible determinar si dos esdeveniments que es van produir en moments diferents van tenir lloc en la mateixa posició en l’espai.

Per tal de veure-ho, suposem que algú en un tren fa rebotar una pilota de ping-pong a la taula, de manera que aquesta colpegi en la mateixa posició amb intervals d’un segon. Per a aquesta persona, les posicions entre rebots successius tindran una separació espacial nul·la. En canvi, per a algú que estigui al costat de la via, semblaria que els rebots successius es produirien a quaranta metres de distància l’un de l’altre, ja que el tren s’hauria desplaçat aquesta distància entre rebots successius. Segons Newton, tots dos observadors tenen el mateix dret a considerar-se en repòs, de manera que totes dues perspectives són igualment acceptables. Cap d’ells no és afavorit respecte de l’altre, a diferència del que considerava Aristòtil. Les posicions observades dels esdeveniments i les distàncies entre elles seran diferents per a una persona en el tren que per a una a la via, i no hi ha cap raó per preferir les observacions de l’una a les de l’altra.

Aquesta manca de posició absoluta, o d’espai absolut, com era anomenat, neguitejava Newton perquè no es corresponia amb la seva idea d’un Déu absolut. De fet, refusà acceptar la manca d’un espai absolut, tot i que les seves lleis l’implicaven. Aquesta creença irracional li valgué crítiques severes de molta gent, especialment del bisbe Berkeley, un filòsof que pensava que tots els objectes materials i, fins i tot, l’espai i el temps eren il·lusions. Quan comentaren aquesta opinió de Berkeley al cèlebre Dr. Johnson, aquest exclamà: «Ho refuto així!», i etzibà una puntada de peu a una gran pedra.

Relativitat de la distància.



Tant Aristòtil com Newton creien en el temps absolut, és a dir, en la possibilitat de mesurar sense ambigüitat els intervals temporals entre esdeveniments, i que aquests intervals coincidirien els mesurés qui els mesurés, sempre que fes servir un bon rellotge. A diferència de l’espai absolut, el temps absolut era consistent amb les lleis de Newton i amb el sentit comú. Però en el segle XX els físics van concloure que havien de canviar les seves idees respecte del temps i l’espai. Tal com veurem, descobriren que la longitud i el temps entre esdeveniments depenien de l’observador, tal com la distància entre els punts on rebotava la pilota de l’exemple anterior. També descobriren que el temps no era completament separat i independent de l’espai. La clau d’aquestes conclusions era una nova interpretació de les propietats de la llum, que semblaven contradir l’experiència, però encara que les nostres nocions de sentit comú funcionen aparentment bé en tractar amb coses com pomes o planetes, que viatgen amb relativa lentitud, no funcionen en absolut per a coses que es mouen amb velocitat propera o igual a la de la llum.





CAPÍTOL 5


RELATIVITAT





El fet que la llum vagi amb velocitat finita, encara que molt elevada, fou descobert per primera vegada el 1676 per l’astrònom danès Ole Christensen Roemer. Si observem les llunes de Júpiter, ens adonarem que de tant en tant desapareixen de la nostra vista perquè passen pel darrere del planeta gegant. Aquests eclipsis de les llunes de Júpiter s’haurien de produir a intervals regulars, però Roemer observà que no estaven espaiats amb la regularitat esperable. ¿S’acceleraven i frenaven les llunes en les seves òrbites? Roemer proposà una altra explicació.

Si la llum viatgés amb velocitat infinita, a la terra veuríem els eclipsis a intervals regulars, exactament en el moment mateix en què es produeixen, tal com els senyals d’un rellotge còsmic. Com que la llum travessaria instantàniament qualsevol distància, aquesta situació no canviaria si Júpiter s’allunyés o s’atansés a la terra.

Separació temporal dels eclipsis de les llunes de Júpiter.



Imaginem, en canvi, que la llum viatja amb velocitat finita. En aquest cas, veurem cada eclipsi un cert temps després que s’hagi produït. Aquest retard depèn de la velocitat de la llum i de la distància de Júpiter a la terra. Si aquesta distància no variés, el retard seria el mateix per a tots els eclipsis. Però de vegades Júpiter s’atansa a la terra, cas en què el «senyal» de cada eclipsi successiu hauria de recórrer cada vegada menys distància i arribaria a la terra progressivament abans que si Júpiter hagués restat a una distància constant. Per la mateixa raó, quan Júpiter s’està allunyant de la terra, veuríem que els eclipsis es van retardant progressivament respecte del que esperàvem. El grau d’anticipació o de retard d’aquesta arribada depèn de la velocitat de la llum i, per això, ens permet de mesurar-la. Això és el que féu Roemer: observà que els eclipsis de Júpiter s’avançaven en les èpoques de l’any en què la terra s’atansava a l’òrbita de Júpiter i es retardaven quan la terra se n’estava allunyant, i emprà aquesta diferència per calcular la velocitat de la llum. Les seves mesures de la distància de la terra a Júpiter, però, no eren gaire precises, de manera que el seu valor per a la velocitat de la llum fou de 225.000 quilòmetres per segon, en lloc dels 300.000 quilòmetres per segon acceptats actualment. Tanmateix, l’aportació reeixida de Roemer, no sols en demostrar que la llum viatja amb velocitat finita sinó també en mesurar aquesta velocitat, fou remarcable —tenint en compte que es va produir onze anys abans de la publicació dels Principia Mathematica de Newton!

Longitud d’ona.



Fins a 1865 no es va disposar d’una teoria satisfactòria de la velocitat de la llum, quan el físic britànic James Clerk Maxwell aconseguí unificar les teories parcials que havien estat emprades fins aleshores per descriure les forces de l’electricitat i el magnetisme. Les equacions de Maxwell predeien l’existència de pertorbacions de tipus ondulatori en el que anomenà camp electromagnètic, i que aquestes viatjarien amb una velocitat fixa, com ones en un estany. Quan en calculà la velocitat, trobà que coincidia exactament amb la velocitat de la llum! Actualment sabem que les ones de Maxwell resulten visibles a l’ull humà sempre que tinguin una longitud d’ona compresa entre quatre-centes i vuit-centes milionèsimes de mil·límetre (la longitud d’ona és la distància entre crestes successives de l’ona). Ones amb longituds d’ona menors que la llum visible són conegudes actualment com a ultraviolats, raigs X i raigs gamma. Ones amb longituds d’ona més grans són anomenades radioones (d’un metre o més), microones (uns pocs centímetres) o infraroigs (menys d’una deumil·lèsima de centímetre però més grans que el domini visible).

Les conseqüències de la teoria de Maxwell que les ones lluminoses o les ones de ràdio viatgen amb una velocitat fixada era difícil de conciliar amb la teoria de Newton, ja que, si no hi ha cap patró absolut de repòs, no hi pot haver un acord universal sobre la velocitat de cap objecte. Per entendre per què, imaginem altra vegada que juguem a ping-pong en el tren. Si llancem la pilota cap endavant amb una velocitat que, segons el nostre contrincant, val deu quilòmetres per hora, esperaríem que un observador quiet a l’andana veiés que la pilota es mou a 100 quilòmetres per hora —els 10 quilòmetres per hora de la velocitat respecte del tren més els 90 quilòmetres per hora amb què suposem que aquest es mou respecte de l’andana. Quina és la velocitat de la bola: 10 quilòmetres per hora o 100 quilòmetres per hora? Com la definim? Respecte al tren? Respecte a terra? Mancats d’un patró absolut de repòs, no li podem assignar una velocitat absoluta. Igualment podríem dir que la pilota té qualsevol velocitat, segons el sistema de referència respecte del qual aquesta sigui mesurada. Segons la teoria de Newton, el mateix hauria de passar amb la llum. De manera que, què significa en la teoria de Maxwell que les ones de llum viatgen amb una velocitat fixada?

Les diferents velocitats de la pilota de ping-pong.



Per reconciliar la teoria de Maxwell amb les lleis de Newton, es va suggerir l’existència d’una substància anomenada èter que estava present a tot arreu, fins i tot a les extensions de l’espai «buit». (La idea d’un èter tenia un cert atractiu addicional per als científics, que pensaven que de totes maneres, així com les ones d’aigua necessiten aigua o les ones del so necessiten aire, les ones de l’energia electromagnètica necessitarien algun medi on es poguessin propagar). Segons aquest punt de vista, les ones de la llum viatjaven per l’èter tal com les ones del so viatgen per l’aire, i la seva «velocitat» deduïda a partir de les equacions de Maxwell es referiria, doncs, a la mesurada respecte de l’èter. En aquesta perspectiva, diferents observadors veurien que la llum se’ls atansaria amb velocitats diferents, però la velocitat de la llum respecte de l’èter estaria fixada. Aquesta idea podria ser posada a prova. Imaginem la llum emesa per alguna font i que, segons la teoria de l’èter, viatja per l’èter amb la velocitat de la llum. Si ens desplacem vers ella per l’èter, la velocitat amb què ens hi atansem hauria de ser la suma de la seva velocitat respecte de l’èter més la nostra velocitat respecte de l’èter. La llum s’atansaria més ràpidament que si, diguem, no ens moguéssim, o que si ens moguéssim en alguna altra direcció. Tot i això, com que la velocitat de la llum és tan gran en comparació de les velocitats amb què ens podem moure, aquesta diferència de velocitat seria un efecte molt difícil de mesurar.

El 1887, Albert Michelson (que fou posteriorment el primer americà a rebre el premi Nobel de Física) i Edward Morley realitzaren un experiment molt acurat i difícil a l’escola Case de ciències aplicades de Cleveland. S’adonaren que, atès que la terra gira al voltant del sol amb una velocitat d’uns 40 quilòmetres per segon, el laboratori es movia amb una velocitat relativament elevada respecte de l’èter. Naturalment, ningú no sabia en quina direcció ni amb quina rapidesa, ja que l’èter es podria estar movent respecte del sol. Però repetint l’experiment en diverses èpoques de l’any, quan la terra es trobava en diferents posicions al llarg de la seva òrbita, podríem esperar descobrir aquest factor desconegut. Així, Michelson i Morley idearen un experiment per comparar la velocitat de la llum mesurada en la direcció del moviment de la terra respecte de l’èter (quan ens movem cap a la font) amb la velocitat de la llum perpendicularment a aquest moviment (quan no ens atansem ni ens allunyem de la font). Amb gran sorpresa, trobaren que la velocitat en les dues direccions és la mateixa!

Entre 1887 i 1905 hi hagué diversos intents de salvar la teoria de l’èter. El més remarcable fou el del físic holandès Hendrik Lorentz, que intentà explicar el resultat de l’experiment de Michelson-Morley en termes d’objectes que es contreien i rellotges que s’alentien en moure’s respecte de l’èter. Però en un cèlebre article de 1905, un empleat desconegut de l’oficina suïssa de patents, Albert Einstein, va fer notar que la idea mateixa d’un èter resultava innecessària, sempre que estiguéssim disposats a abandonar la idea d’un temps absolut (de seguida veurem per què). Poques setmanes després, un important matemàtic francès, Henri Poincaré, va fer una proposta similar. Els arguments d’Einstein eren més propers a la física que no pas els de Poincaré, que contemplava aquest problema com una qüestió merament matemàtica i (fins al dia de la seva mort) es negà a acceptar la interpretació d’Einstein de la teoria.

Moviment de la terra a l’èter.



El postulat fonamental d’Einstein de la teoria de la relativitat, com fou anomenada, estableix que les lleis de la ciència han de ser les mateixes per a tots els observadors que es mouen lliurement, sigui quina en sigui la velocitat. Això és veritat per a les lleis de Newton, però Einstein va ampliar la idea per incloure la teoria de Maxwell. En altres paraules, com que la teoria de Maxwell afirma que la velocitat de la llum té un valor donat, qualsevol observador en moviment lliure ha de mesurar el mateix valor, sigui quina sigui la velocitat amb què s’atansi o s’allunyi de la font. Aquesta idea tan senzilla certament explicava —sense emprar l’èter ni cap altre sistema de referència privilegiat— el significat de la velocitat de la llum en les equacions de Maxwell, però també tenia algunes conseqüències remarcables i sovint contraintuïtives.

Per exemple, l’exigència que tots els observadors hagin d’obtenir la mateixa velocitat de la llum ens obliga a canviar el concepte de temps. En relativitat, els observadors en el tren i a l’andana discreparien sobre la distància que la llum ha recorregut i, com que la velocitat és la distància dividida pel temps, l’única manera que puguin coincidir en el valor de la velocitat de la llum seria que discrepessin també sobre el temps transcorregut. Amb altres paraules, la teoria de la relativitat va posar fi a la idea d’un temps absolut! Sembla que cada observador hagi de tenir la seva pròpia mesura del temps, indicada per un rellotge que es mogués amb ell, i que rellotges idèntics portats per observadors diferents no haurien pas de coincidir!

En relativitat, no cal introduir la idea d’un èter, la presència del qual, de totes maneres, no es pot detectar, com ja demostrà l’experiment de Michelson-Morley. En lloc d’això, la teoria de la relativitat ens obliga a canviar fonamentalment les idees d’espai i de temps. Hem d’acceptar que el temps no està completament separat de l’espai, ni n’és independent, sinó que s’hi combina en una entitat anomenada espaitemps. Però aquestes idees no són fàcils d’assumir, ni tan sols a la comunitat dels físics, motiu pel qual van passar anys fins que la relativitat fou acceptada universalment. Aquesta acceptació és el millor homenatge a la imaginació d’Einstein, a la seva capacitat de concebre aquestes idees, i a la seva confiança en la lògica, que el dugué a examinar a fons totes les conseqüències, per estranyes que en semblessin les conclusions.

Coordenades espacials: podem descriure la posició d’un punt a l’espai mitjançant tres nombres.



Sabem per experiència que és possible descriure la posició d’un punt a l’espai mitjançant tres nombres, o coordenades. Per exemple, podem dir que un punt en una habitació és a 2 metres d’una paret, a 1 metre de l’altra i a 1,5 metres del terra. O bé, podem especificar que un punt és a una certa latitud, longitud i altura sobre el nivell del mar. Podem triar tres coordenades qualssevol que resultin adients, encara que només tinguin un domini de validesa limitat. No seria pràctic especificar la posició de la lluna en termes de quilòmetres al nord i a l’est de Piccadilly Circus, i en metres sobre el nivell del mar: és millor descriure-la en termes de la distància al sol, la distància al pla de les òrbites dels planetes, i l’angle format per la línia que la uneix amb el sol, i la línia que uneix el sol amb una estrella propera, com Proxima Centauri. Ni tan sols aquestes coordenades resultarien útils per descriure la posició del sol a la galàxia o la posició d’aquesta en el grup local de galàxies. De fet, és possible descriure tot l’univers en termes d’una col·lecció de pedaços espacials que s’encavalquin, en cadascun dels quals és possible utilitzar un conjunt diferent de tres coordenades per especificar la posició dels punts.

En l’espaitemps de la relativitat, qualsevol esdeveniment —és a dir, qualsevol cosa que passi en un punt particular de l’espai i en un instant particular del temps— pot ser especificat per quatre nombres o coordenades. També en aquest cas l’elecció de coordenades és arbitrària; podem emprar qualsevol conjunt ben definit de tres coordenades espacials i qualsevol mesura del temps. Però en la relativitat, no hi ha cap diferència real entre coordenades espacials i temporals, tal com no n’hi ha entre coordenades espacials qualssevol. Podríem escollir un nou conjunt de coordenades en què, diguem, la primera coordenada espacial fos una combinació de les dues primeres coordenades espacials del sistema antic. Així, en lloc de mesurar la posició d’un punt de la terra en quilòmetres al nord i a l’est de Piccadilly, podríem emprar quilòmetres al nordest i al nord-oest de Piccadilly. Anàlogament, podríem emprar una nova coordenada espacial que fos l’antiga (en segons) més la distància (en segons-llum) al nord de Piccadilly.

Una altra conseqüència cèlebre de la relativitat és l’equivalència entre massa i energia, resumida en la famosa equació d’Einstein E = mc2 (on E és l’energia, m la massa i c la velocitat de la llum). A causa de l’equivalència entre massa i energia, l’energia d’un objecte material deguda al seu moviment contribuirà a la seva massa; en altres paraules, farà més difícil incrementar-ne la velocitat. Aquest efecte només és realment significatiu per a objectes que es moguin amb velocitats properes a la de la llum. Per exemple, al 10 per cent de la velocitat de la llum, la massa dels objectes només és el 0,5 per cent més gran que en repòs, mentre que al 90 per cent de la velocitat de la llum, seria més del doble de la massa normal en repòs. A mesura que un objecte s’atansa a la velocitat de la llum, la seva massa augmenta més ràpidament, de manera que cada vegada costa més energia seguir-lo accelerant. Segons la teoria de la relativitat, un objecte, de fet, mai no pot atènyer la velocitat de la llum, perquè si fos així la seva massa esdevindria infinita i per l’equivalència entre massa i energia caldria una quantitat infinita d’energia per fer-li atènyer la velocitat esmentada. Aquesta és la raó per la qual, segons la relativitat, qualsevol objecte normal està confinat per sempre a moure’s amb velocitats inferiors a la de la llum. Només la llum, o altres ones que no tinguin una massa intrínseca, es poden moure amb la velocitat de la llum.

L’elecció de coordenades a l’espai o l’espaitemps és arbitrària.



La teoria d’Einstein de la relativitat de 1905 és anomenada «relativitat especial». En efecte, encara que resultava molt satisfactòria per explicar que la velocitat de la llum és la mateixa per tots els observadors i què passa quan les coses es mouen amb velocitats properes a la de la llum, resultava inconsistent amb la teoria newtoniana de la gravetat. La teoria de Newton estableix que, a cada instant, els objectes s’atrauen amb una força que depèn de la distància entre ells en aquell mateix instant. Això significa que si desplacéssim un dels objectes, la força sobre l’altre canviaria instantàniament. Si, diguem, el sol desaparegués sobtadament, la teoria de Maxwell ens diu que la terra no quedaria a les fosques fins a uns 8 minuts més tard (ja que aquest és el temps que tarda la llum del sol a arribar fins a nosaltres), però, segons la gravetat de Newton, la terra cessaria immediatament de notar l’atracció del sol, ja que ens arribaria amb velocitat infinita i no amb la velocitat de la llum o alguna velocitat inferior, com exigia la teoria especial de la relativitat. Entre 1908 i 1914, Einstein féu un cert nombre d’assaigs infructuosos per formular una teoria de la gravetat que resultés consistent amb la relativitat especial. Al final, el 1915, va proposar una teoria encara més revolucionària, que anomenem actualment la teoria general de la relativitat.





CAPÍTOL 6


ESPAI CORBAT





La teoria d’Einstein de la relativitat general es basa en el suggeriment revolucionari que la gravetat no és una força com les altres, sinó una conseqüència que l’espaitemps no és pla, a diferència del que s’havia suposat fins aleshores. En la relativitat general, l’espaitemps està corbat o deformat per la distribució de massa i energia que conté. Els objectes, com la terra, no es mouen en òrbites corbades a causa d’una força anomenada gravetat, sinó que segueixen una trajectòria tan propera com és possible a una línia recta en un espai corbat, que s’anomena una geodèsica. En termes tècnics, una geodèsica es defineix com el camí més curt (o més llarg) entre dos punts donats.

Distàncies sobre el globus.



Un pla geomètric és un exemple d’un espai bidimensional pla, les geodèsiques del qual són rectes. La superfície de la terra és un espai corbat bidimensional, les geodèsiques del qual són els anomenats cercles màxims. L’equador és un cercle màxim, i també ho és qualsevol cercle sobre el globus el centre del qual coincideixi amb el centre de la terra. (El terme «cercle màxim» reflecteix el fet que són els cercles més grans que podem dibuixar sobre el globus). Com que la geodèsica és el camí més curt entre dos aeroports, és la ruta que els navegadors de les línies aèries indiquen al pilot per volar. Per exemple, podríem viatjar de Nova York a Madrid seguint la brúixola sempre cap a l’est durant 5.965 quilòmetres al llarg del seu paral·lel comú. Però podem arribar en només 5.800 quilòmetres si volem en un cercle màxim, apuntant primer vers el nord-est, girant gradualment vers l’est i, després, vers el sud-est. L’aspecte d’aquestes dues trajectòries sobre un mapa, en què la superfície del globus ha estat distorsionada (aplanada) és enganyosa. Quan ens movem «recte» vers l’est des d’un punt a un altre de la superfície del globus no ens estem movent realment en línia recta, si més no, no pas en línia recta en el sentit del camí més directe, la geodèsica.

Cercles màxims.



Trajectòria de l’ombra d’una nau espacial.



En relativitat general, els cossos sempre segueixen geodèsiques de l’espaitemps quadridimensional. En absència de matèria, les geodèsiques de l’espaitemps quadridimensional corresponen a línies rectes en l’espai tridimensional. En canvi, en presència de matèria, l’espaitemps quadridimensional queda distorsionat, cosa que fa que les trajectòries dels cossos en l’espai tridimensional es corbin (d’una manera que en la vella teoria newtoniana és explicada pels efectes de l’atracció gravitatòria). És com observar el vol d’un avió sobre un terreny accidentat: encara que en l’espai tridimensional l’avió es mogui en línia recta, si prescindim de la tercera dimensió (altura) la seva ombra sembla que segueix una trajectòria corbada sobre el terreny bidimensional. O bé, imaginem una nau espacial que vola en línia recta per l’espai i passa directament sobre el pol Nord. Si en projectem la trajectòria sobre la superfície bidimensional de la terra trobem que segueix un semicercle, i traça un meridià sobre l’hemisferi Nord. Encara que sigui més difícil de representar, la massa del sol corba l’espaitemps dels seus voltants de manera que la terra segueix un cert camí corbat en l’espaitemps quadridimensional, i ens sembla que es mou en una òrbita aproximadament circular en l’espai tridimensional.

En realitat, encara que siguin deduïdes de manera diferent, les òrbites planetàries descrites per la relativitat general són gairebé idèntiques a les predites per la teoria newtoniana de la gravetat. La desviació més gran es troba a l’òrbita de Mercuri que, en ser el planeta més proper al sol, nota uns efectes gravitatoris més intensos, i té una òrbita el·líptica bastant allargada. La relativitat general prediu que l’eix més gran d’aquesta el·lipse hauria de girar al voltant del sol amb un ritme d’aproximadament un grau cada deu mil anys. Per petit que aquest efecte pugui semblar, ja havia estat observat molt abans de 1915 (vegeu el capítol 3) i fou una de les primeres confirmacions de la teoria d’Einstein. En els darrers anys, fins i tot les desviacions encara més petites de les òrbites dels altres planetes han estat mesurades amb radar i s’ha comprovat que concorden amb les prediccions de la relativitat general.

Precessió de l’òrbita de Mercuri.



També els raigs de llum han de seguir les geodèsiques de l’espaitemps. Novament, el fet que l’espai sigui corbat significa que la llum ja no sembla que viatgi en línia recta per l’espai. Així doncs, la relativitat general prediu que la trajectòria dels raigs de llum en les proximitats del sol s’hauria de corbar lleugerament cap endintre, a causa de la massa del sol. Això significa que la llum que, procedent d’una estrella llunyana, passi prop del sol, serà desviada un angle petit, cosa que farà que per a un observador terrestre l’estrella sembli que es trobi en una posició diferent de la real. És clar que si la llum de l’estrella sempre passés prop del sol, no podríem dir si la llum està essent desviada o si simplement l’estrella és realment al lloc on sembla que és. Però a mesura que la terra gira al voltant del sol, diferents estrelles van passant rere seu i la seva llum va essent desviada, cosa que fa que la seva posició aparent respecte d’altres estrelles variï.

Normalment costa molt observar aquest efecte, perquè la llum del sol impedeix observar estrelles en les seves proximitats, però és possible fer-ho durant un eclipsi de sol, quan la lluna bloqueja la llum solar. La predicció d’Einstein de la curvatura de la llum no pogué ser comprovada immediatament el 1915, perquè hi havia la primera guerra mundial. No fou fins a 1919 que una expedició britànica, que observava un eclipsi des de l’Àfrica occidental, va demostrar que la llum era efectivament corbada pel sol, tal com predeia la teoria. Aquesta comprovació d’una teoria alemanya per científics britànics va ser celebrada com un signe de reconciliació entre els dos països després de la guerra. Resulta irònic, doncs, que exàmens posteriors de les fotografies fetes en aquella expedició mostressin que els errors eren tan grans com els efectes que intentaven mesurar. La seva mesura havia estat simple bona sort, o un cas d’interpretació esbiaixada, en saber el resultat que volien obtenir, una situació no gaire infreqüent en la ciència. La desviació de la llum, però, ha estat confirmada amb precisió en diverses observacions posteriors.

Una altra predicció de la relativitat general és que el temps s’haurà d’alentir en les proximitats dels cossos massius, com ara la terra. Einstein arribà per primera vegada a aquesta conclusió el 1907, cinc anys abans d’adonar-se que la gravetat també alterava la forma de l’espai i vuit abans de completar la teoria. Va deduir aquest efecte a partir del seu principi d’equivalència, que té en la relativitat general el paper que el postulat fonamental té en la teoria especial.

Recordem que el postulat fonamental de la relativitat especial estableix que les lleis de la ciència haurien de ser les mateixes per a tots els observadors que es mouen lliurement, sigui quina en sigui la velocitat. A grans trets, el principi d’equivalència amplia aquesta idea als observadors que no s’estan movent lliurement, sinó sota la influència d’un camp gravitatori. Una formulació precisa del principi exigeix algunes precisions tècniques, com ara el fet que si el camp gravitatori no és uniforme, cal aplicar el principi per separat a una sèrie de petits retalls espacials encavalcats, però no ens preocuparem aquí per això. Per als nostres objectius, podem enunciar el principi de la manera següent: en regions prou petites de l’espai, és impossible dir si estem en repòs en un camp gravitatori o uniformement accelerats en l’espai buit.

Imaginem que som en un ascensor en un espai buit, sense gravetat. No hi ha ni «amunt» ni «avall», i estem flotant lliurement. Tot d’una, l’ascensor es comença a moure amb acceleració constant i de cop i volta notem pes, és a dir, ens sentim atrets vers un extrem de l’ascensor, que de sobte sembla haver-se convertit en el terra! Si deixem una poma, cau vers ell. De fet, ara que ens estem accelerant, tot el que passa a l’interior de l’ascensor es desenvolupa exactament com si l’ascensor no es mogués, sinó que estigués quiet en un camp gravitatori. Einstein s’adonà que, tal com a l’interior d’un tren no podem saber si ens movem uniformement o si no ens movem, tampoc podem dir, a l’interior d’un ascensor, si ens accelerem uniformement o si estem quiets en un camp gravitatori uniforme. El resultat va ser el principi d’equivalència.

La curvatura de la llum en les proximitats del sol modifica la posició aparent de les estrelles.



El principi d’equivalència, i l’exemple que n’acabem de posar, només pot ser veritat si la massa inercial (la massa que apareix a la segona llei de Newton i que determina el valor de l’acceleració causada per una força) i la massa gravitatòria (la massa que apareix a la llei de la gravetat de Newton i que determina el valor de la força gravitatòria) són les mateixes (vegeu el capítol 4). En efecte, si els dos tipus de masses són iguals, tots els objectes situats en un camp gravitatori cauran amb el mateix ritme, independentment del valor de la seva massa. Si aquesta equivalència no fos veritat, alguns objectes caurien més ràpidament que d’altres sota la influència de la gravetat i, per tant, podríem distingir la força de la gravetat d’una acceleració uniforme, en la qual tot cau amb la mateixa acceleració. L’ús d’Einstein de l’equivalència de massa inercial i massa gravitatòria per deduir el seu principi d’equivalència i, a la llarga, tota la relativitat general, suposa una marxa implacable de raonament lògic sense precedents en la història del pensament humà.

Ara que sabem el principi d’equivalència podem seguir, a grans trets, la lògica d’Einstein en un altre experiment mental que demostra per què el temps ha de ser afectat per la gravetat. Imaginem una nau en l’espai, i, per conveniència, suposem que és tan llarga que la llum tarda un segon a recórrer-la d’un extrem a l’altre. Suposem, a més, que hi ha un observador al sostre de la nau i un altre al sòl, cadascun amb rellotges idèntics que marquen cada segon.

Suposem que l’observador situat al sostre espera una pulsació del rellotge i immediatament envia un senyal lluminós vers l’observador situat al sòl, i que repeteix aquesta operació a cada pulsació del rellotge. Segons aquest procediment, cada senyal viatja durant un segon i al final és rebut per l’observador del sòl. Així, si l’observador del sostre envia dos senyals separats un segon, el del sòl rep dos senyals, separats també un segon.

¿Com canviaria aquesta situació si la nau estigués en repòs a la terra, sota la influència de la gravetat, en lloc de flotar lliurement a l’espai? Segons la teoria newtoniana de la gravetat, aquesta no tindria cap efecte sobre el temps. Si l’observador del sostre envia senyals cada segon, el del sòl també els rebrà cada segon. Però el principi d’equivalència fa una predicció diferent. Podem veure el que passa, segons aquest principi, si considerem, en lloc de l’efecte de la gravetat, l’efecte d’una acceleració uniforme. Aquest és un exemple de com Einstein utilitzà el principi d’equivalència per crear la seva nova teoria de la gravetat.

Així, suposem que la nau espacial està accelerant. (Imaginarem que ho fa suaument, de manera que no s’atansa a la velocitat de la llum). Com que la nau espacial està accelerant cap amunt, el primer senyal haurà de recórrer menys distància que en la situació examinada anteriorment i, per tant, arribarà a terra en menys d’un segon. Si el coet s’estigués movent amb velocitat constant, el segon senyal tardaria a arribar exactament el mateix temps que el primer i, per tant, l’interval entre ambdós senyals seguiria essent un segon. Però, a causa de l’acceleració, la nau s’està movent més ràpidament quan és enviat el segon senyal que quan va ser enviat el primer, de manera que el segon senyal tindrà encara menys espai per recórrer que el primer, i arribarà en un temps encara més breu. L’observador situat al sòl, per tant, mesurarà un interval inferior a un segon entre els dos senyals i discreparà de l’observador del sostre, que afirma que els ha enviat exactament amb un segon de diferència.

Potser això no resulti gaire sorprenent en el cas de la nau espacial accelerada —al cap i a la fi, n’acabem de donar una explicació! Però recordem que el principi d’equivalència afirma que això també s’aplica a una nau espacial en repòs en un camp gravitatori. Això vol dir que, encara que el coet no s’estigui accelerant sinó que estigui quiet, per exemple, en una plataforma de llançament, si l’observador del sostre envia senyals cap a terra a intervals d’un segon (segons el seu rellotge), l’observador del sòl rebrà els senyals a intervals més curts (segons el seu rellotge). Això sí que és sorprenent!

Podríem preguntar, encara: ¿vol dir això que la gravetat modifica el temps, o simplement que espatlla els rellotges? Suposem que l’observador del sòl puja fins al sostre, on ell i el seu col·lega comparen els rellotges. Com que aquests són idèntics, tots dos observadors trobaran, amb tota seguretat, que ara estan d’acord en la duració d’un segon. No hi ha res d’equivocat en el rellotge de l’observador del sòl: simplement mesura el flux local del temps, sigui el que sigui això.

Així, tal com la relativitat especial afirma que el temps transcorre a ritme diferent per a observadors en moviment relatiu, la relativitat general diu que el temps transcorre amb ritme diferent per a observadors en camps gravitatoris diferents. Segons la relativitat general, l’observador del terra mesura un interval temporal més curt perquè el temps transcorre més lentament prop de la superfície de la terra, on la gravetat és més intensa. Com més intens és el camp, més gran és aquest efecte. Tal com les lleis de Newton van posar fi a la idea d’una posició absoluta en l’espai, veiem ara que la teoria de la relativitat elimina la idea d’un temps absolut.

Aquest predicció fou comprovada el 1962, amb un parell de rellotges molt precisos situats respectivament a dalt i a baix d’una torre. El rellotge de la base, que era més a prop de terra, resultà anar més lentament, en concordança exacta amb la relativitat general. L’efecte és minúscul —un rellotge a la superfície del sol només guanyaria un minut per any en comparació d’un a la superfície de la terra. Encara que sigui així, la diferència del ritme dels rellotges situats a diferents altures sobre el terra té actualment una importància pràctica considerable, a causa de l’adveniment de sistemes de navegació molt precisos basats en els senyals dels satèl·lits. Si fossin ignorades les prediccions de la relativitat general, les posicions que calculem estarien equivocades en diversos quilòmetres!

El temps passa de manera diferent per a observadors en camps gravitatoris diferents



Els nostres rellotges biològics també són afectats per aquests canvis del flux del temps. Considerem un parell de bessons i suposem que un viu al cim d’una muntanya i l’altre al nivell del mar. El primer envelliria més ràpidament que el segon, de manera que, quan es tornessin a trobar, el primer seria més vell que el segon. En aquest cas, la diferència d’edats seria molt petita, però seria molt més gran si un dels bessons anés a fer un llarg viatge en una nau espacial en la qual fos accelerat fins a quasi la velocitat de la llum. En tornar, seria molt més jove que el que s’ha quedat a la terra. Això es coneix com a paradoxa dels bessons, però només és una paradoxa si pensem en un temps absolut. En la teoria de la relativitat no hi ha un temps absolut i únic, sinó que cada persona té la seva pròpia mesura individual del temps, que depèn del lloc on es troba i de com es mou.

Abans de 1915, es creia que l’espai i el temps constituïen un escenari fix en el qual se succeïen els esdeveniments, però que no era afectat per ells. Això era així fins i tot en la teoria especial de la relativitat. Els cossos es movien, les forces atreien i repel·lien, però el temps i l’espai seguien immutables. Resultava natural, doncs, pensar que l’espai i el temps seguirien per sempre. La situació, però, és força diferent en la teoria general de la relativitat. En ella, espai i temps són magnituds dinàmiques: quan un cos es mou o una força actua, afecta la curvatura de l’espai i el temps —i, al seu torn, l’estructura de l’espaitemps afecta la manera en què els cossos es mouen i les forces actuen. L’espai i el temps no només afecten l’univers, sinó que també són afectats per tot el que hi passa. Així com no és possible parlar d’esdeveniments en l’univers sense les nocions d’espai i de temps, en la relativitat general no té sentit parlar d’espai i de temps fora dels límits de l’univers. En les dècades posteriors a 1915, aquesta nova imatge de l’espai i el temps havia de revolucionar la nostra visió de l’univers. Tal com veurem, la vella idea d’un univers essencialment immutable que podria haver existit, i podria continuar existint, des de sempre i per sempre, fou substituïda per la noció d’un univers dinàmic en expansió que semblava que havia començat feia un temps finit i que podria acabar en un temps finit en el futur.





CAPÍTOL 7


L’UNIVERS EN EXPANSIÓ





Si contemplem el cel en una nit clara i sense lluna, els objectes més brillants que hi veurem seran probablement els planetes Venus, Mart, Júpiter i Saturn, i també hi haurà moltíssimes estrelles que són com el nostre sol, però molt més allunyades de nosaltres. Algunes semblen canviar lleugeríssimament de posició respecte de les altres a mesura que la terra gira al voltant del sol. En realitat, no estan fixes! Copsem aquesta variació perquè són relativament properes a nosaltres. A mesura que la terra gira al voltant del sol, veiem aquestes estrelles més properes en posicions lleugerament diferents sobre el fons d’estrelles més distants. Aquest efecte és el mateix que observem quan, en viatjar per una carretera amb bona visibilitat, les posicions relatives dels arbres sembla que varien sobre el fons de l’horitzó: com més propers són, més sembla que es moguin. Aquest canvi en la posició relativa s’anomena paral·latge. En el cas de les estrelles és una gran sort, perquè ens permet de mesurar directament la distància entre elles i nosaltres.

L’estrella més propera, Proxima Centauri, és a uns quatre anys llum, o sigui, uns trenta-set bilions de quilòmetres. La majoria de les altres estrelles observables a primera vista són a uns pocs centenars d’anys llum. A efectes de comparació, recordem que el sol és a tan sols vuit minuts llum de distància! Les estrelles visibles estan distribuïdes per tot el cel nocturn, però estan particularment concentrades en una banda, que denominem Via Làctia. Ja des de 1750, alguns astrònoms van suggerir que l’aspecte de la Via Làctia es podria explicar si les estrelles visibles fossin en una configuració de tipus discoïdal, un exemple del que anomenem actualment una galàxia espiral. Unes poques dècades més tard, l’astrònom Sir William Herschel confirmà aquesta idea en catalogar meticulosament les posicions i distàncies d’un gran nombre d’estrelles però, tot i això, la idea només aconseguí una acceptació àmplia a començaments del segle XX. Sabem actualment que la Via Làctia —la nostra galàxia— té uns cent mil anys llum d’amplitud i que està girant lentament: les estrelles dels seus braços espirals fan una volta completa entorn del centre de la galàxia en uns centenars de milions d’anys, aproximadament. El sol és tan sols una estrella groga ordinària de grandària mitjana, prop de la vora interna d’un dels braços espirals. Certament hem fet un llarg camí des d’Aristòtil i Ptolemeu, quan hom creia que la terra era el centre de l’univers!

La imatge moderna de l’univers data tan sols de 1924, quan l’astrònom nord-americà Edwin Hubble demostrà que la Via Làctia no era l’única galàxia. De fet, en va descobrir moltes altres, separades per vastos espais buits. Per demostrar-ho, va haver de determinar les distàncies de les galàxies a la terra, però estan tan allunyades que, a diferència de les estrelles properes, les seves posicions semblen realment fixes. Com que no podia emprar el paral·latge d’aquestes galàxies, Hubble es va veure obligat a acudir a mètodes indirectes per mesurar les distàncies. Una mesura òbvia de la distància d’una estrella és la seva brillantor, però aquesta depèn no tan sols de la seva distància, sinó també de quanta llum radia (el que s’anomena la seva lluminositat). Una estrella relativament tènue, si és prou a prop, eclipsarà l’estrella més brillant de qualsevol galàxia llunyana. Així, per utilitzar la brillantor com a mesura de distància, hem de saber la lluminositat de l’estrella.

Espectre estel·lar.



La lluminositat de les estrelles properes es pot calcular a partir de la seva brillantor, perquè en coneixem la distància a partir del paral·latge. Hubble observà que aquestes estrelles properes es podien classificar en certs tipus segons les característiques de la llum que emeten. Un mateix tipus d’estrelles tindria sempre la mateixa lluminositat. Argumentà, doncs, que si identifiquem aquests tipus d’estrelles en una galàxia distant podríem suposar que tenen la mateixa lluminositat que les estrelles properes semblants. Amb aquesta informació, podríem calcular la distància a l’esmentada galàxia. Si ho poguéssim aconseguir per a un cert nombre d’estrelles de la mateixa galàxia i els càlculs donessin sempre la mateixa distància, podríem confiar raonablement en la nostra estimació. Fou així com Hubble obtingué les distàncies de nou galàxies.

Actualment sabem que les estrelles observables a primera vista només són una fracció diminuta del total de les estrelles. Podem veure unes 5.000 estrelles, només un 0,0001 per cent de totes les estrelles de la nostra galàxia, la Via Làctia. Aquesta, al seu torn, no és més que una dels centenars de milers de milions de galàxies que podem veure amb els telescopis moderns. I cada galàxia conté de mitjana uns cent mil milions d’estrelles. Si una estrella fos un gra de sal, podríem posar totes les estrelles observables a cop d’ull en una cullereta de te, però el conjunt de les estrelles de l’univers formaria una bola de més de quinze quilòmetres de diàmetre.

Les estrelles són tan lluny que ens semblen només petits puntets lluminosos, la forma i grandària dels quals no podem discernir. Però, tal com Hubble observà, hi ha molts tipus diferents d’estrelles i les podem classificar segons el color de la llum. Newton descobrí que quan la llum del sol travessa una peça triangular de vidre anomenada prisma es descompon en colors com en un arc de Sant Martí, o arc iris. Les intensitats relatives dels diversos colors emesos per una font donada de llum s’anomena el seu espectre. Enfocant un telescopi en una estrella o una galàxia concretes, podem observar l’espectre de la seva llum.

La llum emesa per un cos resplendent depèn de la seva temperatura.



Una informació proporcionada per l’espectre és la temperatura de l’estrella. El 1860, el físic alemany Gustav Kirchoff observà que qualsevol cos material, com ara una estrella, quan està calent emet llum i altres formes de radiació, tal com brillen les brases quan estan calentes. La llum emesa per aquests objectes resplendents és deguda al moviment tèrmic dels àtoms que els formen, i s’anomena radiació del cos negre (encara que els objectes brillants no siguin negres). L’espectre de la radiació del cos negre és difícil de confondre: té una forma característica que varia amb la temperatura del cos. La llum emesa per un objecte resplendent és, per tant, com una lectura termomètrica. L’espectre de les diferents estrelles que observem té sempre exactament aquesta forma: és una postal del seu estat tèrmic.

Si l’observem amb més atenció, la llum de les estrelles ens diu encara més coses. Trobem que falten alguns colors molt específics, i que els colors que falten poden variar d’estrella en estrella. Com que sabem que cada element químic absorbeix un conjunt de colors molt característic, ajustant aquests als colors absents de l’espectre de l’estrella, podem determinar exactament quins elements hi ha en la seva atmosfera.

A la dècada de 1920, quan els astrònoms començaren a observar els espectres de les estrelles d’altres galàxies, descobriren una cosa molt peculiar: eren els mateixos conjunts característics de colors que faltaven a les estrelles de la nostra galàxia, però tots estaven desplaçats cap a l’extrem vermell de l’espectre en una mateixa quantitat relativa. Per als físics, el desplaçament del color o la freqüència és conegut com a efecte Doppler. Hi estem familiaritzats en l’àmbit del so. Escoltem un cotxe que passa per la carretera: quan s’atansa, el seu motor —o la seva botzina— sona en un to més elevat i, un cop ha passat i s’està allunyant, sona amb un to més baix. Un cotxe de policia que se’ns atansi a uns 120 quilòmetres per hora, s’està movent aproximadament a la desena part de la velocitat del so. El so de la seva sirena és una ona, una successió de crestes i valls. Recordem que la distància entre crestes (o valls) successives s’anomena longitud d’ona. Com més petita la longitud d’ona, un nombre més gran d’aquestes ondulacions ens arriben a l’oïda cada segon, i més alt és el to, o la freqüència. L’efecte Doppler és degut al fet que si el cotxe de policia se’ns acosta, les crestes d’ones successives que vagi emetent seran emeses cada vegada més a prop de nosaltres, de manera que la distància entre elles serà més curta que si el cotxe estigués aturat. Això significa que la longitud de les ones que rebem és més curta, i la seva freqüència més elevada. Anàlogament, si el cotxe de policia s’està allunyant de nosaltres, la longitud de les ones que rebem serà més gran i, per tant, la freqüència serà més baixa. I com més corri el cotxe, més gran serà l’efecte, de manera que podem emprar l’efecte Doppler per mesurar velocitats.

L’efecte Doppler.



El comportament de les ones de llum i de ràdio és semblant. En efecte, la policia fa servir l’efecte Doppler per mesurar la velocitat dels cotxes a partir de les longituds d’ona dels polsos de radioones que hi són reflectits. La llum consisteix en oscil·lacions, o ones, del camp electromagnètic. Tal com hem fet notar en el capítol 5, la longitud d’ona en el buit és molt petita, compresa entre quatre-centes i vuit-centes milionèsimes de mil·límetre. Les diferents longituds d’ona són percebudes per l’ull com a colors diferents, amb les longituds d’ona més grans a l’extrem vermell de l’espectre i les més curtes en l’extrem blau. Imaginem ara una font de llum a una distància constant de nosaltres, com ara una estrella, que emetés ones de llum amb una longitud d’ona constant. La longitud d’ona de les ones que rebem serà la mateixa que la longitud amb què són emeses. Suposem ara que la font comença a allunyar-se de nosaltres. Tal com en el cas del so, això significa que la longitud d’ona s’allargarà i que, per tant, les seves línies espectrals es desplaçaran vers l’extrem vermell de l’espectre.

En els anys posteriors a la seva demostració de l’existència d’altres galàxies, Hubble es dedicà a catalogar-ne les distàncies i observar-ne els espectres. En aquella època, la majoria d’investigadors esperaven que les galàxies es moguessin d’una forma aleatòria, i per tant esperaven trobar tants espectres desplaçats vers el blau com vers el vermell. Per això, fou una gran sorpresa descobrir que la majoria de les galàxies semblaven desplaçades vers el vermell: gairebé totes s’estaven allunyant! Encara fou més sorprenent el descobriment que Hubble publicà el 1929: la magnitud del desplaçament al vermell no és aleatòria, sinó directament proporcional a la distància a què són les galàxies. O, en altres paraules, com més lluny és una galàxia, amb més velocitat s’allunya! I això significava que l’univers no podia ser estàtic, o de grandària fixa, com tothom havia pensat fins aleshores. De fet, l’univers s’està expandint: la distància entre les diferents galàxies està creixent amb el temps.

El descobriment que l’univers s’està expandint fou una de les grans revolucions intel·lectuals del segle XX. Vist retrospectivament, és sorprenent que ningú no ho hagués pensat abans. Newton, i d’altres, haurien hagut d’advertir que un univers estàtic seria inestable, ja que, si en alguna època l’univers hagués estat estàtic, l’atracció gravitatòria mútua de les estrelles i galàxies no hauria tardat a començar-lo a contreure. Fins i tot si l’univers s’estigués expandint lentament, la força de la gravetat faria que finalment deixés d’expandir-se i, també en aquest cas, es comencés a contreure. Però si l’univers s’estigués expandint amb un ritme superior a un cert valor crític, la gravetat mai no seria prou intensa per aturar-lo i l’univers se seguiria expandint per sempre més. En certa manera, és el que passa quan llancem un coet cap amunt des de la superfície de la terra. Si la seva velocitat és baixa, la gravetat acabarà per aturar-lo i el farà tornar a caure, però si la velocitat és superior a un cert valor crític (d’uns 11 quilòmetres per segon), la gravetat no serà prou intensa per fer-lo tornar i se seguirà allunyant de la terra per sempre més.

Aquest comportament de l’univers hauria pogut ser predit en qualsevol moment del segle XIX, del XVIII o fins i tot a finals del XVII, a partir de la teoria newtoniana de la gravetat. La creença en un univers estàtic, però, estava tan arrelada, que persistí fins ben entrat el segle XX. Fins i tot Einstein, quan formulà la teoria general de la relativitat el 1915, estava tan convençut que l’univers havia de ser estàtic, que modificà la seva teoria per permetre-ho, introduint en les seves equacions un factor anomenat constant cosmològica. Aquesta constant té l’efecte d’una nova força «antigravitatòria» que, a diferència de totes les altres forces, no procedeix de cap font particular, sinó que estaria imbuïda en l’entitat mateixa de l’espaitemps. Com a resultat d’aquesta nova força, l’espaitemps tindria una tendència innata a expandir-se. Variant el valor de la constant cosmològica, Einstein trobà que era possible ajustar-la de tal manera que cancel·lés exactament l’atracció mútua de la matèria, de manera que l’univers pogués resultar estàtic. Posteriorment, desautoritzà la constant cosmològica i la qualificà de «l’error més gran que havia fet mai». Com veurem més endavant, en l’actualitat tenim motius per pensar que potser estigué encertat en introduir-la, al cap i a la fi, però el que el degué ferir més fou haver permès que les seves creences en un univers estàtic s’haguessin imposat al que la seva teoria semblava predir: que l’univers està en expansió. Pel que sembla, només una persona decidí prendre’s seriosament aquesta predicció de la relativitat general. Mentre Einstein i d’altres físics estaven buscant maneres d’evitar l’univers no estacionari de la relativitat general, el físic i matemàtic rus Alexander Friedmann començà a treballar per explicar-ho.

Friedmann va fer dues hipòtesis molt simples: que l’univers té el mateix aspecte sigui quina sigui la direcció en què l’observem, i que això també seria veritat si l’observéssim des de qualsevol altre punt. A partir de tan sols aquestes dues idees, Friedmann demostrà, resolent les equacions de la relativitat general, que no hauríem d’esperar que l’univers fos estàtic. De fet, el 1922, uns quants anys abans del descobriment de Hubble, Friedmann va predir exactament el que aquest va descobrir més tard!



En realitat, la suposició que l’univers té el mateix aspecte en qualsevol direcció no és exactament veritable. Per exemple, tal com ja hem vist, les estrelles de la nostra galàxia formen en el cel nocturn una franja lluminosa ben diferenciada, anomenada la Via Làctia. Però si mirem les galàxies distants, sembla que n’hi hagi més o menys el mateix nombre en qualsevol direcció. Així, l’univers sembla que és aproximadament igual en totes direccions, sempre que el considerem a escales prou grans en comparació de la distància entre galàxies, i ignorem les diferències a petites escales. Imaginem que som en un bosc en què els arbres creixen en posicions aleatòries. Pot ser que si mirem en una direcció vegem l’arbre més proper a 1 metre de distància i, en alguna altra direcció, a 3 metres. En una tercera direcció, podríem veure grups d’arbres a 1, 2 i 3 metres de distància. No sembla que el bosc tingui el mateix aspecte en qualsevol direcció, però si tinguéssim en compte tots els arbres a un parell de quilòmetres a la rodona, aquesta mena de diferències es cancel·larien i trobaríem que el bosc és el mateix en qualsevol direcció en què mirem.

Durant molt de temps, la distribució uniforme d’estrelles fou justificació suficient per a la hipòtesi de Friedmann —com una aproximació grollera a l’univers real. Però més recentment, un accident afortunat revelà un altre aspecte en què la suposició de Friedmann constitueix una descripció notablement precisa de l’univers. El 1965, dos físics nord-americans del laboratori de la Bell Telephones a Nova Jersey, Arno Penzias i Robert Wilson, estaven comprovant un detector de microones molt sensible. (Les microones són com les ones de llum, però amb una longitud d’ona d’aproximadament 1 centímetre). El que els preocupava era que el detector estava captant més soroll del que s’esperava. Hi trobaren excrements d’ocells i examinaren altres possibles fonts de malfuncionament, però aviat les descartaren. El soroll presentava la peculiaritat de ser igual de dia i de nit i al llarg de tot l’any, encara que la terra girés sobre el seu eix i orbités al voltant del sol. Com que la rotació i l’òrbita de la terra anaven apuntant el detector en direccions diferents de l’espai, Penzias i Wilson varen concloure que el soroll procedia de més enllà del sistema solar i, fins i tot, de més enllà de la galàxia. De fet, semblava que arribés igual de totes les direccions de l’espai. Sabem en l’actualitat que, mirem en la direcció en què mirem, aquest soroll només varia en una fracció diminuta, de manera que Penzias i Wilson havien arribat, sense proposar-s’ho, a una confirmació sorprenent de la primera suposició de Friedmann.

Quin origen té aquest soroll còsmic de fons? Aproximadament en la mateixa època que Penzias i Wilson estaven investigant el soroll del seu detector, dos físics americans de la universitat propera de Princeton, John Dicke i Jim Peebles, també estaven interessats en microones. Estaven treballant en un suggeriment formulat per George Gamow (que havia estat estudiant d’Alexander Friedmann), que l’univers primitiu hauria hagut de ser molt calent i dens, brillant al roig blanc. Dicke i Peebles sostenien que encara s’hauria de poder observar la resplendor de l’univers primitiu, en forma de la llum procedent de regions molt distants que només ara ens estaria arribant. Ara bé, l’expansió de l’univers significa que aquesta llum hauria d’estar tan desplaçada vers el vermell que ens arribaria com a microones, en lloc de com a llum visible. Dicke i Peebles es disposaven a buscar aquesta radiació quan Penzias i Wilson s’assabentaren de llur treball i s’adonaren que ja ho havien trobat. Per això, Penzias i Wilson foren guardonats amb el premi Nobel de física de 1978 (cosa que sembla una mala passada per a Dicke i Peebles, per no dir per a Gamow!).

A primera vista, aquesta evidència que l’univers té el mateix aspecte sigui quina sigui la direcció en què l’observem sembla suggerir que la nostra posició a l’univers té alguna cosa de peculiar. En particular, podria semblar que si observem que totes les galàxies s’estan separant de nosaltres, ens hauríem de trobar en el centre mateix de l’univers. Hi ha, però, una altra explicació: l’univers també podria semblar igual en totes direccions si el miréssim des de qualsevol altra galàxia. Això, tal com hem dit, era la segona suposició de Friedmann.

Ens manquen evidències científiques a favor o en contra de la segona suposició de Friedmann. Fa segles, l’Església hauria considerat aquesta suposició una heretgia, ja que la seva doctrina dictava que ocupem un lloc especial en el centre de l’univers. Però actualment admetem la suposició de Friedmann gairebé per la raó oposada, per un cert tipus de modèstia: creiem que seria molt remarcable que l’univers tingués el mateix aspectes en totes direccions al voltant nostre però no al voltant d’altres punts de l’univers!

L’univers com un globus en expansió.



En el model de Friedmann de l’univers, cada galàxia s’està separant de totes les altres. La situació és semblant a la d’un globus amb punts marcats a la superfície i que s’està inflant a ritme constant. A mesura que el globus s’expandeix, la distància entre dos punts qualssevol augmenta, però no podem dir que cap d’ells sigui el centre de l’expansió. A més, a mesura que el radi del globus va augmentant, com més separats estan els punts en la seva superfície, amb més rapidesa se separen entre ells. Per exemple, suposem que el radi del globus es duplica cada segon. En aquest cas, dos punts que estiguessin separats inicialment 1 centímetre, al cap d’un segon estarien separats 2 centímetres (mesurats sobre la superfície del globus), de manera que la seva velocitat relativa seria 1 centímetre per segon. I un parell de punts que inicialment estiguessin separats 10 centímetres, al cap d’1 segon estarien separats 20 centímetres, de manera que la seva velocitat relativa seria de 10 centímetres per segon. Anàlogament, en el model de Friedmann, la velocitat amb què se separen dues galàxies qualssevol és proporcional a la distància entre elles. Així, va predir que el desplaçament vers el vermell de les galàxies hauria de ser proporcional a la seva distància a nosaltres, exactament com ho trobà Hubble. Malgrat l’èxit del seu model i de la seva predicció de les observacions de Hubble, el treball de Friedmann romangué àmpliament ignorat en el món occidental, on models semblants foren redescoberts el 1935 pel físic americà Howard Robertson i el matemàtic britànic Arthur Walker, en resposta al descobriment de Hubble de l’expansió uniforme de l’univers.

Friedmann només va deduir un model d’univers, però si les seves suposicions són correctes, hi ha en realitat tres tipus de possibles solucions de les equacions d’Einstein, és a dir, tres diferents tipus de models de Friedmann —i tres maneres diferents en què l’univers es pot comportar.

En el primer tipus de solució (el que va descobrir Friedmann), l’univers s’expandeix amb prou lentitud perquè l’atracció gravitatòria entre les galàxies vagi frenant l’expansió fins a aturar-la. A continuació, les galàxies comencen a aproximar-se les unes a les altres i l’univers es contrau. En el segon tipus de solució, l’univers s’expandeix tan ràpidament que l’atracció gravitatòria no pot arribar-lo a frenar mai, encara que va reduint el seu ritme d’expansió. Finalment, hi ha un tercer tipus de solució, en què l’univers s’expandeix amb el ritme just que impedirà que es torni a col·lapsar. La velocitat amb què les galàxies s’estan separant va disminuint progressivament, però mai no arribarà a ser estrictament nul·la.

Una característica notable del primer tipus de model de Friedmann és que en ell l’espai de l’univers no és infinit, però tampoc no té cap límit. La gravetat és tan intensa que l’espai es corba sobre si mateix com una esfera. Això és molt semblant a la superfície de la terra, que és finita però no té límits: si hi viatgem a sobre sempre en la mateixa direcció, mai no trobarem una barrera insuperable ni caurem per cap vora, sinó que al final tornarem al lloc de partença. En aquest model d’univers l’espai és així, però amb tres dimensions en lloc de les dues de la superfície terrestre. La idea que podríem circumval·lar l’univers i tornar al lloc de sortida és atractiva per a la ciència-ficció, però resulta irrellevant a efectes pràctics, ja que és possible demostrar que l’univers s’hauria tornat a col·lapsar a una grandària nul·la abans de poder-lo rodejar. En efecte, l’univers és tan gran que per tornar al punt de sortida abans que l’univers acabés hauríem de viatjar amb velocitat superior a la de la llum —i això no està permès! En el segon model de Friedmann, l’espai també està corbat, però d’una manera diferent. Només el tercer model de Friedmann correspon a un univers la geometria a gran escala del qual sigui plana (encara que l’espai segueix estant corbat o deformat prop dels objectes amb massa).

Quin dels models de Friedmann descriu el nostre univers? L’univers, ¿s’arribarà a aturar i es tornarà a contreure, o se seguirà expandint sempre més?

Resulta que contestar aquesta pregunta és més complicat del que els científics van creure al començament. L’anàlisi més bàsica depèn de dos factors: la taxa actual d’expansió de l’univers i la seva densitat mitjana actual (la quantitat de matèria en un volum donat d’espai). Com més gran sigui la taxa actual d’expansió, més gran serà la força gravitatòria necessària per aturar-lo i, per tant, més gran serà la densitat necessària de matèria. Si la densitat mitjana supera un cert valor crític (determinat per la taxa d’expansió), l’atracció gravitatòria de la matèria continguda a l’univers aconseguirà aturar-ne l’expansió i farà que es torni a col·lapsar —com en el primer model de Friedmann—. Si la densitat mitjana és inferior al valor crític, no hi ha prou força gravitatòria per aturar-ne l’expansió i l’univers se seguirà expandint per sempre més —com en el segon model de Friedmann—. I si la densitat mitjana de l’univers és exactament igual al valor crític, l’expansió de l’univers s’anirà frenant lentament, cada cop més lentament, encara que sense arribar del tot a una grandària estacionària. Això correspon al tercer model de Friedmann.

Així doncs, en quin tipus d’univers som? Podem determinar la taxa d’expansió actual mesurant, mitjançant l’efecte Doppler, les velocitats amb què s’estan allunyant les galàxies. Això es pot aconseguir amb gran precisió, però, en canvi, les distàncies a les galàxies no són gaire ben conegudes, perquè només les podem mesurar indirectament. Així, tot el que sabem és que l’univers s’està expandint amb una taxa compresa entre el 5 i el 10 per cent cada mil milions d’anys. La incertesa sobre la densitat mitjana actual de l’univers és encara més gran. Tot i això, si sumem les masses de totes les estrelles que podem veure en la nostra i les altres galàxies, el total és menor que la centèsima part del valor necessari per aturar l’expansió de l’univers, fins i tot per a l’estimació més baixa de la taxa d’expansió.

Però la història no acaba aquí. La nostra galàxia, i les altres, han de contenir també una gran quantitat de «matèria fosca» que no podem veure directament, però la presència de la qual deduïm a partir de la influència de la seva atracció gravitatòria sobre les òrbites de les estrelles. Potser la millor evidència d’això procedeix de les estrelles de les parts exteriors de les galàxies espirals com la Via Làctia. Aquestes estrelles giren al voltant de les seves galàxies massa veloçment per poder ser retingudes en la seva òrbita només per l’atracció gravitatòria de les estrelles observades. A més, la majoria de les galàxies es troben en cúmuls, i també podem inferir la presència d’encara més matèria fosca entre les galàxies d’aquests cúmuls pel seus efectes sobre el moviment de les galàxies. De fet, la quantitat de matèria fosca a l’univers supera molt la de la matèria ordinària. Quan sumem tota aquesta matèria fosca, només obtenim una desena part de la densitat de matèria necessària per aturar l’expansió. Però també hi podria haver altres formes de matèria, distribuïda gairebé uniformement per l’univers, que encara no hagin estat detectades i que puguin elevar-ne la densitat mitjana. Per exemple, hi ha un tipus de partícules elementals anomenades neutrins, que interactuen molt feblement amb la matèria i són molt difícils de detectar (un experiment recent sobre neutrins utilitzà un detector subterrani amb 50.000 tones d’aigua!). Es creia que la massa dels neutrins era nul·la i que, per tant, no tenien atracció gravitatòria, però experiments dels darrers anys indiquen que en realitat tenen una massa molt petita que havia passat desapercebuda. Si és així, podrien constituir una forma de matèria fosca. Tot i admetre l’existència de matèria fosca, sembla que en l’univers hi ha molta menys matèria de la que caldria per aturar-ne l’expansió, de manera que —fins fa poc— la majoria dels físics haurien admès que correspon al segon model de Friedmann.

Però llavors arribaren noves observacions. En els darrers anys, diversos equips d’investigadors han estudiat diminutes arrugues en la radiació de fons de microones descoberta per Penzias i Wilson. La grandària d’aquestes es pot emprar com a indicador de la geometria a gran escala de l’univers i sembla revelar que, al capdavall, l’univers és pla (com en el tercer model de Friedmann de l’univers). Com que no sembla que hi hagi prou matèria i matèria fosca per explicar-ho, els físics han postulat l’existència d’encara una tercera substància —no detectada per ara—: l’energia fosca.

Per complicar més les coses, altres observacions recents indiquen que l’expansió de l’univers no s’està frenant, sinó que en realitat s’està accelerant! Cap dels models de Friedmann fa això! I resulta molt estrany, ja que l’efecte de la matèria en l’espai, tingui densitat elevada o baixa, només pot ser frenar l’expansió. La gravetat, al cap i a la fi, és atractiva. Que l’expansió còsmica s’estigui accelerant és com si l’ona expansiva d’una bomba guanyés potència en lloc de dissipar-la a mesura que s’expandeix. Quina força podria impulsar el cosmos cada cop més ràpidament? Ningú no ho sap amb certesa, encara, però podria ser una evidència que, després de tot, Einstein tingués raó en la necessitat de la constant cosmològica (i dels seus efectes antigravitatoris).

Amb l’avenç abassegador de les noves tecnologies i els grans nous telescopis transportats per satèl·lits, estem aprenent ràpidament coses noves i sorprenents sobre l’univers. Tenim ara una idea bastant acceptable del seu comportament en el futur: l’univers se seguirà expandint a un ritme cada vegada més gran. El temps seguirà transcorrent sempre més, si més no per als observadors prou prudents per no caure en un forat negre. Però, què va passar en les etapes molt inicials? Com va començar l’univers i què el va fer expandir?





CAPÍTOL 8


BIG BANG, FORATS NEGRES I L’EVOLUCIÓ DE L’UNIVERS





En el model de Friedmann de l’univers, la quarta dimensió, el temps, tal com l’espai, té extensió finita: és com una línia amb dos extrems o fronteres, de manera que el temps tindrà un final i va tenir un començament. De fet, totes les solucions de les equacions d’Einstein en què l’univers té la quantitat de matèria que observem comparteixen una característica molt important: en algun instant del passat (fa uns 13.700 milions d’anys) la distància entre les galàxies veïnes degué haver estat nul·la. En altres paraules, tot l’univers estava concentrat en un sol punt de grandària nul·la, com una esfera de radi zero. En aquell instant, la densitat de l’univers i la curvatura de l’espaitemps degueren ser infinites. És l’instant que anomenem big bang o gran explosió primordial.

Totes les teories de la cosmologia són formulades sobre la suposició que l’espaitemps és llis i relativament pla. Això significa que totes elles deixen de valer en la gran explosió: difícilment podem dir que un espaitemps de curvatura infinita sigui pla! Així doncs, fins i tot si abans del big bang hi hagués hagut alguna cosa, no ho podríem emprar per determinar el que pugui passar després, perquè la predictibilitat s’hauria trencat en la gran explosió.

Si aquest és el cas, només sabem el que ha passat des de la gran explosió, i no podem determinar què va passar abans d’ella. Pel que fa a nosaltres, els esdeveniments anteriors a la gran explosió no poden tenir conseqüències, i no haurien de formar part de cap model científic de l’univers. Per això, hauríem d’eliminar-los del model i dir que el big bang va ser l’origen del temps. Això significa que preguntes com «qui va establir les condicions per al big bang?» no són qüestions que la ciència estudiï.

Si l’univers tingué grandària nul·la, sorgeix la possibilitat que la seva temperatura hagués estat infinita. Creiem que en el moment mateix de la gran explosió, l’univers devia ser infinitament calent i que, a mesura que s’expandia, la temperatura de la radiació anava minvant. Com que la temperatura és una mesura de l’energia mitjana —o del quadrat de la velocitat— de les partícules, aquest refredament de l’univers hauria pogut tenir un efecte importantíssim sobre la matèria. A temperatures molt elevades, les partícules es movien tan ràpidament que podien escapar de qualsevol atracció mútua deguda a les forces nuclears o electromagnètiques, però podríem esperar que, a mesura que s’anés refredant, les partícules començarien a atreure’s i a agrupar-se. Fins i tot el tipus de partícules que conté l’univers depèn de la temperatura i, per tant de l’edat, de l’univers.

Aristòtil no creia que la matèria estigués constituïda per partícules, sinó que la matèria era contínua. És a dir, segons ell, seria possible dividir una porció de matèria en fragments cada vegada més petits, sense límit: mai no s’arribaria a un gra de matèria que no pogués seguir essent dividit. Uns quants grecs, però, com Demòcrit, sostenien que la matèria era inherentment granular, i que tot estava constituït per un gran nombre de diversos tipus diferents d’àtoms. (La paraula àtom significa «indivisible» en grec). Actualment sabem que això és veritat —si més no en el nostre entorn i en l’estat actual de l’univers. Però els àtoms no han existit sempre, no són indivisibles, i representen només una petita porció dels tipus de partícules de l’univers.

Camins d’electrons que interfereixen.



Els àtoms estan constituïts per partícules encara més petites: electrons, protons i neutrons. Els protons i els neutrons estan constituïts per partícules encara més petites, anomenades quarks. A més, per a cadascun d’aquests tipus de partícules subatòmiques existeix un tipus d’antipartícula. Les antipartícules tenen la mateixa massa que les seves partícules corresponents, però tenen càrrega elèctrica oposada i alguns altres atributs oposats. Per exemple, l’antipartícula de l’electró, anomenada positró, té càrrega elèctrica positiva, oposada a la de l’electró. Hi podria haver antimons i antigent fets d’antipartícules. Però quan una partícula xoca amb una antipartícula corresponent s’anihilen mútuament. Per tant, si alguna vegada es troba amb el seu anti-jo, no li doni la mà! S’anul·larien tots dos en un gran esclat de radiació.

L’energia lluminosa ve en forma d’un altre tipus de partícules, sense massa, anomenades fotons. El forn nuclear del sol és la font de fotons més gran per a la terra i també és una font immensa d’un altre tipus de partícules, el neutrí (i l’antineutrí) que hem esmentat abans. Però aquestes partícules extremadament lleugeres difícilment interactuen amb la matèria i, per tant, ens travessen sense afectar-nos, amb un ritme de milers de milions per segon. De fet, els físics han descobert dotzenes de partícules elementals. A mesura que l’univers ha anat evolucionant, la composició d’aquest zoològic de partícules també ha evolucionat, cosa que ha permès que hi hagi planetes com la terra i éssers com nosaltres.

Un segon després de la gran explosió, l’univers s’hauria expandit prou perquè la seva temperatura caigués per sota dels deu mil milions de graus, unes mil vegades la temperatura del centre del sol, però que s’ateny en les explosions de les bombes d’hidrogen. En aquesta època, l’univers hauria contingut bàsicament fotons, electrons i neutrins i les seves antipartícules corresponents, junt amb alguns protons i neutrons. Aquestes partícules haurien tingut tanta energia que, en xocar, haurien produït molts parells diferents partícula-antipartícula. Per exemple, els fotons, en xocar, poden produir un electró i la seva antipartícula, el positró. Algunes d’aquestes partícules acabades de produir xocarien amb alguna antipartícula del tipus corresponent i s’anihilarien. Cada vegada que un electró es trobés amb un positró, s’anihilarien mútuament, però el procés invers no és tan fàcil: per tal que dues partícules sense massa, com els fotons, creïn un parell partícula-antipartícula, com per exemple un electró i un positró, han de tenir una certa energia mínima, perquè un electró i un positró tenen massa, la producció de la qual ha de procedir de l’energia de les partícules que xoquen. A mesura que l’univers se seguia expandint i la temperatura baixava, el ritme de les col·lisions amb prou energia per crear parells electró/positró esdevindria inferior al ritme amb què els parells anaven essent destruïts per anihilació. Així, al final, la majoria dels electrons i els positrons s’haurien anihilat entre ells per produir més fotons, deixant tan sols uns quants electrons (en termes relatius). Els neutrins i antineutrins, en canvi, reaccionen entre ells i amb altres partícules només molt feblement, de manera que no es podrien anihilar tan ràpidament i, per això, s’haurien de trobar encara al voltant nostre. Si els poguéssim observar, ens subministrarien una prova fidedigna d’una etapa inicial molt calenta de l’univers. Dissortadament, les seves energies, en l’actualitat, serien massa baixes perquè les poguéssim observar directament (encara que potser les podríem detectar indirectament).

Un centenar de segons després de la gran explosió, la temperatura de l’univers hauria caigut a mil milions de graus, la temperatura de l’interior de les estrelles més calentes. A aquesta temperatura, protons i neutrons no tindrien prou energia per escapar de l’atracció de la força nuclear forta i començarien a combinar-se per produir els nuclis dels àtoms de deuteri (hidrogen pesant), que contenen un protó i un neutró. A continuació, aquests nuclis s’haurien combinat amb més protons i neutrons per formar nuclis d’heli, que contenen dos protons i dos neutrons, i també petites quantitats d’un parell d’elements més pesants, el liti i el beril·li. És possible calcular que en el model de la gran explosió calenta aproximadament una quarta part dels protons i neutrons haurien passat a formar part de nuclis d’heli, a més d’una petita quantitat d’hidrogen pesant i altres elements. Els neutrons restants haurien decaigut a protons, que són els nuclis de l’hidrogen ordinari.

Aquesta imatge d’una etapa primordial molt calenta de l’univers va ser proposada per primera vegada pel científic George Gamow en un cèlebre article escrit el 1948 amb un dels seus estudiants, Ralp Alpher. Gamow tenia un considerable sentit de l’humor —de manera que va convèncer el científic nuclear Hans Bethe que afegís el seu nom a l’article, per tal de fer que la llista d’autors, «Alpher, Bethe, Gamow», sonés com les tres primeres lletres de l’alfabet grec, alfa, beta, gamma: molt adient per a un article sobre el començament de l’univers! En aquest article van fer la notable predicció que la radiació (en forma de fotons) de les etapes primitives molt calentes de l’univers encara haurien d’estar al voltant nostre, però amb la seva temperatura reduïda a només pocs graus sobre el zero absolut. (El zero absolut, -273 ºC, és la temperatura en la qual les substàncies no contenen energia tèrmica i és, per tant, la temperatura més baixa possible).

Aquesta radiació de microones fou el que Penzias i Wilson descobriren el 1965. En l’època que Alpher, Bethe i Gamow escriviren el seu article, se sabia poc sobre les reaccions nuclears de protons i neutrons. Les prediccions efectuades sobre les proporcions de diversos elements en l’univers primitiu eren per tant molt poc precises, però aquests càlculs han estat repetits a la llum de millors coneixements i ara concorden molt bé amb les observacions. A més, és molt difícil explicar de qualsevol altra manera perquè un quart de la massa de l’univers està en forma d’heli.

Però aquesta imatge presenta alguns problemes: en el model del big bang calent no hi hagué prou temps perquè en l’univers primitiu hagués fluït calor des d’una regió a una altra. Això significa que, en l’estat inicial, l’univers hauria d’haver tingut exactament la mateixa temperatura en tots els punts per poder explicar el fet que el fons de microones tingui la mateixa temperatura en totes les direccions en què observem. La taxa d’expansió també hauria d’haver estat seleccionada d’una manera molt precisa per tal que el seu valor actual sigui tan proper a la taxa crítica necessària per evitar que l’univers es torni a col·lapsar. Seria molt difícil explicar perquè l’univers hauria hagut de començar just d’aquesta manera, tret de com un acte de la voluntat d’un Déu que volgués crear éssers com nosaltres. En un intent de trobar un model d’univers en què moltes configuracions inicials diferents poguessin haver evolucionat vers alguna cosa semblant a l’univers actual, un científic de l’Institut de Tecnologia de Massachusetts, Alan Guth, suggerí que l’univers primitiu podria haver tingut un període d’expansió molt ràpida. Aquesta expansió s’anomena «inflacionària», cosa que significa que en aquella època l’univers s’expandí amb una taxa creixent. Segons Guth, el radi de l’univers va créixer un milió de bilions de bilions de vegades —un u amb trenta zeros al darrere— en només una petitíssima fracció de segon. Qualsevol irregularitat que hi hagués hagut a l’univers hauria quedat suavitzada per l’expansió, tal com les arrugues d’un globus queden eliminades quan l’inflem. D’aquesta manera, la inflació explicaria com l’estat actual suau i uniforme de l’univers hauria pogut evolucionar des de molts possibles estats inicials no uniformes diferents. Per tant, tenim bastant de confiança que coneixem la imatge correcta, si més no fins a una milionèsima de bilionèsima de bilionèsima de segon després de la gran explosió.

Després d’aquest frenesí inicial, només unes poques hores després del big bang, la producció d’heli i d’altres elements, com el liti, s’hauria detingut. I després d’això, durant el milió d’anys següent, aproximadament, l’univers s’hauria limitat a seguir-se expandint sense que passés res d’interès. Al final, un cop la temperatura va caure a uns pocs milers de graus i els electrons i els nuclis ja no tenien prou energia cinètica per superar l’atracció electromagnètica entre ells, deurien haver-se començat a combinar per formar àtoms. L’univers en conjunt se seguí expandint i refredant, però en algunes regions on la densitat era lleugerament superior a la mitjana, l’expansió s’hauria frenat una mica per acció de l’atracció gravitatòria addicional.

Aquesta atracció acabaria per aturar l’expansió en algunes regions i faria que es comencessin a col·lapsar. Quan s’estiguessin col·lapsant, l’atracció gravitatòria de la matèria del seu exterior les podria fer girar lleugerament. A mesura que la regió que es col·lapsa s’anés fent més petita, giraria més de pressa —tal com passa amb els patinadors sobre gel quan pleguen els braços—. Al final, quan la regió fos prou petita, giraria amb prou velocitat per contrarestar l’atracció de la gravetat, i a partir d’ella naixerien galàxies rotatòries de forma discoïdal. Altres regions, que no haurien adquirit rotació, es convertirien en objectes ovalats anomenats galàxies el·líptiques. En aquestes, la regió deixaria de col·lapsar-se perquè les parts individuals de la galàxia estarien girant establement al voltant del seu centre, però la galàxia no tindria una rotació global.

A mesura que transcorregués el temps, l’hidrogen i l’heli de les galàxies es disgregaria en núvols més petits que podrien col·lapsar-se sota els efectes de la seva pròpia gravetat. A mesura que es contraguessin i els seus àtoms xoquessin entre ells, la temperatura del gas augmentaria i al final arribaria a ser prou elevada perquè comencessin a produir-se reaccions de fusió nuclear, que convertirien hidrogen en heli. La calor alliberada en aquesta reacció, que és com una explosió controlada d’una bomba d’hidrogen, és el que fa que les estrelles brillin. Aquesta calor addicional també augmenta la pressió del gas fins que adquireix el valor suficient per contrarestar l’atracció gravitatòria, i el gas deixa de contreure’s. D’aquesta manera, aquests núvols es contreuen per formar estrelles, com el sol, que converteixen hidrogen en heli i radien l’energia resultant en forma de calor i de llum. La situació és semblant a la d’un globus —en què la pressió de l’aire de l’interior, que intenta que el globus s’expandeixi, cancel·la la tensió de la goma, que intenta comprimir el globus.

Un cop els núvols de gas calent han format una estrella, aquesta roman estable durant molt de temps, durant el qual la calor de les reaccions nuclears cancel·la l’atracció gravitatòria. Al final, però, l’estrella exhaurirà l’hidrogen i altres combustibles nuclears. Paradoxalment, com més gran és la quantitat inicial de combustible d’una estrella, menys tarda a exhaurir-lo. Això es deu al fet que, com més massa té l’estrella, més calenta ha d’estar per contrarestar la seva atracció gravitatòria, i com més calenta està, més ràpida és la reacció de fusió nuclear i més ràpidament consumeix el combustible. El sol probablement té prou combustible per durar uns altres cinc mil milions d’anys, però estrelles amb més massa poden exhaurir el seu combustible en menys d’uns cent milions d’anys, molt menys que l’edat de l’univers.

Quan una estrella exhaureix el combustible, comença a refredar-se i la gravetat comença a guanyar la partida i fa que es contregui. Aquesta contracció comprimeix els àtoms i fa que l’estrella es torni a escalfar, fins a un moment en què comença a convertir heli en elements més pesants, com carbó o oxigen. Això, però, no allibera gaire més energia, de manera que hi hauria una crisi. Què passa a continuació no queda del tot clar, però sembla probable que les regions centrals de l’estrella es col·lapsarien a un estat molt dens, tal com un forat negre.

El terme forat negre té un origen recent. Fou encunyat el 1969 pel científic americà John Wheeler per descriure gràficament una idea que té almenys dos-cents anys: si una estrella té prou massa, la llum no podria escapar de la seva atracció gravitatòria, i per tant semblaria negra als observadors exteriors.

Quan aquesta idea va ser proposada per primera vegada, hi havia dues teories sobre la llum: segons una, defensada per Newton, estava composta per partícules; segons l’altra, estava formada per ones. Actualment sabem que totes dues teories són correctes. Com veurem en el capítol 9, per la dualitat ona-corpuscle de la mecànica quàntica, alguns comportaments de la llum són reminiscents dels de les ones, i altres ens sorprenen com a corpusculars. Els descriptors «ona» i «partícula» són conceptes creats pels humans, i no necessàriament realitats que la naturalesa estigui obligada a respectar fent que tots els fenòmens caiguin en una categoria o en l’altra!

En la teoria ondulatòria de la llum, no quedava clar com aquesta respondria a la gravitació. Però si pensem en la llum com alguna cosa composta per partícules, podríem esperar que aquestes fossin afectades per la gravitació de la mateixa forma que els obusos, els coets i els planetes. En particular, si disparem a l’aire un obús, al final tornarà a caure a la terra, tret que la velocitat amb què arrenca cap enlaire superi un cert valor anomenat velocitat d’escapament. La velocitat d’escapament depèn de la intensitat de la gravetat terrestre, és a dir, de la massa de la terra, però és independent de la massa del projectil, pel mateix motiu pel qual la velocitat amb què cauen els objectes no depèn de la seva massa. Com que la velocitat d’escapament no depèn de la massa, podem imaginar que l’anàlisi anterior és aplicable a les partícules de llum, sigui quina en sigui la massa —fins i tot si és nul·la! Per tant, era raonable especular que les partícules de llum, si són afectades per la gravetat, han de tenir una certa velocitat mínima per poder escapar de l’atracció gravitatòria d’una estrella.

Projectils amb velocitat més gran i més petita que la velocitat d’escapament.



Al començament, es creia que les partícules de llum viatjaven amb velocitat infinita, de manera que la gravetat no podria frenar-les, però el descobriment de Roemer que la llum viatja amb velocitat finita significava que la gravetat podria tenir un efecte important: si l’estrella té prou massa, la velocitat de la llum serà més petita que la velocitat d’escapament corresponent, i tota la llum emesa per l’estrella tornarà a caure sobre seu. A partir d’aquesta suposició, un antic catedràtic de Cambridge, John Michell, publicà el 1783 un article en les Philosophical Transactions of the Royal Society of London en què feia notar que el camp gravitatori d’una estrella prou massiva i compacta seria tan intensa que la llum no en podria escapar: qualsevol llum emesa des de la seva superfície seria arrossegada cap enrere per la gravitació de l’estrella abans que pogués arribar massa lluny. Aquests objectes són el que actualment anomenem forats negres, perquè és el que són: buits negres en l’espai.

De fet, tractar la llum com projectils en la teoria newtoniana de la gravetat no és completament consistent, perquè la velocitat de la llum és fixa. Un projectil llançat des de la terra seria frenat per la gravetat i acabaria per aturar-se; un fotó, en canvi, ha de seguir cap amunt amb velocitat constant. No vam tenir una teoria consistent dels efectes de la gravetat sobre la llum fins que el 1915 Einstein proposà la relativitat general; el problema de comprendre què passaria amb una estrella massiva segons aquesta teoria fou resolt per primera vegada per un jove nord-americà, Robert Oppenheimer, el 1939.

La imatge que actualment en tenim, segons el treball d’Oppenheimer, és la següent. El camp gravitatori de l’estrella modifica les trajectòries dels raigs de llum en l’espaitemps respecte de les que hi hauria hagut en absència de l’estrella. Aquest efecte és el que s’observa, durant els eclipsis de sol, en la curvatura de la llum procedent d’estrelles distants. Les trajectòries seguides per la llum en l’espaitemps es corben lleugerament cap a la superfície de l’estrella. A mesura que aquesta es contrau, es fa més densa, de manera que el camp gravitatori a la seva superfície es fa més intens. (Podríem pensar que el camp gravitatori emana del punt central de l’estrella; a mesura que aquesta s’encongeix, els punts de la seva superfície s’aproximen al centre, de manera que noten un camp més intens). La intensitat més elevada del camp fa que les trajectòries de la llum properes a la superfície es corbin més. Al final, quan l’estrella s’ha encongit per sota d’un cert radi crític, el camp gravitatori en la seva superfície és tan intens que les trajectòries de la llum es corben tant que la llum ja no pot escapar.

Segons la teoria de la relativitat, res no pot viatjar amb velocitat superior a la de la llum. Per això, si aquesta no pot escapar, res no ho pot fer; tot és arrossegat cap enrere pel camp gravitatori. L’estrella col·lapsada ha format una regió de l’espaitemps de la qual és impossible escapar vers un observador distant. Aquesta regió és un forat negre, i la seva frontera exterior s’anomena horitzó d’esdeveniments. En l’actualitat, gràcies als telescopis que enfoquen raigs X i raigs gamma més que no pas la llum visible, sabem que els forats negres són fenòmens comuns —molt més freqüents que el que pensàvem de bon començament. Un satèl·lit descobrí 1.500 forats negres en tan sols una zona molt petita del firmament. També hem descobert un forat negre en el centre de la nostra galàxia, amb una massa més gran que un milió de vegades la massa del sol, al voltant del qual hi ha una estrella que gira a aproximadament un dos per cent de la velocitat de la llum, més gran que la velocitat mitjana amb què els electrons giren al voltant del nucli en els àtoms!

Per comprendre què veuríem si observéssim com una estrella massiva es col·lapsa per formar un forat negre, hem de recordar que en la teoria de la relativitat no hi ha un temps absolut. En altres paraules, cada observador té la seva pròpia mesura del temps. El pas del temps per a algú en la superfície d’una estrella serà diferent del d’algú a distància, perquè el camp gravitatori és més intens en la superfície de l’estrella.

Suposem que un intrèpid astronauta es posa sobre la superfície d’una estrella que es col·lapsa i roman sobre ella a mesura que l’estrella es va col·lapsant. En algun moment en el seu rellotge, diguem a les 11:00, l’estrella es contrauria per sota del radi crític en què el camp gravitatori esdevé tan intens que res no en pot escapar. Suposem ara que té instruccions d’enviar un senyal cada segon que marqui el seu rellotge, a una nau espacial que orbita al voltant de l’estrella a una distància fixa del seu centre. Comença a transmetre a les 10:59:58, dos segons abans de les 11:00. Què detectaran el seus companys de la nau espacial?

Hem après, de l’experiment mental anterior sobre la nau espacial accelerada, que la gravetat fa que el temps vagi més lentament, i que com més intensa és, més gran és aquest efecte. L’astronauta sobre l’estrella es troba en un camp gravitatori més intens que els seus companys en l’òrbita, de manera que allò que per a ell és un segon serà més d’un segon en els rellotges d’ells. A mesura que cavalqui sobre el col·lapse de l’estrella, el camp que experimenta creixerà més i més, de manera que l’interval entre els seus senyals semblarà successivament més llarg als companys de la nau espacial. Aquest allargament del temps seria molt petit abans de les 10:59:59, de manera que els astronautes en òrbita només haurien d’esperar una mica més d’un segon entre els senyals de l’astronauta corresponents a les 10:59:58 i les 10:59:59. Però haurien d’esperar per sempre per al senyal de les 11:00.

En efecte, tot el que s’esdevé a la superfície de l’estrella entre les 10:59:59 i les 11:00:00 (segons el rellotge de l’astronauta) es distribuiria en un interval infinit de temps, segons la nau espacial. A mesura que s’acostessin les 11:00, l’interval temporal entre l’arribada de crestes o de valls successives de qualsevol radiació de l’estrella s’allargaria cada vegada més, tal com passava amb els intervals entre els senyals successius de l’astronauta. Com que la freqüència de la llum n’expressa el nombre de crestes i valls per segon, per als tripulants de la nau espacial la freqüència de la llum semblaria cada vegada més baixa, i la llum semblaria cada vegada més vermella (i cada vegada més feble!). Al final, l’estrella seria tan esmorteïda que ja no podria ser vista des de la nau espacial: tot el que en quedaria seria un forat negre a l’espai. L’estrella, però, seguiria fent la mateixa força gravitatòria sobre la nau espacial, la qual seguiria en òrbita.

Aquest escenari, però, no és completament realista a causa del problema següent: la gravetat es fa més feble a mesura que ens allunyem de l’estrella, de manera que la força gravitatòria sobre el nostre valerós astronauta sempre seria més gran sobre els peus que sobre el cap. Aquesta diferència de forces estiraria l’astronauta com un espagueti i l’esquarteraria abans que l’estrella s’hagués contret al radi crític en què es forma l’horitzó d’esdeveniments! Creiem, però, que a l’univers hi ha objectes molt més grans, com ara la regió central de les galàxies, que també poden experimentar un col·lapse gravitatori per produir forats negres, com el forat negre supermassiu del centre de la nostra galàxia. En un d’ells, un astronauta no seria esquarterat abans que es formés el forat negre. De fet, no notaria res d’especial quan arribés al radi crític i podria travessar el punt de no retorn sense adonar-se’n —encara que, per als observadors exteriors, els seus senyals estarien cada vegada més separats i al final s’aturarien. I en poques hores (mesurades per l’astronauta), a mesura que la regió se seguís col·lapsant, la diferència entre les forces gravitatòries als peus i al cap esdevindria tan intensa que l’esquarteraria.

De vegades, quan es col·lapsa una estrella de gran massa, les seves regions exteriors poden ser expulsades violentament per una enorme explosió anomenada supernova. Una explosió de supernova és immensa: pot emetre més llum que totes les altres estrelles de la galàxia juntes. N’és un exemple la supernova del Cranc, de la qual els xinesos van deixar constància el 1054. Encara que l’estrella havia explotat a uns 5.000 anys llum de distància, fou perceptible a ull nu durant mesos i resplendí tant que es podia distingir fins i tot durant el dia, i a la nit es podia llegir amb la seva llum. Una supernova a 500 anys llum de distància —una dècima part de la distància anterior— seria cent vegades més brillant i podria convertir literalment la nit en dia. Per apreciar la violència d’aquestes explosions, tinguem present que la seva llum podria competir amb la del sol, encara que estigués a desenes de milions de vegades més lluny (el sol és a una distància de tan sols uns vuit minuts llum de nosaltres). Si es produís una supernova prou a prop nostre, podria emetre radiació suficient per matar tots els éssers vius, tot deixant la terra intacta. De fet, recentment es va proposar que una hecatombe de criatures marines que es va produir fa uns dos-cents milions d’anys va ser produïda pels raigs còsmics de la radiació d’una supernova propera. Alguns científics creuen que la vida avançada només es pot desenvolupar a les regions de les galàxies on no hi hagi gaire estrelles —«zones de vida»— perquè a regions més denses els fenòmens de supernoves serien prou corrents per sufocar regularment qualsevol intent d’evolució biològica. De mitjana, centenars de milers de supernoves exploten diàriament en una part o altra de l’univers. En una galàxia, es produeix una supernova aproximadament una vegada per segle, però això és tan sols una mitjana. Dissortadament —per als astrònoms, si més no— la darrera supernova registrada a la Via Làctia es produí el 1604, abans de la invenció del telescopi.

El principal candidat per a la propera explosió de supernova a la galàxia és una estrella anomenada Rho Cassiopea. Afortunadament, és a una distància prudencial: uns 10.000 anys llum. És una de les set estrelles conegudes a la Via Làctia d’una classe d’estrelles conegudes com a hipergegants grogues. Un equip internacional d’astrònoms començà a estudiar aquesta estrella el 1993. En anar passant els anys, observaren que presentava fluctuacions periòdiques de temperatura de pocs centenars de graus. Tot d’una, l’estiu de 2000, la seva temperatura va caure bruscament d’uns 7.000 graus a uns 2.000 graus Celsius. Durant aquest temps, també es va detectar en la seva atmosfera òxid de titani, que creiem que és una part d’una capa expulsada de l’estrella per una ona de xoc colossal.

A les supernoves, alguns dels elements més pesants produïts prop de la fi de la vida de l’estrella són ejectats al gas de la galàxia, i subministren una part de la matèria primera per a la propera generació d’estrelles. El sol conté un dos per cent d’aquests elements més pesants. És una estrella de segona o tercera generació, formada fa uns cinc mil milions d’anys a partir d’un núvol de gas en rotació que contenia els residus de supernoves anteriors. La major part del seu gas passà a formar part del sol o fou llançada a l’espai, però una petita part dels elements més pesants es reuní per formar els cossos que ara giren al voltant del sol en forma de planetes, com la terra. L’or de les joies i l’urani dels reactors nuclears són restes de supernoves que existiren abans del naixement del nostre sistema solar!

Quan la terra s’estava acabant de condensar, estava molt calenta i no tenia atmosfera. En el curs del temps es va refredar i adquirí una atmosfera primitiva mitjançant l’emissió de gasos de les roques, però no hi hauríem pogut sobreviure: no contenia oxigen, sinó molts altres gasos que ens resulten verinosos, com el sulfhídric (el gas que produeix la fortor dels ous podrits). Algunes formes de vida primitiva, però, poden florir en aquelles condicions. Es creu que es desenvoluparen als oceans, potser com a resultat de combinacions aleatòries d’àtoms en estructures grans, anomenades macromolècules, capaces d’aplegar altres àtoms per produir estructures semblants a si mateixes. Així, s’haurien autoreproduït i multiplicat. En alguns casos, hi hauria hagut errors en la reproducció, la majoria dels quals haurien fet que la nova macromolècula no s’hagués pogut reproduir i al final hauria estat destruïda. Ara bé, alguns dels errors haurien produït noves macromolècules que es reproduirien encara millor, avantatge que els hauria permès de reemplaçar les macromolècules originals. Així, hauria començat un procés d’evolució que conduí al desenvolupament d’organismes autoreproductors cada cop més complexos. Les primeres formes de vida primitiva consumien materials diversos, inclòs el sulfhídric, i alliberaven oxigen, cosa que anà canviant gradualment la composició de l’atmosfera fins a l’actual, i permeté el desenvolupament de formes superiors de vida com els peixos, rèptils, mamífers i, al final, l’espècie humana.

Aquesta imatge de l’univers, basada en la relativitat general, concorda amb les evidències observacionals de què disposem en l’actualitat. Les matemàtiques, però, no poden tractar realment magnituds infinites, de manera que, en indicar que l’univers començà amb el big bang, la teoria general de la relativitat prediu que hi ha un punt en l’univers en què ella mateixa deixa de valer. Aquest punt és un exemple del que els matemàtics anomenen una singularitat. Quan una teoria prediu singularitats, com per exemple valors infinits per a la temperatura, la densitat o la curvatura, és senyal que ha de ser modificada d’una manera o altra. La relativitat general és una teoria incompleta perquè no ens pot dir com va començar l’univers.

El segle XX va veure com es transformava la visió que els humans tenim de l’univers: ens vam adonar de la insignificança del nostre planeta en la immensitat de l’univers, descobrírem que el temps i l’espai eren corbats i inseparables, que l’univers s’estava expandint i que havia tingut un començament en el temps. Tot i això, també ens adonàrem que la nova gran teoria de l’estructura a gran escala de l’univers, la relativitat general, deixa de ser vàlida prop de l’origen del temps.

El segle XX també va veure néixer una altra gran teoria parcial de la natura, la mecànica quàntica, que tracta els fenòmens que es produeixen a escales molt petites. La nostra imatge del big bang ens diu que hi degué haver un moment en què l’univers molt primitiu era tan petit que, fins i tot en estudiar-ne l’estructura «a gran escala», no era possible menystenir els efectes de petita escala de la mecànica quàntica. La nostra principal esperança d’obtenir una comprensió completa de l’univers des del començament fins al final passa per combinar les dues teories parcials en una sola teoria quàntica de la gravetat. Veurem posteriorment que quan es combina la relativitat general amb el principi d’indeterminació de la mecànica quàntica és possible que tant l’espai com el temps siguin finits sense tenir vores ni fronteres. I és possible que les lleis ordinàries de la ciència es compleixin a tot arreu, inclosa la regió inicial del temps, sense la necessitat que en ella hi hagi cap singularitat.





CAPÍTOL 9


GRAVETAT QUÀNTICA





L’èxit de les teories científiques, en particular de la teoria de la gravetat de Newton, conduí el científic francès Marquès de Laplace a començaments del segle XIX a sostenir que l’univers era completament determinista. Això vol dir que Laplace creia en l’existència d’un conjunt de lleis científiques que ens permetrien —si més no, en principi— predir tot el que s’esdevindria a l’univers. L’«única» informació que aquestes lleis necessitarien seria l’estat complet de l’univers en un moment donat. Això s’anomena una «condició inicial» o «condició de frontera». (Una frontera es pot referir a una frontera en l’espai o en el temps; una condició en la frontera seria l’estat de l’univers en la seva vora exterior, si en tingués alguna). Laplace creia que a partir d’un conjunt complet de lleis i de condicions inicials i de frontera apropiades hauríem de poder calcular l’estat complet de l’univers en qualsevol altre instant. La necessitat de les condicions inicials és, probablement, intuïtivament òbvia: diferents estats presents conduiran, com és lògic, a estats futurs diferents. La necessitat de condicions de frontera en l’espai és una mica més subtil, però en principi és la mateixa. Les equacions en què les teories físiques es basen poden tenir generalment solucions molt diferents, i hem de comptar amb les condicions inicials i de frontera per poder decidir quines hem de considerar. En un cert sentit és com dir que el nostre compte bancari depèn no tan sols de les sumes que hi ingressem o en retirem, sinó també de les condicions (inicials o de frontera) de quin era el valor del compte en el moment en què el vam obrir.

Si la idea de Laplace fos correcta implicaria que, atès l’estat actual de l’univers, aquestes lleis ens podrien dir l’estat de l’univers tant en el futur com en el passat. Per exemple, donades les posicions i les velocitats del sol i dels planetes, podem emprar les lleis de Newton per calcular l’estat del sistema solar en qualsevol altre instant anterior o posterior. El determinisme sembla bastant obvi en el cas dels planetes —al cap i a la fi, els astrònoms fan prediccions molt precises d’esdeveniments com els eclipsis. Però Laplace va anar més enllà i suposà que hi havia lleis semblants que governaven tota la resta, inclòs el comportament humà.

¿És realment possible que els científics arribin a calcular quines seran les nostres accions futures? Un got d’aigua conté més de deu a la potència vint-i-quatre (10 seguit de 24 zeros) molècules. A la pràctica, no podem esperar saber mai l’estat de cadascuna, i molt menys, doncs, l’«estat complet» de l’univers, ni tan sols el del nostre cos. Tot i això, dir que l’univers és determinista significa que, encara que no tinguem la potència mental per fer el càlcul, el nostre futur està, però, determinat.

Aquesta doctrina del determinisme científic trobà una forta oposició per part de molta gent, que pensaren que quedava infringida la llibertat de Déu per fer que el món funcionés com Ell ho cregués convenient, però seguí essent la suposició més generalitzada de la ciència fins als primers anys del segle XX. Una de les primeres indicacions que aquesta creença havia de ser abandonada es produí quan els científics britànics Lord Rayleigh i Sir James Jeans calcularen la quantitat de radiació del cos negre que hauria d’emetre un cos calent, com per exemple una estrella (recordem del capítol 7 que qualsevol cos, en ser escalfat, emet radiació del cos negre).

Segons les lleis conegudes aleshores, un cos calent hauria d’emetre de la mateixa manera ones electromagnètiques de totes les freqüències. Si això fos veritat, radiaria la mateixa quantitat d’energia en tots els colors de l’espectre de la llum visible, i per a totes les freqüències de microones, radioones, raigs X, etc. Recordem que la freqüència d’una ona és el nombre de vegades que l’ona oscil·la per segon, és a dir, el «nombre d’ones per segon». Matemàticament, que un cos calent emetés de la mateixa manera ones a totes les freqüències significava que hauria d’emetre la mateixa quantitat d’energia en ones amb freqüències compreses entre zero i un milió d’ones per segon, entre un i dos milions d’ones per segon, entre dos i tres milions d’ones per segon, i així successivament i indefinidament. Si, per exemple, s’emet una unitat d’energia en forma d’ones amb freqüència entre zero i un milió d’ones per segon, i així en cada interval, la quantitat total d’energia radiada en totes les freqüències seria la suma d’un més un més un… indefinidament. Com que no hi ha límit al nombre d’ones per segon que pot contenir una ona, la suma d’aquestes energies seria una suma sense fi. Segons aquest raonament, doncs, l’energia total radiada hauria de ser infinita.

Per tal d’evitar aquest resultat evidentment absurd, el científic alemany Max Planck suggerí el 1900 que la llum, els raigs X i altres ones electromagnètiques només podrien ser emeses en certs paquets discrets, que anomenà quanta. En l’actualitat, anomenem fotó el quàntum de llum. Com més gran és la freqüència de la llum, més gran és el contingut d’energia dels seus quanta. Així, encara que tots els fotons de qualsevol freqüència o color donats són idèntics, la teoria de Planck estableix que les quantitats d’energia que transporten els fotons de diferents freqüències són diferents. Això significa que, en la teoria quàntica, el contingut energètic de la llum «més tènue» d’un color donat —la llum transportada per un sol fotó— depèn del color. Per exemple, com que la freqüència de la llum violeta és el doble de la vermella, un quàntum de llum violeta té el doble d’energia que un de llum vermella. Així doncs, la quantitat més petita possible de llum violeta és el doble que la de llum vermella.

Com resol això el problema del cos negre? La quantitat més petita d’energia electromagnètica que un cos negre pot emetre en una freqüència donada és la transportada per un fotó de l’esmentada freqüència, energia que és més gran a freqüències més elevades. A freqüències prou elevades, la quantitat d’energia en un sol fotó seria més gran que l’energia disponible per al conjunt del cos, en el qual cas no s’emetria llum, cosa que posaria fi a la suma anteriorment il·limitada. Així, en la teoria de Planck, la radiació a freqüències elevades quedaria reduïda dràsticament i, per tant, també seria finita la taxa amb què el cos perd energia, cosa que resoldria el problema del cos negre.

La hipòtesi quàntica explicava molt satisfactòriament la taxa observada d’emissió de radiació dels cossos calents, però les seves conseqüències per al determinisme no foren advertides fins a 1926, quan un altre científic alemany, Werner Heisenberg, formulà el seu cèlebre principi d’indeterminació (o incertesa).

El principi d’indeterminació diu que, contràriament a la creença de Laplace, la naturalesa imposa límits a la nostra capacitat de predir el futur mitjançant lleis científiques. Això és degut al fet que, per poder predir la posició i velocitat futures d’una partícula, hem de poder mesurar-ne amb precisió l’estat inicial —és a dir, la posició i velocitat actuals. La manera òbvia de fer-ho és enviar llum a la partícula. Algunes ones de la llum seran escampades per ella i podran ser detectades per l’observador, indicant així la posició de la partícula. Ara bé, la llum d’una longitud d’ona concreta només té una sensibilitat limitada: no és possible determinar la posició de la partícula amb una precisió més gran que la distància entre crestes successives de l’ona. Per tant, si volem mesurar amb precisió la posició de la partícula, hem d’utilitzar una llum amb una longitud d’ona curta, és a dir, amb freqüència elevada. Segons la hipòtesi quàntica de Planck, però, no podem emprar una quantitat de llum arbitràriament petita: com a mínim, hem d’utilitzar un quàntum, l’energia del qual és més gran a freqüències més elevades. Així, com més gran sigui la precisió amb què vulguem mesurar la posició d’una partícula, més energètic haurà de ser el quàntum de llum que hem de llançar contra ella.

Segons la teoria quàntica, fins i tot un sol quàntum de llum pertorbarà la partícula i en modificarà la velocitat d’una forma impredictible. I com més energètic sigui el quàntum de llum emprat, més gran serà la pertorbació esperada. Això significa que per mesurar amb més precisió la posició hem d’utilitzar un quàntum més energètic, cosa que farà que la velocitat de la partícula sigui més pertorbada. Per tant, com més gran sigui la precisió amb què tractem de mesurar la posició de la partícula, amb menys precisió en podrem mesurar la velocitat, i viceversa. Heisenberg demostrà que la incertesa en la posició, multiplicada per la incertesa en la velocitat, multiplicada per la massa de la partícula, mai no pot ser inferior a un valor donat. Això vol dir, per exemple, que si reduïm a la meitat la incertesa en la posició, es duplica la incertesa en la velocitat, i viceversa. La naturalesa sempre ens obligarà a negociar un compromís.

Fins a quin punt ens limita aquest compromís? Depèn del valor numèric d’aquest «cert valor fix» que hem esmentat anteriorment. Aquest valor és conegut com la constant de Planck, i és un nombre molt petit; per això, els efectes d’aquest compromís i de la teoria quàntica en general no són directament observables en la vida quotidiana, tal com passa amb els efectes de la relativitat. (Però la teoria quàntica afecta directament la nostra vida, ja que és la base de camps com ara l’electrònica moderna). Per exemple, si seleccionem la velocitat d’una pilota d’1 gram de massa amb un error d’1 centímetre per segon, podem obtenir-ne la posició amb una precisió molt més gran que la que mai necessitarem. Però si mesurem la posició d’un electró amb una precisió d’aproximadament la grandària d’un àtom, no podrem saber-ne la velocitat amb una precisió superior a més o menys 1.000 quilòmetres per segon, cosa que no podem dir que sigui gaire precisa.

El límit imposat pel principi d’indeterminació no depèn de la manera en què intentem mesurar la posició o la velocitat de la partícula, ni del tipus de partícula. El principi d’indeterminació de Heisenberg és una propietat fonamental i ineluctable del món i té conseqüències profundes en la manera en què veiem la realitat però, transcorreguts més de setanta anys, aquestes encara no han estat apreciades per molts filòsofs i encara són objecte de moltes controvèrsies. El principi d’indeterminació posà fi al somni de Laplace d’una teoria de la ciència en què l’univers seria completament determinista: certament, no podem predir esdeveniments futurs amb exactitud si ni tan sols podem mesurar amb precisió l’estat present de l’univers!

Encara podríem imaginar que hi ha un conjunt de lleis que determinen completament els esdeveniments a la vista d’algun ésser sobrenatural que, a diferència de nosaltres, pogués observar l’univers sense pertorbar-lo. Tanmateix, aquests models d’univers no són de gran interès per a nosaltres, simples mortals. Sembla millor emprar el principi d’economia conegut com a navalla d’Occam i suprimir tots els trets de la teoria que no es puguin observar. Aquest enfocament conduí Heisenberg, Erwin Schrödinger i Paul Dirac, a la dècada de 1920, a reformular la mecànica newtoniana en una nova teoria anomenada mecànica quàntica, basada en el principi d’indeterminació. En aquesta nova teoria, les partícules no tenen posicions i velocitats nítides i separades, sinó un estat quàntic que és una combinació de posició i velocitat, definida només dintre dels límits del principi d’indeterminació.

Una de les propietats revolucionàries de la mecànica quàntica és que no prediu un sol resultat ben definit per a una observació, sinó un cert nombre de resultats possibles i ens diu quina és la probabilitat d’obtenir cadascun d’aquests resultats. És a dir, si en un gran nombre de sistemes semblants, cadascun dels quals hagués començat de la mateixa manera, féssim la mateixa mesura, trobaríem que el resultat de la mesura seria A en un cert nombre de casos, B en un nombre diferent de casos, i així successivament. Podríem predir el nombre aproximat de vegades en què el resultat seria A o B, però no podríem predir el resultat concret d’una mesura individual.

Per exemple, imaginem que llancem un dard cap a un blanc. Segons les teories clàssiques —és a dir, les velles teories no quàntiques— el dard tocarà o no tocarà el centre de la diana. I si fóssim capaços de saber la velocitat del dard en llançar-lo, i l’atracció de la gravetat, etc., podríem calcular si tocarà o no la diana. Però la teoria quàntica ens diu que això no és veritat, que no ho podem dir amb seguretat, sinó que hi ha una certa probabilitat que el dard toqui el centre de la diana i una altra probabilitat no nul·la que vagi a algun altre lloc del blanc. Per a un objecte de la grandària d’un dard, si la teoria clàssica —en aquest cas les lleis de Newton— afirma que el dard anirà al centre de la diana, podem estar segurs que passarà així. Si més no, la probabilitat que no sigui així (segons la teoria quàntica) és tan petita que si seguíssim repetint el llançament del dard exactament de la mateixa manera fins al final de l’univers, probablement mai no observaríem que no toqués el centre de la diana. Però a l’escala atòmica, les coses són diferents. Un dard constituït per un sol àtom té una probabilitat d’un 90 per cent de tocar el centre de la diana, un 5 per cent d’anar a alguna altra zona del blanc i una altra probabilitat del 5 per cent d’anar fora del blanc. No podem dir d’antuvi quina d’aquestes possibilitats es donarà sinó tan sols que, si repetim moltes vegades l’experiment, podem esperar en mitjana que 90 de cada 100 vegades el dard tocarà la diana.

Per tant, la mecànica quàntica introdueix un element inevitable d’impredictibilitat o aleatorietat en la ciència. Einstein es va oposar enèrgicament a això, malgrat l’important paper que havia tingut en el desenvolupament d’aquestes idees. De fet, Einstein va ser guardonat amb el premi Nobel per la seva contribució a la teoria quàntica, però mai no acceptà que l’univers estigués regit per l’atzar, i resumí el que sentia respecte d’aquesta qüestió en la cèlebre frase: «Déu no juga als daus».

La prova d’una teoria científica, com hem dit, és la seva capacitat de predir els resultats d’un experiment. Si la teoria quàntica limita les nostres possibilitats de fer-ho, limita també la ciència? Si aquesta ha de progressar, la manera de fer ciència ha de ser dictada per la natura. En aquest cas, la natura exigeix redefinir el que entenem per predicció: potser no podem predir exactament el resultat d’un experiment, però podem repetir-lo moltes vegades i confirmar que els diversos resultats possibles s’esdevenen amb les probabilitats predites per la teoria quàntica. Així, malgrat el principi d’indeterminació, no cal abandonar la creença en un món regit per lleis físiques. De fet, la majoria dels científics acabaren acceptant la teoria quàntica precisament pel seu acord excel·lent amb els experiments.

Posició quàntica difuminada.



Una de les conseqüències més importants del principi d’indeterminació de Heisenberg és que les partícules es comporten en alguns aspectes com ones. Com hem vist, no tenen una posició ben definida, sinó que són «difuminades» amb una certa distribució de probabilitat. Igualment, encara que la llum està composta per ones, la hipòtesi quàntica de Planck ens diu que en alguns aspectes la llum també es comporta com si estigués constituïda per partícules: només pot ser absorbida o emesa en paquets o quanta. De fet, la teoria de la mecànica quàntica es basa en un tipus completament nou de matemàtica que no descriu el món en termes de partícules o ones. Per a alguns propòsits, és més útil interpretar les partícules com a ones i en d’altres és millor interpretar les ones com a partícules, però aquestes opcions són mera conveniència. Això és el que volen dir els físics quan afirmen que en la mecànica quàntica hi ha una dualitat entre partícules i ones.

En fase i en oposició de fase.



Una conseqüència important del comportament ondulatori en mecànica quàntica és la possibilitat d’observar el que s’anomena interferència entre dos conjunts de partícules. Normalment, es creu que la interferència és un fenomen d’ones, és a dir, quan xoquen dos conjunts d’ones, les crestes de l’un poden coincidir amb les valls de l’altre (en aquest cas diem que les ones estan en «oposició de fase»). Si passa això, els dos conjunts d’ones es poden cancel·lar mútuament en lloc de sumar-se per donar una ona més gran, tal com hauríem pogut esperar. Un exemple familiar d’interferència en el cas de la llum són els colors que sovint podem veure en les bombolles de sabó, i que són produïts per la reflexió de la llum als dos costats de la pel·lícula d’aigua que forma la bombolla. La llum blanca està constituïda per ones lluminoses de totes les longituds d’ona, o colors. Per a algunes longituds, les crestes de les ones reflectides a un costat de la pel·lícula de sabó coincideixen amb les valls reflectides a l’altre costat. Els colors corresponents a aquestes longituds d’ona estan absents de la llum reflectida que, per tant, sembla que està acolorida. Però la teoria quàntica diu que també es pot produir interferència en el cas de partícules, a causa de la dualitat entre partícula i ona.

Un exemple cèlebre és l’anomenat experiment de dues escletxes. Considerem un envà amb dues escletxes estretes paral·leles. Abans de considerar què passa quan enviem partícules a través d’aquestes escletxes, examinem què passa quan hi enviem llum. A un costat de l’envà col·loquem una font lluminosa d’un color donat (és a dir, d’una longitud d’ona particular). La major part de la llum serà interceptada per l’envà, però una petita fracció travessarà les escletxes. Suposem que a l’altre costat de l’envà hi col·loquem una pantalla: qualsevol dels seus punts rebrà ones procedents de les dues escletxes. Ara bé, en general, la distància que la llum ha de recórrer des de la font lluminosa fins a un punt donat de la pantalla a través d’una de les escletxes serà diferent de la distància recorreguda per la llum que passa per l’altra escletxa. Com que aquestes distàncies són diferents, les ones procedents de les dues escletxes no estaran en fase quan arribin al punt. En alguns llocs, les valls d’una ona coincidiran amb les crestes de l’altra i les ones es cancel·laran mútuament; en altres llocs, les crestes coincidiran amb les crestes i les valls amb les valls i les ones es reforçaran; i en la majoria de llocs la situació serà intermèdia. El resultat és un patró característic de llum i obscuritat.

El més notable és que s’obté exactament el mateix tipus de patró si substituïm la font de llum per una font de partícules, com per exemple electrons, amb una velocitat definida (que significa que les ones de matèria corresponents tenen una longitud d’ona ben definida). Suposem que només tenim una escletxa i que comencem a disparar electrons contra l’envà. La majoria dels electrons seran detinguts per l’envà, però alguns passaran per l’escletxa i arribaran a la pantalla del costat oposat. Per tant, podem pensar que obrir una segona escletxa en l’envà només faria augmentar el nombre d’electrons que van a cada punt de la pantalla, però, quan ho fem, el nombre d’electrons que xoquen amb la pantalla augmenta en alguns punts i disminueix en d’altres, tal com si els electrons estiguessin interferint com ones, en lloc d’actuar com a partícules.

Imaginem ara que enviem un per un els electrons a través de les escletxes. Hi seguirà havent interferència? Podríem esperar que cada electró passés per una escletxa o per l’altra i que el patró d’interferència desaparegués. Però, en realitat, fins i tot quan els electrons són enviats d’un en un, el patró d’interferència persisteix. Cada electró, per tant, ha de passar per les dues escletxes alhora i interferir amb ell mateix!

Distàncies recorregudes i interferència.



El fenomen d’interferència entre partícules ha estat crucial per a la comprensió de l’estructura dels àtoms, les unitats bàsiques de què estem compostos nosaltres i tot el que ens envolta. A començaments del segle XX es creia que els àtoms eren com planetes que giren al voltant del sol, amb els electrons (partícules d’electricitat negativa) girant al voltant d’un nucli central, amb electricitat positiva. Se suposava que l’atracció entre la càrrega negativa i la positiva mantenia els electrons en les seves òrbites, tal com passa amb l’atracció gravitatòria entre el sol i els planetes. El problema és que les lleis clàssiques de la mecànica i l’electricitat, anteriors a la mecànica quàntica, predeien que els electrons, en girar, emetrien radiació, cosa que els faria perdre energia i, per tant, caurien amb una trajectòria espiral fins a xocar amb el nucli. Això significaria que l’àtom i, de fet, tota la matèria, s’hauria de col·lapsar ràpidament a un estat de densitat molt elevada, cosa que evidentment no passa!

El 1913, el científic danès Niels Bohr descobrí una solució parcial a aquest problema. Suggerí que potser els electrons no poden girar a qualsevol distància del nucli, sinó tan sols a algunes distàncies especificades. Si també se suposa que només un o dos electrons poden girar a cadascuna d’aquestes distàncies, això resoldria el problema del col·lapse, perquè un cop el nombre limitat d’òrbites interiors estigués ple, els electrons no podrien seguir caient vers l’interior. Aquest model explicava molt satisfactòriament l’estructura de l’àtom més senzill, l’hidrogen, que només té un electró en òrbita al voltant del nucli, però no quedava clar com s’havia d’estendre a àtoms més complicats. A més, la idea d’un conjunt limitat d’òrbites permeses semblava tan sols un recurs sense justificació, un truc que funcionava matemàticament però sense que ningú sabés per què la naturalesa s’havia de comportar d’aquesta manera, ni quina llei més profunda —si n’hi havia alguna— representava. La nova teoria de la mecànica quàntica resolgué aquesta dificultat, en revelar que un electró en òrbita al voltant del nucli es pot interpretar com una ona, la longitud d’ona de la qual només dependria de la seva velocitat. Imaginem que l’ona fa la volta al nucli a certes distàncies específiques, com Bohr havia postulat. Per a algunes òrbites, la circumferència correspondria a un nombre enter de longituds d’ona de l’electró i, en elles, les crestes de l’ona estarien en la mateixa posició cada cop que aquest fes una volta completa, de manera que les ones se sumarien entre elles. Aquestes òrbites correspondrien a les òrbites permeses de Bohr. En canvi, per a òrbites les longituds de les quals no fossin un nombre enter de longituds d’ona, cada cresta de l’ona acabaria per ser cancel·lada per una vall quan els electrons giressin. Aquestes òrbites no serien permeses. La llei de Bohr d’òrbites permeses i prohibides tenia ara una explicació.

Distribució d’electrons que es comporten com ones, en travessar una sola escletxa



Una manera molt elegant de visualitzar la dualitat ona-partícula és l’anomenada suma sobre històries introduïda pel científic nord-americà Richard Feynman. En el seu enfocament, se suposa que una partícula no té una sola història o camí en l’espaitemps, com passa en la teoria clàssica, no quàntica, sinó que va d’A a B per tots els camins possibles. A cada camí entre A i B, Feynman hi associà un parell de nombres. L’un representa l’amplitud, o grandària, d’una ona, i l’altre la fase, o posició en el cicle (és a dir, si som en una cresta o una vall). La probabilitat que una partícula vagi d’A a B es calcula per addició de totes les ones per a tots els camins que connecten A amb B. En general, si comparem un conjunt de camins contigus, les seves fases difereixen considerablement, cosa que significa que les ones que hi estan associades gairebé es cancel·laran entre elles. En canvi, per a alguns conjunts de camins contigus, la fase no variarà gaire i les ones corresponents no es cancel·laran. Aquests camins corresponen a les ones permeses de Bohr.

La formulació matemàtica concreta d’aquestes idees va permetre calcular amb relativa facilitat les òrbites permeses en àtoms més complicats i fins i tot en molècules, que estan constituïdes per un gran nombre d’àtoms enllaçats per electrons en òrbites que giren al voltant de més d’un nucli. Com que l’estructura de les molècules i les seves reaccions entre elles estan a la base de tota la química i tota la biologia, la mecànica quàntica ens permet predir gairebé tot el que veiem al voltant nostre, dintre dels límits imposats pel principi d’indeterminació. (A la pràctica, però, no podem resoldre les equacions per a cap àtom més enllà del més senzill, l’hidrogen que només té un electró, i hem d’emprar aproximacions i ordinadors per analitzar àtoms més complicats i molècules).

Parell electró/positró produït per un fotó energètic.



La teoria quàntica és molt satisfactòria i important i constitueix la base de gairebé tota la ciència i la tecnologia modernes. Governa el comportament dels transistors i circuits integrats, que són els components essencials de dispositius electrònics com els dels televisors i els ordinadors, i és també la base de la química i la biologia modernes. Les úniques àrees de la física en què la mecànica quàntica no ha estat incorporada amb propietat són la gravetat i l’estructura a gran escala de l’univers. La teoria general de la relativitat d’Einstein no pren en consideració el principi d’indeterminació de la mecànica quàntica com hauria de fer per consistència amb les altres teories.

Com hem vist en el darrer capítol, ja sabem que la relativitat general ha de ser modificada. En predir punts de densitat infinita —singularitats— la relativitat general clàssica (és a dir, no quàntica) prediu el seu propi fracàs, tal com la mecànica clàssica va predir el seu propi fracàs en suggerir que els cossos negres haurien de radiar una quantitat infinita d’energia, o que els àtoms s’haurien de col·lapsar a una densitat infinita. Tal com en el cas de la mecànica clàssica, esperem eliminar aquestes singularitats inacceptables convertint la relativitat general clàssica en una teoria quàntica, és a dir, formulant una teoria quàntica de la gravetat.

Si la relativitat general està equivocada, per què tots els experiments realitzats fins ara la confirmen? La raó que encara no hàgim observat cap discrepància amb les observacions rau en el fet que els camps gravitatoris que normalment experimentem són molt febles. Però, tal com hem vist, el camp gravitatori s’hauria de fer molt intens quan tota la matèria i tota l’energia de l’univers és comprimida en un petit volum en l’univers primitiu. En presència d’aquests camps tan intensos, els efectes de la teoria quàntica haurien d’esdevenir importants.

Ones en les òrbites atòmiques.



Tot i que no disposem encara d’una teoria quàntica de la gravetat, coneixem un cert nombre de característiques que creiem que hauria de presentar. Una és que hauria d’incorporar la formulació de Feynman de la teoria quàntica en termes d’una suma sobre històries. Una segona característica que creiem que hauria de formar part de qualsevol teoria última és la idea d’Einstein que el camp gravitatori està representat per un espaitemps corbat: les partícules intenten seguir-hi el camí més proper a una recta, però com que l’espaitemps no és pla, els seus camins sembla que estan corbats, com per un camp gravitatori. Quan apliquem la suma de Feynman sobre històries a la proposta d’Einstein per a la gravetat, l’anàleg de la història d’una partícula és ara un espaitemps corbat complet que representa la història de tot l’univers.

En la teoria clàssica de la gravetat, l’univers només es pot comportar de dues maneres: o bé ha existit durant un temps infinit, o bé ha tingut un començament en una singularitat fa un temps finit. Per raons que ja vam explicar abans, creiem que l’univers no ha existit sempre. Tot i això, si va tenir un començament, d’acord amb la relativitat general clàssica, per conèixer quina solució de les equacions d’Einstein el descriu hauríem de conèixer el seu estat inicial —és a dir, com l’univers va començar exactament. Pot ser que Déu decretés originalment les lleis de la natura, però sembla que des de llavors ha deixat que l’univers evolucioni segons aquestes lleis i no hi intervé. Com va escollir l’estat o configuració inicial de l’univers? Quines eren les «condicions als límits» en el començament del temps? En relativitat general clàssica això suposa un problema, perquè la teoria deixa de valer en el començament de l’univers.

En la teoria quàntica de la gravetat, en canvi, sorgeix una nova possibilitat que, si és correcta, posaria remei a aquest problema. En aquesta teoria és possible que l’espaitemps sigui finit però que no tingui singularitats que formin una frontera o vora. L’espaitemps seria com la superfície de la terra, només que amb dues dimensions addicionals. Tal com vam subratllar abans, si viatgem per la superfície de la terra sempre en la mateixa direcció, mai no topem amb una barrera insuperable, sinó que al final tornem al punt de partida, sense caure per cap vora ni topar amb cap singularitat. Per tant, si aquest fos el cas, la teoria quàntica de la gravetat hauria obert una nova possibilitat en què no hi hauria singularitats en les quals les lleis de la natura deixessin de ser vàlides.

Múltiples camins d’un electró en l’experiment de dues escletxes.



Si l’espaitemps no té fronteres, no cal especificar-ne el comportament a la frontera —no hi ha necessitat de conèixer l’estat inicial de l’univers. No hi ha una vora de l’espaitemps en què calgui apel·lar a Déu o a alguna llei que estableixi les condicions de frontera de l’espaitemps. Podríem dir: «La condició de frontera de l’univers és que no té fronteres». L’univers estaria completament autocontingut i no afectat per res d’exterior a si mateix. No seria creat ni destruït, simplement seria. Mentre vam creure que l’univers tingué un començament, el paper d’un Creador semblava clar, però si l’univers està realment autocontingut, sense vores ni fronteres, sense origen ni final, llavors la resposta no resulta tan òbvia: quin és el paper d’un Creador?





CAPÍTOL 10


FORATS DE CUC I VIATGES EN EL TEMPS





En els capítols anteriors hem vist com la imatge de la naturalesa del temps havia canviat amb els anys. Fins a començaments del segle XX, hom creia en un temps absolut, és a dir, que cada esdeveniment podria ser etiquetat de manera unívoca amb un nombre anomenat «temps», i que tots els bons rellotges coincidirien en l’interval temporal entre dos esdeveniments. El descobriment, però, que la velocitat de la llum és la mateixa per a tots els observadors, fos quina fos la velocitat amb què es moguessin, conduí a la teoria de la relativitat —i a l’abandonament de la idea d’un temps únic i absolut. El temps dels esdeveniments no podria ser etiquetat de manera única, sinó que cada observador en tindria la seva pròpia mesura, indicada per un rellotge que viatjaria amb ell, i rellotges transportats per diferents observadors no coincidirien forçosament. Així, el temps esdevé un concepte més personal, relatiu a l’observador que el mesura. Tot i això, el temps és tractat sovint com una línia de ferrocarril sense bifurcacions, en la qual es podria anar en una direcció o en l’altra. Però, ¿què passaria si la via tingués branques i bucles de manera que el tren pogués seguir avançant i fos capaç de tornar a una estació per la qual ja havia passat? En altres paraules, seria possible que algú viatgés al futur o al passat? H. G. Wells, a La màquina del temps, explorà aquestes possibilitats com ha fet un nombre incomptable d’escriptors de ciència-ficció. Tot i això, moltes de les idees de ciència-ficció, com els submarins o els viatges a la lluna, han esdevingut matèries de fet científiques. Per tant, quines són les perspectives de viatjar en el temps?

És possible viatjar al futur. És a dir, la relativitat demostra que és possible crear una màquina del temps que ens faci saltar al futur. Entrem a la màquina del temps, esperem, baixem i trobem que ha passat molt més temps a la terra que el que ha passat per a nosaltres. Actualment no tenim tecnologia per fer-ho, però això és una qüestió d’enginyeria: sabem que en principi és factible. Un mètode per fer aquesta màquina seria explotar la situació de què hem parlat en la paradoxa dels bessons del capítol 6. En aquest mètode, mentre estem asseguts a la màquina del temps, la màquina produeix una ona explosiva que ens accelera fins gairebé la velocitat de la llum, continuem un bon tros (que depèn de quant ens vulguem endinsar en el futur) i després tornem. No ens hauria de sorprendre que la màquina del temps també sigui una nau espacial perquè, segons la relativitat, el temps i l’espai estan correlacionats. En qualsevol cas, pel que fa a nosaltres, l’únic «lloc» en què estarem durant tot el procés és la nau espacial. I quan en sortim, notarem que ha passat més temps a la terra que el que hem notat que passava per a nosaltres. Hem viatjat cap al futur. Però, podem tornar al passat? ¿Podem produir les condicions necessàries per viatjar cap enrere en el temps?

La primera indicació que les lleis de la física podrien permetre realment viatjar cap enrere en el temps s’obtingué el 1949, quan Kurt Gödel descobrí una nova solució de les equacions d’Einstein, és a dir, un nou espai-temps permès per la teoria de la relativitat general. Molts models matemàtics diferents de l’univers satisfan les equacions d’Einstein, però difereixen, per exemple, en les condicions inicials o en els límits i hem de comprovar-ne les prediccions físiques per decidir si poden o no correspondre a l’univers en què vivim.

Gödel era un matemàtic que es va fer cèlebre per haver posat de manifest que és impossible demostrar totes les asseveracions veritables, fins i tot si ens limitem als enunciats veritables d’un tema aparentment tan nítid i àrid com l’aritmètica. Com el principi d’indeterminació, el teorema d’incompletitud de Gödel pot representar una limitació fonamental en la nostra capacitat de comprendre i predir l’univers. Gödel es familiaritzà amb la relativitat general quan coincidí amb Einstein, en els seus darrers anys, a l’Institut d’Estudis Avançats de Princeton. L’espaitemps de Gödel tenia la curiosa propietat que el conjunt de l’univers estava girant.

Què vol dir que el conjunt de l’univers està girant? Girar significa fer voltes, però, ¿no suposa l’existència d’un punt estacionari de referència? De manera que podríem preguntar: «Girant respecte a què?». La resposta és una mica tècnica, però és bàsicament que la matèria distant giraria respecte de les direccions indicades per petites baldufes o giroscopis en l’univers. En l’espaitemps de Gödel, una conseqüència matemàtica de l’efecte de rotació era que si viatgéssim a gran distància de la terra i després tornéssim, seria possible arribar a la terra abans d’haver-ne marxat.

Que les seves equacions poguessin permetre una cosa així, realment va capficar Einstein, que creia que la relativitat general no permetria viatjar en el temps. Però, tot i que satisfà les equacions d’Einstein, la solució obtinguda per Gödel no correspon a l’univers en què vivim, perquè les observacions demostren que el nostre univers no està girant, si més no de manera apreciable. A més, l’univers de Gödel no s’expandeix, a diferència del nostre. Tanmateix, des d’aleshores, els científics que estudien les equacions d’Einstein han trobat altres espais-temps permesos per la relativitat general i que consenten viatjar al passat. Tot i això, les observacions del fons de microones i de les abundàncies dels elements lleugers indiquen que l’univers primitiu no tenia el tipus de curvatura que aquests models requereixen per permetre viatjar en el temps. La mateixa conclusió se segueix de bases teòriques si la proposta d’absència de fronteres és correcta. Així, la pregunta és: si l’univers comença sense el tipus de curvatura necessària per viatjar en el temps, ¿podrem posteriorment deformar regions locals de l’espaitemps suficientment perquè això esdevingui possible?

Com que temps i espai estan relacionats, pot ser que no ens sorprengui que un problema molt relacionat amb la qüestió de viatjar cap enrere en el temps sigui la de si és o no possible viatjar amb velocitat superior a la de la llum. Que viatjar en el temps impliqui viatjar més ràpid que la llum és fàcil de veure: si la darrera fase del viatge la fem cap enrere en el temps, podríem escurçar la durada total del viatge tant com volguéssim, de manera que podríem viatjar amb velocitat il·limitada! Però, com veurem, això també funciona en el sentit oposat: si podem viatjar amb velocitat il·limitada, també podem retrocedir en el temps: una cosa no pot ser possible sense l’altra.

El tema dels viatges amb velocitat més elevada que la de la llum ocupa molt els escriptors de ciència-ficció. El seu problema és que, segons la relativitat, si enviéssim una nau espacial a l’estrella més propera al sol, Alfa Centauri, que és a uns quatre anys llum de distància, caldria esperar com a mínim vuit anys per tal que els viatgers tornessin i ens diguessin què hi havien trobat. I si l’expedició anés al centre de la galàxia, tardaria com a mínim uns cent mil anys a tornar. No és una situació gaire atractiva si volem escriure sobre guerres espacials! La teoria de la relativitat permet un consol, en la línia de la discussió de la paradoxa dels bessons: és possible que el viatge sembli molt més curt als viatgers espacials que no pas als qui s’han quedat a la terra. Però no ha de ser cap alegria tornar d’un viatge espacial lleugerament envellits i trobar que tots els qui vam deixar a la terra van morir fa milers d’anys. Per això, per dotar les seves històries d’un cert caliu humà, els escriptors de ciència-ficció han suposat que algun dia descobriríem la manera de viatjar amb velocitat superior a la de la llum. La majoria d’ells no semblen haver-se adonat que, de fet, si es viatgés més ràpid que la llum, la teoria de la relativitat implica que també podem viatjar cap enrere en el temps, de manera que podríem tenir situacions com la que descriuen els versos:

Hi havia una noia que, contra tot costum,

era molt més ràpida que no pas la llum.

A un llarg viatge un dia se n’anà,

i quan a casa arribava era abans de marxar.



La clau d’aquesta connexió és que la teoria de la relativitat afirma que no hi ha una mesura única del temps en què coincideixin tots els espectadors, sinó que, en algunes circumstàncies, aquests no estan d’acord ni tan sols en l’ordre dels esdeveniments. En particular, si dos esdeveniments A i B estan tan separats en l’espai que un coet ha de viatjar més ràpid que la llum per arribar de l’esdeveniment A al B, dos espectadors que es moguin amb velocitats diferents poden discrepar sobre si A es produí abans que B, o B abans que A.

Suposem, per exemple, que l’esdeveniment A és la final de la cursa de 100 metres dels jocs olímpics del 2012, i que l’esdeveniment B és l’obertura de la sessió 100.004 del Congrés d’Alfa Centauri. Suposem que per a un observador terrestre l’esdeveniment A es produí abans que el B; diguem, per exemple, que B es va produir un any després, el 2013, en el temps terrestre. Com que la terra i Alfa Centauri estan separades quatre anys llum, aquests esdeveniments satisfan el criteri anterior: encara que A passa abans de B, per passar d’A a B hauríem de viatjar amb velocitat superior a la de la llum. Aleshores, per a un espectador d’Alfa Centauri que s’allunyés de la terra a gairebé la velocitat de la llum li semblaria que l’ordre dels esdeveniments és l’invers: li semblaria que B es va produir abans que A. Aquest observador diria que és possible, si ens poguéssim moure més ràpid que la llum, anar de l’esdeveniment B a l’A. I, per tant, si fóssim realment tan ràpids, podríem també tornar d’A a B abans que comencés la cursa i fer apostes sabent segur qui en seria el guanyador!

Però la ruptura de la velocitat de la llum suposa un problema. La teoria de la relativitat afirma que la potència del coet necessari per accelerar la nau espacial creix a mesura que aquesta s’atansa a la velocitat de la llum. N’hi ha evidències experimentals, no amb naus espacials sinó amb partícules elementals en acceleradors com els del Fermilab o del CERN (Centre Europeu de Recerques Nuclears). Podem accelerar partícules fins al 99,99 per cent de la velocitat de la llum, però per gran que sigui la potència que els subministrem, no els podem fer travessar la barrera de la velocitat de la llum. Una cosa anàloga passaria amb les naus espacials: per gran que fos la potència del coet, no podria accelerar la nau fins a una velocitat superior a la de la llum. I com que el viatge cap enrere en el temps només és possible si també ho és viatjar amb velocitat superior a la de la llum, pot semblar que això prohibeixi tant el viatge espacial ràpid com viatjar cap enrere en el temps.

Tot i això, hi hauria una forma de superar aquesta restricció: deformar l’espaitemps de manera que es produís una drecera entre A i B, com per exemple un forat de cuc entre A i B. Tal com ho suggereix el seu nom, un forat de cuc és un tub fi d’espaitemps que pot connectar dues regions gairebé planes molt distants. És semblant a estar a la base d’una alta serralada. Per arribar a l’altre costat, normalment hauríem de pujar un bon tros i després tornar a baixar, però no seria així si un forat de cuc gegant travessés la roca horitzontalment. Imaginem que fóssim capaços de produir o trobar un forat de cuc que conduís des de les rodalies del sistema solar a Alfa Centauri, de manera que la distància a través del forat de cuc fos de tan sols uns pocs milions de quilòmetres, encara que la terra i Alfa Centauri estiguin separats uns quaranta bilions de quilòmetres en l’espai ordinari. Si transmetem les notícies de la cursa de 100 metres a través del forat de cuc, hi podria haver temps més que suficient perquè arribessin allà abans de l’obertura del Congrés. Però llavors, un observador que es desplacés cap a la terra també hauria de poder trobar un forat de cuc que li permetés tornar des de l’obertura del congrés d’Alfa Centauri a la terra abans del començament de la cursa. Així, els forats de cuc, com qualsevol altra forma possible de viatjar més ràpid que la llum, permetrien viatjar vers el passat.

La idea dels forats de cuc entre diferents regions de l’espaitemps no és un invent dels escriptors de ciència-ficció, sinó que procedeix d’una font molt respectable. El 1935, Einstein i Nathan Rosen publicaren un article en què demostraren que la relativitat general permet el que anomenaren «ponts», i que ara són coneguts com a forats de cuc. Els ponts d’Einstein-Rosen no duraven prou perquè una nau espacial els pogués recórrer: la nau cauria a una singularitat quan el forat negre es col·lapsés. Tot i això, alguns autors han suggerit que una civilització avançada podria mantenir obert un forat de cuc. És possible demostrar que per aconseguir-ho, o per deformar l’espaitemps d’alguna manera que permeti viatjar en el temps, cal una regió de l’espaitemps amb curvatura negativa, com la superfície d’una sella de muntar. La matèria ordinària, que té una densitat positiva d’energia, dóna a l’espaitemps una curvatura positiva, com la superfície d’una esfera. Així, el que cal per deformar l’espaitemps de manera que permeti viatjar vers el passat és matèria amb densitat d’energia negativa.

Què vol dir tenir una densitat d’energia negativa? L’energia s’assembla una mica a la moneda: si en tenim un balanç positiu, podem distribuir-la de diferents maneres, però segons les lleis clàssiques en què es creia a començaments del segle XX, no se’ns permet tenir comptes amb saldo negatiu. Així, les lleis clàssiques haurien prohibit una densitat d’energia negatives i, per tant, la possibilitat de viatjar cap enrere en el temps. Tanmateix, tal com hem dit en els capítols anteriors, les lleis clàssiques foren superades per les lleis quàntiques basades en el principi d’indeterminació. Les lleis quàntiques són més liberals i ens permeten endeutar-nos en un o dos comptes sempre que el balanç total sigui positiu. En altres paraules, la teoria quàntica permet que la densitat d’energia sigui negativa en alguns llocs, sempre que això quedi compensat per les densitats positives d’energia en altres llocs, de manera que l’energia total romangui positiva. Per tant, tenim raons per creure que l’espaitemps es pot deformar de la manera necessària per permetre viatjar en el temps.

Partícula i antipartícula: interpretació habitual i interpretació de Feynman.



Segons la suma de Feynman sobre històries, el viatge en el temps vers el passat ja s’esdevé a l’escala de partícules elementals individuals. En el mètode de Feynman, una partícula ordinària que es mou cap endavant en el temps és equivalent a una antipartícula que es mou cap enrere en el temps. Segons els seus càlculs, podem considerar un parell partícula/antipartícula, les quals són creades conjuntament i s’anihilen mútuament, com una partícula que es mou en un bucle tancat en l’espaitemps. Per veure-ho, representem primer el procés de la manera tradicional. En un cert instant, diguem A, són creades una partícula i una antipartícula. Totes dues es mouen cap endavant en el temps. En un instant posterior, B, interactuen novament i s’anihilen. Abans d’A, i després de B, no existeix cap de les partícules. Segons Feynman, però, podem considerar aquesta situació d’una manera completament diferent. En A es produeix una sola partícula, que es mou cap endavant en el temps fins a B, i després retrocedeix en el temps fins a A. En lloc de tenir una partícula i una antipartícula que es mouen juntes cap endavant en el temps, només hi ha un únic objecte que es mou en un «bucle» d’A a B i després retrocedeix. Quan l’objecte s’està movent cap endavant en el temps (d’A a B), s’anomena partícula, però quan retrocedeix en el temps (de B a A), sembla com una antipartícula que viatja cap endavant en el temps. L’esmentat viatge en el temps pot produir efectes observables. Per tant, podem preguntar: ¿la teoria quàntica també permet viatjar en el temps a escala macroscòpica, de manera que pogués ser utilitzada per la gent? A primera vista, sembla que hauria de ser així. Se suposa que la proposta de Feynman de la suma sobre històries hauria de valer per a totes les històries. Per tant, hauria d’incloure històries en què l’espaitemps estigui tan deformat que sigui possible viatjar al passat.

Podríem esperar, un cop examinades aquestes consideracions teòriques, que a mesura que la ciència i la tecnologia avancin, sigui possible arribar a construir una màquina del temps. Però, fins i tot si no sembla que les lleis conegudes de la física prohibeixin viatjar en el temps, ¿hi ha alguna altra raó per posar en dubte aquesta possibilitat?

Una qüestió és: si poguéssim viatjar vers el passat, per què ningú no ha tornat del futur i ens ha dit com fer-ho? Podria haver-hi bones raons per les quals resultés poc prudent comunicar-nos el secret dels viatges en el temps en el nostre estat actual de desenvolupament, encara bastant primitiu, però, tret que la naturalesa humana canviï radicalment, és difícil creure que algun votant del futur pogués resistir la temptació de dir-nos-ho. Naturalment, algunes persones pretendrien que les visions d’ovnis són una evidència del fet que ens visiten alienígenes o persones procedents del futur. (Donada la gran distància a les altres estrelles, pot ser que totes dues possibilitats siguin equivalents). Una possibilitat d’explicar l’absència de visitants del futur seria dir que el passat està fixat perquè l’hem observat i sabem que no té el tipus de deformació necessària per tornar des del futur. En canvi, el futur és desconegut i obert, de manera que bé podria tenir la curvatura necessària per fer-ho. Això voldria dir que qualsevol viatge en el temps estaria confinat al futur. No hi hauria la possibilitat que el capità Kirk i la nau estel·lar Entreprise tornin al moment present.

Això podria explicar per què encara no hem estat envaïts per turistes del futur, però no resol un altre tipus de paradoxa que sorgiria si fóssim capaços de viatjar al passat i canviar la història. Per què no tenim problemes amb la història? Suposem, per exemple, que algú tornés del futur i lliurés als nazis el secret de la bomba atòmica, o que tornéssim al passat i matéssim els nostres rebesavis abans que tinguessin fills. Hi ha moltes versions d’aquesta paradoxa, però totes són essencialment equivalents: si poguéssim viatjar lliurement al passat, ens trobaríem amb contradiccions. Sembla que hi ha dues solucions possibles a les paradoxes plantejades pels viatges en el temps.

La primera pot ser anomenada enfocament de les històries consistents. Diu que encara que l’espaitemps estigués deformat de manera que fos possible viatjar en el temps vers el passat, el que s’esdevingui en l’espaitemps ha de ser una solució consistent de les lleis de la física. En altres paraules, segons aquest punt de vista, no podem retrocedir en el temps tret que la història ja ens mostrés que havíem retrocedit i, mentre érem allà, no havíem matat els nostres rebesavis ni comès actes que entressin en conflicte amb la història de com arribem a la nostra situació actual. A més, quan retrocedíssim, no podríem canviar la història enregistrada en els arxius; simplement estaríem seguint-la. En aquesta visió, el passat i el futur estan preordenats: no tindríem lliure albir per fer el que volguéssim.

Naturalment, podríem dir que de totes maneres el lliure albir és una il·lusió. Si realment hi ha una teoria física completa que ho governa tot, presumiblement també determina les nostres accions, però ho fa de manera que resulta impossible de calcular per a un organisme tan complex com un ésser humà. I fa intervenir una certa aleatorietat deguda a efectes mecanicoquàntics. Així, podríem dir que els humans tenim lliure albir perquè no podem predir el que farem. Però, si un humà marxés en un coet espacial i tornés abans de la seva partença, seria capaç de predir el que farà, perquè formaria part de la història consignada. Per tant, en aquesta situació, el viatger en el temps no tindria lliure albir en cap dels sentits.

L’altra manera de resoldre les paradoxes dels viatges en el temps podria ser anomenada la hipòtesi de les històries alternatives. La idea, aquí, és que quan els viatgers en el temps tornen al passat, entren en històries alternatives diferents de la història que han viscut fins aleshores. Així, poden actuar lliurement, sense cap restricció de consistència amb la seva història anterior. Steven Spielberg es divertí amb aquesta idea en les pel·lícules Retorn al futur: Marty McFly podia tornar al passat i convertir el festeig dels seus pares en una història més satisfactòria.

La hipòtesi de les històries alternatives fa pensar en la formulació de Feynman de la teoria quàntica com una suma sobre històries. Aquesta diu que l’univers no ha tingut una sola història, sinó totes les històries possibles, cadascuna amb la seva pròpia probabilitat. Ara bé, sembla que hi ha una diferència important entre la proposta de Feynman i les històries alternatives. En la suma de Feynman, cada història comprèn tot l’espaitemps i tot el que aquest conté. L’espaitemps pot estar tan deformat que permeti viatjar en un coet vers el passat. Però el coet pertanyeria al mateix espaitemps i, per tant, a la mateixa història, la qual hauria de ser consistent. Així, la proposta de Feynman de la suma sobre històries sembla confirmar la hipòtesi de les històries consistents més que no pas la de les històries alternatives.



Podem evitar aquests problemes si adoptem el que podríem anomenar la conjectura de protecció de la cronologia, que afirma que les lleis de la física conspiren per evitar que cossos macroscòpics duguin informació vers el passat. Aquesta conjectura no ha estat demostrada, però hi ha prou raons per pensar que és veritable. El motiu és que quan l’espaitemps és deformat suficientment per tal que sigui possible viatjar en el temps vers el passat, els càlculs demostren que els efectes mecanicoquàntics poden contrarestar la deformació que permetria aquesta mena de viatges. Encara no és clar si és així, de manera que la possibilitat de viatjar en el temps resta oberta. Però no aposti per això: el seu oponent podria tenir l’avantatge deslleial de conèixer el futur.





CAPÍTOL 11


LES FORCES DE LA NATURALESA I LA UNIFICACIÓ DE LA FÍSICA





Tal com hem explicat al capítol 3, seria molt difícil construir de cop una teoria unificada completa de tot el que s’esdevé en l’univers. Però hem progressat descobrint teories parcials que descriuen un domini limitat de fenòmens i negligint altres efectes o aproximant-los mitjançant alguns paràmetres numèrics. Les lleis de la ciència, tal com les coneixem actualment, contenen molts paràmetres —com ara el valor de la càrrega elèctrica de l’electró i el quocient de les masses del protó i l’electró— que no podem, si més no per ara, predir de la teoria, sinó que les hem de trobar per observació i inserir-los en les equacions. Alguns anomenen aquests paràmetres numèrics «constants fonamentals» i d’altres els consideren factors manipulables.

Sigui quin sigui el punt de vista que adoptem, el sorprenent és que els valors d’aquests nombres semblen haver estat ajustats molt finament per tal de permetre el desenvolupament de la vida. Per exemple, si la càrrega elèctrica de l’electró hagués estat una mica diferent, s’hauria alterat l’equilibri entre les forces electromagnètiques i gravitacionals en les estrelles, i o bé haurien estat incapaces de convertir hidrogen en heli, o bé haurien explotat. En darrer terme, esperaríem trobar una teoria unificada, completa i consistent que inclogués totes aquestes teories parcials com a aproximacions, i en la qual els valors dels seus paràmetres arbitraris, com per exemple el de la càrrega de l’electró, haguessin de ser seleccionats per ajustar-se a les observacions.

La recerca d’aquesta teoria es coneix com la «unificació de la física». Einstein dedicà la major part dels seus darrers anys a cercar infructuosament una teoria unificada, però els temps no estaven madurs: hi havia teories parcials de la gravetat i de la força electromagnètica, però gairebé no se sabia res de les forces nuclears. A més, Einstein refusà creure en la realitat de la mecànica quàntica, malgrat l’important paper que havia jugat en el seu desenvolupament. Tanmateix, sembla que el principi d’indeterminació és una característica fonamental de l’univers en què vivim, de manera que una teoria unificada satisfactòria ha d’incorporar-lo necessàriament.

Les perspectives de trobar una teoria d’aquest tipus semblen més propícies en l’actualitat, ja que coneixem molt més sobre l’univers. Però hem d’anar amb compte amb els excessos de confiança —ja hem viscut falses aurores anteriorment! A començaments del segle XX, per exemple, hom creia que tot podia ser explicat en termes de les propietats de la matèria contínua, com l’elasticitat i la conducció de la calor. El descobriment de l’estructura atòmica i del principi d’indeterminació van posar fi a aquesta convicció. Novament, el 1928, el físic i guanyador del premi Nobel Max Born digué a un grup de visitants de la universitat de Gotinga: «la física, com ja sabem, estarà acabada d’aquí a sis mesos». La seva confiança estava basada en el descobriment recent de Dirac de l’equació que regia els electrons. Es creia que una equació semblant podria governar els protons, l’única altra partícula coneguda en aquell temps, i que amb això culminaria el final de la física teòrica, però el descobriment del neutró i de les forces nuclears també va fer esvair aquestes esperances. Admès això, hem de reconèixer, però, que hi ha bases per a un optimisme prudent que ens puguem trobar ara prop del final de la recerca de les lleis darreres de la natura.

En la mecànica quàntica, se suposa que les forces o interaccions entre les partícules de la matèria són transportades per partícules. El que passa és que una partícula de matèria, com ara un electró o un quark, emet una partícula transportadora de forces. El retrocés produït per aquesta emissió modifica la velocitat de la partícula de matèria, pel mateix motiu que un canó retrocedeix quan dispara un projectil. La partícula transportadora de la força xoca amb l’altra partícula de matèria, és absorbida per ella i modifica el seu moviment. El resultat net del procés d’emissió i absorció és el mateix que si hi hagués hagut una força entre les dues partícules de matèria.

Cada força és transmesa pel seu propi tipus característic de partícula transportadora. Si aquestes partícules tenen una massa elevada, serà difícil produir-les i intercanviar-les a una distància gran, i les forces que transportaran seran, doncs, de curt abast. En canvi, si les partícules transportadores no tenen massa, les forces tindran llarg abast. Diem que les partícules transportadores de força intercanviades entre partícules de matèria són partícules virtuals perquè, a diferència de les partícules «reals», no poden ser enregistrades directament per cap detector de partícules. Sabem que existeixen, però, perquè tenen un efecte mesurable: produeixen les forces entre les partícules de matèria.

Bescanvi de partícules.



Les partícules transportadores de forces poden ser agrupades en quatre categories. Cal subratllar que aquesta divisió en quatre classes és artificial: resulta adient per a la construcció de teories parcials, però podria ser que no correspongués a res de realment profund. En darrer terme, la majoria dels físics esperen trobar una teoria unificada completa que expliqui les quatre forces com a aspectes diferents d’una de sola. Molts dirien, fins i tot, que aquest és l’objectiu primordial de la física actual.

La primera categoria és la força gravitatòria. Aquesta força és universal, és a dir, totes les partícules experimenten la força de la gravetat, segons la seva massa o energia. L’atracció gravitatòria pot ser interpretada com el bescanvi d’unes partícules virtuals anomenades gravitons. La gravetat és la més feble de les quatre forces, amb gran diferència; és tan feble, que no la notaríem si no fos per dues propietats especials que la caracteritzen: pot actuar a llargues distàncies i sempre és atractiva. Això significa que les forces gravitatòries molt febles entre les partícules individuals de dos cossos grans, com la terra i el sol, en sumar-se, poden donar lloc a una força important. Les altres tres forces són o bé de curt abast, o bé de vegades són atractives i de vegades repulsives, de manera que tendeixen a cancel·lar-se.

La categoria següent és la força electromagnètica, que interacciona amb les partícules carregades elèctricament, com els electrons i els quarks, però no amb partícules sense càrrega, com els neutrins. És molt més intensa que la força gravitatòria: la força electromagnètica entre dos electrons és un milió de bilions de bilions de bilions (un 1 amb 42 zeros darrere) de vegades més intensa que la força gravitatòria. Però hi ha dos tipus de càrrega elèctrica: positiva i negativa. La força entre dues càrregues positives o dues càrregues negatives és repulsiva, però és atractiva entre càrregues positives i negatives.

Un cos gran, com la terra o el sol, conté aproximadament el mateix nombre de càrregues positives que de negatives. Així doncs, les forces atractives i repulsives entre les partícules individuals es cancel·len entre si i la força electromagnètica neta és molt petita. Tanmateix, a les escales petites d’àtoms i molècules, la força electromagnètica domina. L’atracció electromagnètica entre electrons carregats negativament i protons carregats positivament fa que els primers girin en òrbita al voltant del nucli, tal com l’atracció gravitatòria fa que la terra giri al voltant del sol. La interacció electromagnètica és representada com un bescanvi de partícules virtuals anomenades fotons. De nou, els fotons bescanviats són partícules virtuals, però quan un electró passa d’una òrbita a una altra de més propera al nucli, s’allibera energia i s’emet un fotó real —que pot ser observat com a llum visible per l’ull humà, si té la longitud d’ona adient, o per un detector de fotons, com ara una pel·lícula fotogràfica. Igualment, si un fotó real xoca amb un àtom, pot desplaçar un electró des d’una òrbita més propera al nucli a una de més llunyana. Això consumeix l’energia del fotó, el qual és absorbit.

La tercera categoria s’anomena la força nuclear feble. En la vida quotidiana no hi estem en contacte directe, però és responsable de la radioactivitat: el decaïment de nuclis atòmics. La força nuclear feble no fou ben compresa fins 1967, quan Abdus Salam, a l’Imperial College de Londres, i Steven Weinberg, a Harvard, proposaren independentment teories que la unificaven amb la força electromagnètica, tal com Maxwell havia unificat l’electricitat i el magnetisme uns cent anys abans. Les prediccions de la teoria estaven en tan bon acord amb els experiments que, el 1979, Salam i Weinberg foren guardonats amb el premi Nobel de física, juntament amb Sheldon Glasgow, també de Harvard, que havia suggerit teories unificades semblants de les forces electromagnètica i feble.

La quarta categoria és la força més intensa de les quatre, la força nuclear forta. És una altra força amb la qual tampoc no tenim un contacte directe, però és la que manté unit la majoria del nostre món quotidià. És la responsable de retenir els quarks a l’interior dels protons i els neutrons, i de mantenir aquests units en els nuclis atòmics. Sense la força nuclear forta, la repulsió elèctrica entre els protons carregats positivament faria miques tots els nuclis atòmics de l’univers, tret dels de l’hidrogen, que estan formats per un sol protó. Creiem que aquesta força és transportada per partícules anomenades gluons, que només interaccionen entre si i amb els quarks.

L’èxit de la unificació de les forces electromagnètica i nuclear feble conduí a un cert nombre d’intents de combinar aquestes dues forces amb la força nuclear forta en el que s’anomena una teoria de gran unificació (GUT). Aquest nom és una exageració: les teories resultants no són ni molt menys tan grans, ni estan completament unificades, ja que no inclouen la gravetat. Tampoc no són en realitat teories completes, perquè contenen un cert nombre de paràmetres numèrics els valors dels quals no poden ser predits per la teoria, sinó que han de ser obtinguts d’acord amb els experiments. Tanmateix, poden constituir un pas vers una teoria completa, totalment unificada.

La dificultat principal per trobar una teoria que unifiqui la gravetat amb les altres forces és que la teoria de la gravetat —la relativitat general— és l’única que no és una teoria quàntica: no incorpora el principi d’indeterminació. Però com que les teories parcials de les altres forces depenen de la mecànica quàntica d’una manera essencial, unificar la gravetat amb les altres teories requeriria trobar una manera d’incorporar aquest principi en la relativitat general, és a dir, trobar una teoria quàntica de la gravetat, una tasca en què fins ara ningú no ha reeixit completament.

La raó per la qual la formulació d’una teoria quàntica de la gravetat ha resultat ser tan difícil té a veure amb el fet que el principi d’indeterminació implica que fins i tot l’espai «buit» està ple de parells de partícules i antipartícules virtuals. Si no ho estigués —si l’espai «buit» estigués en realitat completament buit— significaria que tots els camps, com el gravitatori i l’electromagnètic, haurien de ser exactament nuls. Ara bé, el valor d’un camp i el de la seva taxa de canvi amb el temps són anàlegs a la posició i la velocitat (que és la taxa de canvi de la posició) d’una partícula: el principi d’indeterminació implica que com més gran és la precisió amb què coneixem una d’aquestes magnituds, més petita és la precisió amb què coneixem l’altra. Així, si un camp en l’espai buit fos exactament nul, hauria de tenir un valor precís (zero) i una taxa de canvi precisa (també zero), cosa que violaria aquest principi. Per tant, hi ha d’haver un cert mínim d’incertesa en el valor del camp, manifestat en forma de fluctuacions quàntiques.

Podem interpretar aquestes fluctuacions com parells de partícules que apareixen conjuntament en un cert instant, se separen, es tornen a ajuntar i s’anihilen mútuament. Són partícules virtuals, com les que transporten les forces: a diferència de les partícules reals, no poden ser observades directament per un detector. Tanmateix, els seus efectes indirectes, com ara petits canvis en l’energia de les òrbites dels electrons, poden ser mesurats i concorden amb les prediccions teòriques amb un grau notabilíssim de precisió. En el cas de les fluctuacions del camp electromagnètic, aquestes partícules són fotons virtuals, i en el cas de les fluctuacions del camp gravitatori són gravitons virtuals. En el cas de les fluctuacions dels camps de les forces forta i feble, en canvi, els parells virtuals són parells de partícules de matèria, com electrons o quarks. En aquest cas, un membre del parell virtual serà una partícula i l’altre una antipartícula (les antipartícules de la llum i de la gravetat coincideixen amb les partícules).

El problema rau en el fet que les partícules virtuals tenen energia. De fet, com que hi ha un nombre infinit de parells virtuals de partícules, haurien de tenir una quantitat infinita d’energia i, per tant, segons la famosa equació d’Einstein E = mc2, una quantitat infinita de massa. Segons la relativitat general, això significaria que la seva gravetat corbaria l’univers a una grandària infinitesimalment petita! Això, òbviament, no passa. Altres infinits absurds es presenten també en les altres teories parcials —les de les forces forta, feble i electromagnètica—, però en totes elles un procés anomenat renormalització aconsegueix eliminar-los, cosa que ha permès de formular-ne teories quàntiques.

La renormalització introdueix nous infinits que tenen l’efecte de cancel·lar els infinits que sorgeixen en la teoria, però no necessiten cancel·lar-se exactament. És possible escollir els nous infinits de manera que quedin petites restes, que són anomenades les magnituds renormalitzades de la teoria.

Tot i que aquesta tècnica és matemàticament dubtosa, a la pràctica sembla funcionar, i ha estat emprada amb les teories de les forces forta, feble i electromagnètica per fer prediccions que concorden amb les observacions amb un grau de precisió extraordinari. Tot i això, la renormalització presenta inconvenients seriosos des de la perspectiva d’intentar trobar una teoria completa, perquè significa que els valors reals de les masses o de les intensitats de les forces no poden ser predits per la teoria, sinó que han de ser escollits per tal que concordin amb les observacions. En intentar emprar la renormalització per eliminar els infinits quàntics de la relativitat general, només disposem de dues magnituds ajustables: la intensitat de la gravetat i el valor de la constant cosmològica, el terme que Einstein havia introduït en les seves equacions perquè creia que l’univers no s’expandia (vegeu capítol 7). Resulta, però, que ajustar aquests coeficients no és suficient per eliminar tots els infinits. Ens quedem, doncs, amb una teoria quàntica de la gravitació que sembla predir que certes magnituds, com la curvatura de l’espaitemps, són realment infinites, tot i que aquestes magnituds poden ser observades i mesurades i són perfectament finites!

Que això suposaria un problema en combinar la relativitat general amb el principi d’indeterminació havia estat sospitat durant algun temps, però fou finalment confirmat per càlculs detallats el 1972. Quatre anys més tard, fou proposada una possible solució, anomenada «supergravetat». Dissortadament, els càlculs necessaris per trobar si en aquesta teoria queden o no infinits sense cancel·lar eren tan llargs i difícils que ningú no estava preparat per afrontar-los. Se suposava que fins i tot amb un ordinador trigarien anys, i que les probabilitats de cometre com a mínim un error (i segurament més d’un) eren molt elevades. Així, només se sabria si teníem la resposta correcta si algú repetís els càlculs i obtingués la mateixa resposta, cosa que no semblava gaire probable! Tot i aquests problemes, i malgrat que les partícules de les teories de la supergravetat no semblaven coincidir amb les partícules observades, la majoria dels científics creien que la supergravetat podria ser arreglada i que era probablement la resposta correcta a la unificació de la física, ja que semblava la millor manera d’unificar la gravetat amb les altres forces. Però el 1984 hi hagué un notable canvi d’opinió en favor del que anomenem teories de cordes.

Abans de les teories de cordes, crèiem que les partícules ocupaven un punt en l’espai. En les teories de cordes, els objectes bàsics no són partícules puntuals, sinó cordes que tenen longitud i cap altra dimensió, com un fragment de corda infinitament fina. Aquestes cordes poden tenir extrems (les anomenades cordes obertes) o poden ajuntar els seus extrems i formar bagues tancades (cordes tancades). A cada instant, una partícula ocupa un punt en l’espai; en canvi, una corda ocupa una línia. Dos fragments de corda poden unir-se per formar una sola corda; en el cas de les cordes obertes, simplement s’uneixen pels extrems, mentre que en el cas de les cordes tancades fan com si els dos camals d’un pantaló s’unissin. Així mateix, un fragment de corda es pot dividir en dues cordes.

Si els objectes fonamentals de l’univers són cordes, què són les partícules puntuals que ens sembla observar en els experiments? En les teories de cordes, el que abans interpretàvem com a partícules puntuals diferents ho interpretem ara com a ones diverses en les cordes, tal com ones en una corda vibrant. Però les cordes, i les vibracions al llarg d’elles, són tan diminutes que ni tan sols la millor tecnologia en podria resoldre la forma i, així, es comporten en tots els experiments com punts diminuts i sense atributs. Imaginem que mirem un bri de pols en un mirall: de prop, o amb una lupa, podem veure que té forma irregular o fins i tot forma de cordeta, però a certa distància sembla un punt sense característiques particulars.

En la teoria de cordes, l’emissió o absorció d’una partícula per una altra correspon a dividir o ajuntar cordes. Per exemple, la força gravitatòria del sol sobre la terra és representada en les teories de partícules com una emissió de partícules transportadores, anomenades gravitons, per una partícula de matèria del sol i la seva absorció per una partícula de matèria de la terra. En la teoria de cordes, aquest procés correspon a un tub en forma d’H (la teoria de cordes s’assembla a la lampisteria, en aquest aspecte). Els dos pals verticals de l’H corresponen a les partícules del sol i de la terra, i el tub horitzontal correspon al gravitó que viatja entre elles.

La teoria de cordes té una història curiosa. Originalment va ser inventada a finals de la dècada de 1960 en un intent de trobar una teoria que descrivís la interacció nuclear forta. La idea era que les partícules com el protó i el neutró podien ser considerades com ones en una corda. Les forces nuclears fortes entre les partícules correspondrien a fragments de corda entre d’altres fragments de corda, com en una teranyina. Perquè aquesta teoria donés el valor observat de la força forta entre partícules, les cordes havien de ser com tires de goma amb una tensió d’unes deu tones.

El 1974, Joel Scherk de París i John Schwarz de l’Institut Tecnològic de Califòrnia publicaren un article en què demostraren que la teoria de cordes podia descriure la naturalesa de la força gravitatòria, però només si la tensió era d’uns mil bilions de bilions de bilions (un 1 amb 39 zeros al darrere) de tones. Les prediccions de la teoria de cordes serien idèntiques a les de la relativitat general a escales de longitud normals, però diferirien d’elles a escales molt petites, més petites que una milmilionèsima de bilionèsima de bilionèsima de centímetre (un centímetre dividit per un 1 seguit de 33 zeros). El seu treball no va rebre gaire atenció, però, perquè just en aquell temps la majoria d’investigadors abandonaren la teoria de cordes original de les forces fortes en favor de la teoria basada en quarks i gluons, que semblava concordar molt millor amb les observacions. Scherk morí en circumstàncies tràgiques (sofria diabetis i va tenir un coma quan no hi havia ningú prop seu per donar-li una injecció d’insulina). Així, Schwarz quedà com gairebé l’únic partidari de la teoria de cordes, però ara amb el nou valor proposat, molt més elevat, de la tensió.

El 1984, l’interès en les cordes va reviure sobtadament, sembla que per dos motius. Un va ser que no s’estava progressant gaire en la demostració que la supergravetat fos finita o que pogués explicar els tipus de partícules que observem. L’altre fou la publicació d’un nou article de John Schwarz, aquesta vegada amb Mike Green del Queen Mary College de Londres, que demostrava que la teoria de cordes aconseguia explicar l’existència de partícules que tenen caràcter levògir intrínsec, com algunes de les partícules que observem. (El comportament de la majoria de les partícules seria el mateix si canviéssim el muntatge experimental per la seva imatge especular, però el comportament d’aquestes partícules concretes canviaria. És com si fossin levògires —o dextrògires— en lloc de ser ambidextres). Fossin quines fossin les raons, un gran nombre d’investigadors començaren a treballar en teoria de cordes i en desenvoluparen una nova versió, que semblava capaç d’explicar els tipus de partícules que observem.

Les teories de cordes també condueixen a infinits, però alguns creuen que aquests es cancel·laran en una versió correcta de la teoria (encara que no ho sabem amb seguretat). Tanmateix, les teories de cordes tenen un problema més greu: només semblen ser consistents si l’espaitemps té deu o vint-i-sis dimensions, en lloc de les quatre usuals!

Naturalment, les dimensions espai-temporals addicionals són un lloc comú en la ciència ficció, ja que proporcionen una manera ideal de superar la restricció de la relativitat general de no poder viatjar més ràpid que la llum ni retrocedir en el temps (vegeu capítol 10). La idea és fer drecera a través de les dimensions addicionals. Podem representar-ho de la manera següent: imaginem que l’espai en què vivim només té dues dimensions i està corbat com la superfície d’una argolla o un tortell. Si estiguéssim a la vora interior de l’argolla i volguéssim anar a un punt del costat oposat, ens hauríem de moure al llarg d’un cercle per la vora interior de l’argolla fins a arribar al punt on volíem anar. Ara bé, si poguéssim viatjar en la tercera dimensió, podríem abandonar l’argolla i travessar l’espai en línia recta per un diàmetre.

Diagrames de Feynman en teoria de camps.



Per què no observem aquestes dimensions addicionals, si és que realment existeixen? Per què només veiem tres dimensions espacials i una de temporal? El suggeriment és que les altres dimensions no són com les dimensions a què estem acostumats, sinó que estan corbades en un espai diminut, com una milionèsima de bilionèsima de bilionèsima de centímetre, tan petit que simplement no les notem: només veiem una dimensió temporal i tres d’espacials, en les quals l’espaitemps és gairebé pla. Per imaginar com passa això, pensem en la superfície d’una palla de beure. Si la mirem atentament, veiem que la superfície és bidimensional, és a dir, la posició d’un punt en la palla queda descrita per dos nombres, la longitud al llarg de la palla i la distància en la direcció circular. Però com que la seva dimensió circular és molt més petita que la seva longitud, si mirem la palla des d’una certa distància, no en veiem el gruix i sembla unidimensional, és a dir, sembla que per especificar la posició d’un punt només calgués la longitud al llarg de la palla. Els teòrics de cordes diuen que l’espaitemps és així: a escala molt petita té deu dimensions i està molt corbat, però a escales més grans no en veiem la curvatura ni les dimensions addicionals.

Si aquesta imatge és correcta, suposa males notícies per als pretesos viatgers de l’espai: les dimensions addicionals serien massa petites per permetre el pas d’una nau espacial. Però, tot i això, suscita també un problema d’envergadura per als científics: per què algunes dimensions, però no totes, s’han de corbar en una bola molt petita? Presumiblement, en l’univers molt primitiu totes les dimensions haurien d’haver estat molt corbades. Per què una dimensió temps i tres dimensions espacials s’aplanaren, mentre les altres romanien molt corbades?

La majoria de les partícules es comporten igual que la seva imatge especular, però algunes es comporten de manera diferent.



Una possible resposta és el principi antròpic, que pot ser resumit en la idea: «Veiem l’univers com el veiem, perquè existim». Hi ha dues versions del principi antròpic, la feble i la forta. El principi antròpic feble estableix que en un univers que sigui gran o infinit en l’espai i/o el temps, les condicions necessàries per al desenvolupament de vida intel·ligent només es compliran en certes regions limitades en l’espai i el temps. Els éssers intel·ligents que hi habiten no s’haurien de sorprendre, per tant, si observen que en el seu entorn se satisfan les condicions necessàries per a la seva existència. És com una persona rica que visqui en un entorn ric, sense veure mai la pobresa.

Alguns van molt més enllà i proposen una versió forta del principi. Segons aquesta, hi ha molts universos diferents o moltes regions diferents d’un sol univers, cadascun dels quals amb la seva configuració inicial i, potser, amb el seu propi conjunt de lleis científiques. En la majoria d’aquests universos, les condicions no serien adients per al desenvolupament d’organismes complicats; només en els pocs universos que siguin semblants al nostre, es podrien desenvolupar éssers intel·ligents que es plantegessin la pregunta: «Per què el nostre univers és de la manera que el veiem?». La resposta és aleshores ben senzilla: si hagués estat diferent, no seríem aquí!

Poca gent discutiria la validesa o utilitat del principi antròpic feble, però hi ha un cert nombre d’objeccions al principi antròpic fort com a explicació de l’estat observat de l’univers. Per exemple, en quin sentit podem dir que existeixen tots aquests diferents universos? Si realment estan separats entre si, el que passa en un altre univers no pot tenir conseqüències observables en el nostre. Per tant, hauríem d’emprar el principi d’economia i eliminar-los de la teoria. En canvi, si només fossin regions diferents d’un sol univers, les lleis de la ciència haurien de ser les mateixes en cada regió, perquè, altrament, no podríem passar suaument d’una regió a una altra. En aquest cas, l’única diferència entre les regions rauria en les seves configuracions inicials, de manera que el principi antròpic fort es reduiria al feble.

El principi antròpic també proporciona una possible resposta a la pregunta de per què les dimensions addicionals de la teoria de cordes estan corbades. Dues dimensions espacials no semblen suficients per permetre el desenvolupament d’éssers complexos com nosaltres. Per exemple, els animals bidimensionals que visquessin en una terra unidimensional haurien de pujar els uns sobre el altres per avançar-se. Si una criatura bidimensional mengés alguna cosa que no pogués digerir completament, hauria de regurgitar els residus per la mateixa via per on els va ingerir, perquè si hi hagués un conducte que en travessés tot el cos, dividiria la criatura en dues meitats separades i aquesta cauria a trossos. Anàlogament, és difícil imaginar com hi podria haver circulació de la sang en una criatura bidimensional.

També hi hauria problemes en espais de més de tres dimensions. La força gravitatòria entre dos cossos decreixeria més ràpidament amb la distància que el que ho fa en tres dimensions. (En tres dimensions, la força gravitatòria cau a una quarta part si dupliquem la distància; en quatre dimensions, cauria en un factor vuit; en cinc dimensions, en un factor setze, i anàlogament en altres casos). La importància d’això rau en el fet que les òrbites dels planetes, com la terra, al voltant del sol serien inestables: la mínima pertorbació d’una òrbita circular (com la provocada per l’atracció gravitatòria d’altres planetes) faria que la terra descrivís un moviment espiral atansant-se o allunyant-se del sol. O bé ens gelaríem o bé ens rostiríem. De fet, aquest comportament de la gravetat amb la distància en espais de més de tres dimensions també implicaria que el sol no podria existir en un estat estable, amb la pressió contrarestant la gravetat, sinó que es faria miques o bé es col·lapsaria per formar un forat negre. En cap dels dos casos, no seria útil com a font de llum i de calor per a la vida terrestre. A escala més petita, les forces elèctriques que fan que els electrons girin al voltant dels nuclis dels àtoms es comportarien de la mateixa manera que la força gravitatòria. Així, els electrons o bé escaparien completament de l’àtom o bé caurien en espiral cap al nucli. En cap dels dos casos no hi podria haver àtoms com els que coneixem.

Sembla clar que la vida, si més no tal com la coneixem, només pot existir en regions d’espaitemps en què una dimensió temporal i exactament tres d’espacials no estiguin excessivament corbades. Això significa que podríem apel·lar al principi antròpic feble, sempre i quan poguéssim demostrar que la teoria de cordes permet si més no que existeixin aquestes regions de l’univers —i sembla que efectivament ho permet. També hi podria haver altres regions de l’univers, o altres universos (sigui el que sigui el que això signifiqui), en què totes les dimensions estiguin molt corbades i d’altres en què més de quatre dimensions siguin pràcticament planes, però en aquestes regions no hi hauria éssers intel·ligents per observar el nombre diferent de dimensions efectives.

Un altre problema de la teoria de cordes és que hi ha com a mínim cinc teories diferents (dues amb cordes obertes i tres amb cordes tancades) i milions de maneres de corbar les dimensions addicionals predites per la teoria. Per què hauríem d’escollir només una teoria de cordes i un sol tipus de plegament de les dimensions? Durant un temps semblà que no hi havia resposta i el progrés s’estancà, però aproximadament des de 1994 es començà a descobrir el que s’ha anomenat dualitats: diferents teories de cordes i diferents formes de corbar les dimensions addicionals podrien conduir als mateixos resultats en quatre dimensions. D’altra banda, es va descobrir que a més de les partícules, que ocupen un punt en l’espai, i les cordes, que són línies, hi ha d’altres objectes anomenats p-branes, que ocupen volums bidimensionals o pluridimensionals en l’espai. (Una partícula pot ser considerada com una 0-brana i una corda com una 1-brana, però també hi ha p-branes per a p = 2 fins a p = 9. Una 2-brana pot ser considerada com quelcom semblant a una membrana bidimensional. És més difícil representar les branes pluridimensionals!) Això sembla indicar que hi ha un cert tipus de democràcia (en el sentit de tenir igual veu) entre les teories de supergravetat, de cordes i de p-branes: sembla que siguin mútuament compatibles, però no es pot dir que una d’elles sigui més fonamental que les altres. Més ben dit, semblen aproximacions diferents (cadascuna d’elles vàlida en situacions diferents) a alguna teoria més fonamental.

Estem cercant aquesta teoria subjacent, però per ara sense èxit. Potser no hi pot haver una sola formulació de la teoria fonamental, de la mateixa manera com tampoc no és possible formular l’aritmètica en termes d’un sol conjunt d’axiomes, tal com ho demostra Gödel. En lloc d’això, la teoria podria ser com un conjunt de mapes —no podem emprar un sol mapa pla per descriure la superfície rodona de la terra o la superfície d’una argolla: per cobrir tots els punts, necessitem com a mínim dos mapes en el cas de la terra i quatre per a l’argolla. Cada mapa només és vàlid en una regió limitada, però els diferents mapes se solapen en algunes regions i només la col·lecció completa de mapes proporciona una descripció completa de la superfície. Anàlogament, pot ser que en física calgués emprar diferents formulacions en diferents situacions, però dues formulacions diferents haurien de coincidir en les situacions on ambdues siguin aplicables.

Si és així, la col·lecció completa de diferents formulacions podria ser considerada com una teoria unificada completa, encara que no pogués ser expressada en termes d’un sol conjunt de postulats. Però fins i tot això podria ser més del que la natura permet. És possible que no existeixi cap teoria unificada? Estem empaitant potser un miratge? Sembla haver-hi tres possibilitats:

1. Hi ha realment una teoria unificada completa (o una col·lecció de formulacions que se solapen parcialment), que descobrirem algun dia si som prou llestos.

2. No hi ha cap teoria última de l’univers, sinó tan sols una seqüència infinita de teories que descriuen l’univers amb més i més precisió, però mai no són exactes.

3. No hi ha cap teoria de l’univers: els esdeveniments no poden ser predits més enllà d’un cert punt, sinó que esdevenen d’una manera aleatòria i arbitrària.

Alguns se sentiran atrets per la tercera possibilitat, argumentant que l’existència d’un conjunt complet de lleis limitaria la llibertat de Déu per canviar d’opinió i intervenir en el món. Fins i tot així, com que Déu és totpoderós, no podria infringir la seva pròpia llibertat si així ho volgués? És una mica com l’antiga paradoxa: pot crear Déu una pedra tan pesada que ni Ell mateix no la pugui aixecar? En realitat, la idea que Déu pugui canviar d’opinió és un exemple de la fal·làcia, ja apuntada per sant Agustí, d’imaginar que Déu existeix en el temps: el temps és una propietat només de l’univers que Déu ha creat. Presumiblement, sabia què feia quan el va crear!

Amb l’arribada de la mecànica quàntica, hem començat a reconèixer que els esdeveniments no poden ser predits amb total precisió, sinó que sempre hi ha un cert grau d’incertesa. Si ho desitgem, podríem atribuir aquesta aleatorietat a la intervenció de Déu, però seria un tipus molt estrany d’intervenció ja que no hi ha evidències que estigui orientada a cap propòsit concret. Modernament, i a efectes pràctics, hem eliminat la tercera de les possibilitats esmentades anteriorment ja que hem redefinit l’objectiu de la ciència com la formulació d’un conjunt de lleis que permeti predir els esdeveniments només dintre dels límits establerts pel principi d’indeterminació.

La segona possibilitat, és a dir, que hi hagi una seqüència infinita de teories cada vegada més refinades, concorda amb tota la nostra experiència fins a l’actualitat. En moltes ocasions, augmentant la sensibilitat de les mesures o fent noves classes d’observacions, hem descobert nous fenòmens que no eren predits per les teories existents, i per poder-los explicar hem hagut de desenvolupar alguna teoria més avançada. Estudiant partícules que interaccionen amb més i més energia podem efectivament esperar trobar algun dia noves capes d’estructures més bàsiques que els quarks i els electrons que considerem actualment com partícules «elementals».

La gravetat podria proporcionar un límit a aquesta seqüència de «caixes dintre de caixes». Si hi hagués una partícula amb una energia superior al que anomenem energia de Planck, la seva massa estaria tan concentrada que es desprendria ella mateixa de la resta de l’univers i formaria un petit forat negre. Sembla, doncs, que la seqüència de teories més i més refinades hauria de tenir un límit a mesura que anem a energies més i més elevades, de manera que hi hagués una teoria última de l’univers. Tot i això, l’energia de Planck està molt lluny de les energies que podem produir actualment en el laboratori, i no podem franquejar aquest fossar amb acceleradors de partícules, si més no en un futur previsible. Els estadis molt primitius de l’univers, però, són un escenari on aquestes energies es devien haver produït. Hi ha bones possibilitats que l’estudi de l’univers primitiu i les exigències de consistència matemàtica ens duguin a una teoria unificada completa en el temps de vida d’alguns de nosaltres, suposant que no ens fem volar abans!

Què significaria que realment descobríssim la teoria última de l’univers?

Tal com hem explicat en el capítol 3, mai no podrem estar completament segurs d’haver trobat efectivament la teoria correcta, ja que les teories no poden ser demostrades. Però si la teoria fos matemàticament consistent i sempre proporcionés prediccions d’acord amb les observacions, podríem estar raonablement confiats que era correcta. Això posaria fi a un capítol llarg i gloriós de la història de l’esforç intel·lectual de la humanitat per comprendre l’univers i, a més, revolucionaria les possibilitats del públic en general per comprendre l’univers i les lleis que el regeixen.

En temps de Newton, una persona culta podia accedir al conjunt del coneixement humà, si més no a grans línies, però de llavors ençà el desenvolupament incessant de la ciència ha anat fent que això esdevingués impossible. Com que les teories sempre estan essent modificades, per tal de poder explicar noves observacions, mai no són resumides o simplificades adequadament de manera que el públic les pugui comprendre. Hem de ser especialistes, i, tot i això, només podem esperar tenir un accés adient a una petita proporció de les teories científiques. A més, el ritme del progrés és tan ràpid que el que aprenem a l’escola o a la universitat sempre queda una mica desfasat. Només unes poques persones poden seguir el ràpid avenç de la frontera del coneixement, i han de dedicar-hi tot el seu temps i especialitzar-se en una àrea restringida. La resta de la població, en canvi, ignora els avenços que s’estan realitzant i l’excitació que generen. Ara bé, fa setanta anys, si hem de creure Eddington, només dues persones comprenien la relativitat general mentre que, en l’actualitat, desenes de milers de graduats universitaris ho fan i molts milions de persones estan si més no familiaritzats amb la idea. Si descobríssim una teoria unificada completa, seria només qüestió de temps resumir-la, simplificar-la i ensenyar-la a les escoles, si més no les grans línies. Llavors, tots podríem aconseguir una certa comprensió de les lleis que governen l’univers i que són responsables de la nostra existència.

Tanmateix, fins i tot si descobríssim una teoria unificada completa, això no significaria que poguéssim predir els esdeveniments en general, per dues raons. La primera és la limitació que el principi d’indeterminació de la mecànica quàntica estableix sobre els nostres poders de predicció. No podem fer res per evitar-ho. A la pràctica, però, aquesta primera limitació és menys restrictiva que la segona. Aquesta sorgeix del fet que molt probablement no podríem resoldre les equacions de la teoria, llevat d’algunes situacions molt senzilles. Tal com hem dit, no podem resoldre exactament les equacions quàntiques per a un àtom format per un nucli i més d’un electró. No podem ni tan sols resoldre exactament el moviment de tres cossos en una teoria tan senzilla com la teoria newtoniana de la gravetat, i la dificultat augmenta amb el nombre de cossos i la complexitat de la teoria, Les solucions aproximades són suficients habitualment per a les aplicacions, però difícilment satisfan les grans expectatives suscitades pel terme «teoria unificada de tot»!

Actualment, ja coneixem les lleis que regeixen el comportament de la matèria en totes les condicions, tret de les més extremes. En particular, coneixem les lleis bàsiques subjacents a tota la química i la biologia, però, fins i tot així, certament no hem reduït aquests temes a la categoria de problemes resolts. I som ben lluny, encara, de predir el comportament humà a partir d’equacions matemàtiques! Així, fins i tot si trobéssim un conjunt complet de lleis bàsiques, en els anys que queden per endavant encara hi hauria el desafiament intel·lectual de desenvolupar millors mètodes d’aproximació per poder fer prediccions útils dels resultats probables, en situacions complicades i realistes. Una teoria unificada, completa, consistent, és només el primer pas: el nostre objectiu és una comprensió completa dels esdeveniments que ens envolten, i de la nostra pròpia existència.





CAPÍTOL 12


CONCLUSIÓ





Ens trobem en un món sorprenent. Voldríem conèixer el sentit del que veiem al voltant nostre i preguntem: Quina és la natura de l’univers? Quin és el lloc que hi tenim i d’on vingué ell i hem vingut nosaltres? Per què és tal com és?

Per intentar respondre aquestes preguntes adoptem una «imatge del món». Així com una torre infinita de tortugues que sosté una terra plana és una possible imatge del món, també ho és la teoria de supercordes. Totes dues són teories de l’univers, tot i que la segona és molt més matemàtica i precisa que la primera. A totes dues els manquen evidències observacionals: ningú no ha vist cap tortuga gegant que sostingui la terra sobre la seva closca, però tampoc ningú no ha vist mai una supercorda. Però la teoria de les tortugues no aconsegueix ser una bona teoria científica perquè prediu que la gent hauria de caure per les vores del món. Això no està d’acord amb l’experiència, tret que expliqui la desaparició de tanta gent en el triangle de les Bermudes!

Els primers assaigs teòrics de descriure i explicar l’univers es basaven en la idea que els esdeveniments i fenòmens naturals eren controlats per esperits amb emocions humanes que actuaven d’una manera molt antropomòrfica i impredictible. Aquests esperits habitaven objectes naturals, com rius i muntanyes, inclosos els cossos celestes com el sol i la lluna. Havien de ser aplacats i s’havia de sol·licitar el seu favor per assegurar la fertilitat de la terra i la rotació de les estacions. Gradualment, però, es va anar advertint l’existència de certes regularitats: el sol sempre sortia per l’est i es ponia per l’oest, es fessin o no sacrificis dedicats al déu sol. A més, el sol, la lluna i els planetes seguien trajectòries concretes en el cel que podien ser predites amb una antelació i una precisió considerables. Podia ser que el sol i la lluna seguissin essent déus, però eren déus que obeïen lleis estrictes, aparentment sense excepcions —si no comptem històries com el sol aturat per Josuè.

Al començament, aquestes regularitats i lleis només resultaven òbvies en l’astronomia i poques situacions més, però a mesura que s’anà desenvolupant la civilització, i particularment en els darrers tres-cents anys, se n’anaren descobrint cada vegada més. L’èxit d’aquestes lleis conduí Laplace, a començaments del segle XIX, a postular el determinisme científic, és a dir, a suggerir que hi havia un conjunt de lleis que determinarien amb precisió l’evolució de l’univers, donada la seva configuració en un instant donat.

El determinisme de Laplace fou incomplet en dos aspectes. No deia com triar les lleis ni especificava la configuració inicial de l’univers, coses que es deixaven per a Déu. Déu podria escollir com va començar l’univers i quines lleis obeïa, però no hi intervindria un cop hagués començat. Així, Déu quedava confinat a les àrees que la ciència del segle XIX no comprenia.

Sabem ara que les esperances de Laplace en el determinisme no poden ser realitzades, si més no en els termes que ell considerava. El principi d’indeterminació de la mecànica quàntica implica que certs parells de magnituds, com la posició i la velocitat d’una partícula, no poden ser predits simultàniament amb precisió completa. La mecànica quàntica tracta aquesta situació mitjançant una classe de teories en què les partícules no tenen posicions ni velocitats ben definides, sinó que estan representades per una ona. Aquestes teories quàntiques són deterministes en el sentit que estableixen lleis per a l’evolució temporal de l’esmentada ona, és a dir, si la coneixem en un cert instant, la podem calcular en qualsevol altre instant. L’element aleatori i impredictible només sorgeix quan intentem interpretar l’ona en termes de les posicions i les velocitats de les partícules. Pot ser que això sigui el nostre error: potser no hi hagi posicions i velocitats de partícules, sinó tan sols ones. Potser el nostre intent de sotmetre les ones a les nostres idees preconcebudes de posicions i velocitats sigui la causa de la impredictibilitat aparent.

En efecte, hem redefinit la tasca de la ciència com el descobriment de les lleis que ens permetran predir esdeveniments dintre dels límits establerts pel principi d’indeterminació. Però persisteix la pregunta: com o per què foren escollides les lleis i l’estat inicial de l’univers?

En aquest llibre hem atorgat una preeminència especial a les lleis que regeixen la gravetat, perquè, tot i que és la més feble de les quatre forces bàsiques, és la que configura l’estructura a gran escala de l’univers. Les lleis de la gravetat eren incompatibles amb la imatge vigent fins fa poc que l’univers no canvia amb el temps: el seu caràcter sempre atractiu implica que l’univers ha d’estar o bé contraient-se o bé expandint-se. Segons la teoria general de la relativitat, hi ha d’haver hagut, en el passat, un estat de densitat infinita, el big bang o gran explosió primordial, que hauria constituït un inici efectiu del temps. Anàlogament, si el conjunt de l’univers es tornés a col·lapsar, hi hauria d’haver un altre estat de densitat infinita en el futur, el big crunch o gran implosió final, que seria un final del temps. Fins i tot si el conjunt de l’univers no es tornés a col·lapsar, hi hauria singularitats en les regions localitzades el col·lapse de les quals ha format forats negres, i que suposarien el final del temps per a qui hi caigués. En el big bang i altres singularitats, totes les lleis deixarien de ser vàlides, i Déu encara hauria tingut llibertat completa per escollir el que va passar i com va començar l’univers.

Combinant la mecànica quàntica amb la relativitat general, sembla sorgir una nova possibilitat que no existia anteriorment: que l’espai i el temps puguin formar conjuntament un espai quadridimensional finit sense singularitats ni fronteres, com la superfície de la terra però amb més dimensions. Sembla que aquesta idea podria explicar moltes de les característiques observades de l’univers, com la seva uniformitat a gran escala i també les desviacions respecte de l’homogeneïtat a menor escala, com galàxies, estrelles i fins tot els humans. Però que l’univers estigués completament autocontingut, sense singularitats ni fronteres, i fos descrit completament per una teoria unificada, tindria conseqüències profundes per al paper de Déu com a Creador.

Einstein es preguntà en una certa ocasió: «Quines possibilitats d’elecció tingué Déu en construir l’Univers?». Si la proposta d’absència de fronteres és correcta, Déu no va tenir cap llibertat per triar les condicions inicials, encara que hauria tingut, és clar, la llibertat d’escollir les lleis que regeixen l’univers. Això, però, podria no haver constituït en realitat una elecció veritable: podria ben bé ser que només hi hagués una sola o un nombre petit de teories unificades completes, com la teoria de cordes, que siguin autoconsistents i permetin l’existència d’estructures tan complicades com els éssers humans, que poden investigar les lleis de l’univers i preguntar-se per la naturalesa de Déu.

Per què existeix l’univers?



Fins i tot si hi ha una única teoria unificada possible, és tan sols un conjunt de regles i equacions. Què és el que li insufla alè i fa existir l’univers descrit per ella? L’enfocament usual de la ciència, basat en la construcció d’un model matemàtic, no pot respondre les preguntes de per què existeix l’univers descrit pel model. Per què l’univers es pren la molèstia d’existir? És la teoria unificada mateixa la que obliga a la seva existència? O necessita un Creador i, si és així, té Aquest algun altre efecte sobre l’univers? I qui el creà a Ell?

Fins ara, la majoria dels científics han estat massa ocupats desenvolupant noves teories que descriguin com és l’univers per preguntar-se per què és l’univers. I els qui s’haurien de preguntar pel perquè, els filòsofs, no han estat capaços de mantenir-se al dia en el progrés de les teories científiques. En el segle XVIII, els filòsofs consideraren com el seu camp el conjunt del coneixement humà, inclosa la ciència, i discutiren qüestions com ara: va tenir l’univers un començament? Però, en els segles XIX i XX, la ciència es féu massa tècnica i matemàtica per als filòsofs, o per a qualsevol que no es comptés entre uns pocs especialistes. A la vegada, els filòsofs reduïren tant l’abast de les seves inquietuds que Wittgenstein, el filòsof més cèlebre del segle XX, va dir: «L’única tasca que queda a la filosofia és l’anàlisi del llenguatge». Quina davallada des de la gran tradició de la filosofia d’Aristòtil a Kant!

Ara bé, si descobríssim una teoria completa, arribaria a ser comprensible a grans línies per a tothom, i no només per a uns pocs científics. Aleshores tothom, filòsofs, científics i públic en general, seríem capaços de participar en la discussió de la pregunta de per què existim nosaltres i l’univers. Si en trobem la resposta, seria el triomf darrer de la raó humana —ja que aleshores comprendríem la ment de Déu.





BIOGRAFIES





ALBERT EINSTEIN





La relació d’Einstein amb la política de la bomba atòmica és ben coneguda: va signar la cèlebre carta al president Franklin Roosevelt que persuadí els Estats Units a prendre’s seriosament la idea, i es comprometé activament amb els esforços de postguerra per prevenir la guerra nuclear. Però aquestes no foren accions aïllades d’un científic arrossegat al món de la política, sinó que tota la vida d’Einstein estigué, de fet, per dir-ho amb les seves pròpies paraules, «dividida entre la política i les equacions».

Les primeres activitats polítiques d’Einstein es desenvoluparen amb motiu de la Primera Guerra Mundial, quan era professor a Berlín. Enfurismat pel que considerava una dilapidació de vides humanes, participà activament en les manifestacions contra la guerra. El seu suport a la desobediència civil i la seva exhortació pública a refusar l’allistament a l’exèrcit va contribuir poc que els seus col·legues l’apreciessin. Acabada la guerra, orientà els seus esforços envers la reconciliació i la millora de les relacions internacionals, cosa que tampoc no contribuí gaire a la seva popularitat, i ben aviat les seves actituds polítiques li dificultaren visitar els Estats Units, fins i tot com a conferenciant.

La segona gran causa d’Einstein fou el sionisme. Encara que era de descendència jueva, Einstein rebutjava la idea bíblica de Déu, però una consciència creixent de l’antisemitisme, abans i durant la Primera Guerra Mundial, el dugué a identificar-se cada cop més amb la comunitat jueva, fins a esdevenir un defensor explícit del sionisme. Una vegada més, el risc de la impopularitat no li va impedir expressar les seves opinions. Les seves teories foren atacades i fins i tot es fundà una organització anti-Einstein. Un home convicte d’incitar a l’assassinat d’Einstein fou multat amb tan sols l’equivalent a uns sis euros. Però Einstein romangué flegmàtic: quan es va publicar un llibre titulat Cent autors contra Einstein, va dir: «Si estigués realment equivocat, amb un de sol n’hi hauria hagut prou!».

El 1933, Hitler arribà al poder. Einstein era a Amèrica i declarà que no tornaria a Alemanya. Aleshores, mentre les milícies nazis arrasaven casa seva i els seus comptes bancaris eren confiscats, un diari de Berlín va titular: «Bones notícies d’Einstein: no tornarà». Davant l’amenaça nazi, Einstein renuncià al seu pacifisme, per por que els científics alemanys construïssin una bomba nuclear, i proposà que els Estats Units desenvolupessin la seva. Però fins i tot abans d’esclatar la primera bomba, advertí públicament dels perills de la guerra atòmica i proposà un control internacional de l’armament nuclear.

Al llarg de la seva vida, els esforços d’Einstein en favor de la pau no aconseguiren res de durador —i certament li van fer guanyar molts enemics. El seu suport explícit a la causa sionista, però, fou degudament reconegut el 1952, quan se li va oferir la presidència d’Israel. Però declinà acceptar-la, dient que creia que era massa ingenu per a la política. Però potser la seva autèntica raó fou diferent. Per citar-lo una vegada més: «Les equacions són més importants per a mi, perquè la política és per al present, mentre que les equacions són per a l’eternitat».





GALILEO GALILEI





Galileu, potser més que cap altra persona, representa el naixement de la ciència moderna. El seu famós conflicte amb l’Església Catòlica fou central en la seva filosofia, ja que Galileu fou un dels primers a afirmar que l’home podia esperar comprendre com funciona el món i, a més, podia aconseguir-ho observant la realitat.

Galileu va creure en la teoria copernicana (que els planetes giren al voltant del sol) des de molt jove, però només quan va trobar les evidències necessàries per sostenir la idea començà a donar-li suport públicament. Va escriure sobre la teoria de Copèrnic en italià (i no en el llatí acadèmic usual) i ben aviat les seves opinions foren seguides àmpliament fora de les universitats. Això irrità els professors aristotèlics, que s’uniren contra ell i intentaren convèncer l’Església del seu copernicanisme.

Preocupat per això, Galileu viatjà a Roma per parlar amb les autoritats eclesiàstiques. Va defensar que no se suposava que la Bíblia ens digués res sobre les teories científiques, i que era habitual suposar que, on la Bíblia entrava en conflicte amb el sentit comú, estava essent al·legòrica.

Però l’Església tenia por d’un escàndol que pogués minar la seva lluita contra el protestantisme, motiu pel qual va prendre mesures repressives, declarà el copernicanisme «fals i equivocat» el 1616 i ordenà a Galileu que mai més «defensés o sostingués» aquesta doctrina. Galileu va haver d’acceptar.

El 1623, un vell amic de Galileu fou elegit Papa. Immediatament, Galileu intentà que es revoqués el decret de 1616. No ho aconseguí, però obtingué el permís per escriure un llibre que discutís les teories aristotèlica i copernicana, amb dues condicions: no prendria partit per cap de les dues, i arribaria a la conclusió que els homes en cap cas no poden determinar com funciona el món, perquè Déu podria aconseguir els mateixos efectes de maneres no imaginades per l’home, que no podia posar restriccions a l’omnipotència divina.

El llibre, Diàlegs sobre els dos grans sistemes del món, fou acabat i publicat el 1632, amb el beneplàcit dels censors, i fou saludat immediatament a Europa com una obra mestra literària i filosòfica. Ben aviat el Papa, en adonar-se que el públic estava considerant el llibre com un argument convincent en favor del copernicanisme, lamentà haver-ne autoritzat la publicació i argumentà que, malgrat que el llibre tenia les benediccions oficials dels censors, Galileu havia contravingut el decret de 1616. Dugué Galileu a la Inquisició, que el va sentenciar a arrest domiciliari fins a la fi dels seus dies i li ordenà renunciar públicament al seu copernicanisme. Per segona vegada, Galileu hagué d’acceptar.

Galileu continuà essent un catòlic convençut, però la seva creença en la independència de la ciència havia seguit indemne. Quatre anys abans de la seva mort el 1642, quan estava en arrest domiciliari, el manuscrit del seu segon gran llibre fou passat d’amagat a un editor d’Holanda. Aquest treball, titulat Dues noves ciències, més encara que el seu suport a Copèrnic, va contribuir a la gènesi de la física moderna.





ISAAC NEWTON





Isaac Newton no fou una persona agradable. Les seves relacions amb els altres acadèmics foren tempestuoses i passà la major part de la vida embolicat en tota mena de baralles. A conseqüència de la publicació dels Principia Mathematica —segurament el llibre de física més influent que mai hagi estat publicat— Newton aconseguí ràpidament una gran notorietat pública. Fou elegit president de la Royal Society i fou el primer científic que fou nomenat cavaller.

Ben aviat Newton xocà amb l’astrònom reial, John Flamsteed, que anteriorment li havia subministrat dades molt necessàries per als Principia, però que ara es reservava informació que Newton volia. Però Newton era incapaç d’acceptar una negativa: es féu nomenar membre de la junta directiva de l’Observatori Reial i intentà obligar la publicació immediata de les dades. A la fi, aconseguí que els treballs de Flamsteed li fossin arrabassats i preparats per a la publicació per l’enemic mortal d’aquest, Edmond Halley. Però Flamsteed acudí als tribunals i, al darrer instant, obtingué una sentència judicial que impedia distribuir el treball que li havia estat robat. Newton, enfurismat, es venjà d’ell eliminat sistemàticament el seu nom de totes les referències en les edicions posteriors dels Principia.

Més dura encara fou la seva disputa amb el filòsof alemany Gottfried Leibniz. Tant Newton com Leibniz havien desenvolupat independentment una branca de les matemàtiques anomenada càlcul, subjacent a la major part de la física moderna. Encara que ara sabem que Newton descobrí el càlcul anys abans que Leibniz, publicà els seus treballs molt després. Hi hagué una agra discussió sobre qui havia estat el primer, amb científics que defensaven vigorosament cadascun dels dos adversaris. És sabut, però, que la majoria dels articles que van aparèixer en defensa de Newton els va escriure originalment ell mateix —i només van ser publicats amb el nom d’amics seus! Quan les discussions van anar pujant de to, Leibniz cometé l’error d’acudir a la Royal Society per resoldre la disputa. Newton, com a president, nomenà un comitè «imparcial» per investigar el cas, format, casualment, per amics seus! Però a més Newton en persona va escriure l’informe del comitè i féu que la Royal Society el publiqués, acusant oficialment Leibniz de plagiari. No satisfet amb això, féu imprimir un resum anònim de l’esmentat informe en la revista periòdica de la mateixa Royal Society. Es diu que després de la mort de Leibniz, Newton declarà que havia sentit una gran satisfacció d’haver «trencat el cor a Leibniz».

Durant el període d’aquestes disputes, Newton ja havia deixat Cambridge i el món acadèmic. Havia participat activament en la política anticatòlica a Cambridge i posteriorment en el Parlament, i fou finalment recompensat amb el càrrec ben lucratiu de director de la Reial Casa de la Moneda. Allà emprà el seu talent per a la intriga i el vidriol d’una manera socialment més acceptable, dirigint amb èxit una important campanya contra els falsificadors i enviant fins i tot diversos homes a la mort a galeres.





GLOSSARI




Acceleració:

Taxa amb què varia la velocitat d’un objecte en funció del temps.

Accelerador de partícules:

Màquina que, mitjançant electroimants, pot accelerar partícules carregades en moviment i augmentar-ne l’energia.

Antipartícula:

Cada tipus de partícula de matèria té l’antipartícula corresponent. Quan una partícula xoca amb la seva antipartícula, s’anihilen mútuament i només en queda energia.

Àtom:

Unitat bàsica de la matèria ordinària, formada per un nucli minúscul (que consta de protons i neutrons) voltat per electrons que giren al seu voltant.

Big bang (o gran explosió primordial):

Singularitat inicial de l’univers.

Big crunch (o gran implosió final):

Singularitat a la fi de l’univers.

Camp:

Entitat que existeix arreu de l’espai i del temps, en oposició a una partícula, que en un instant donat només existeix en un punt de l’espai.

Camp magnètic:

Camp responsable de les forces magnètiques, incorporat actualment, juntament amb el camp elèctric, en el camp electromagnètic.

Càrrega elèctrica:

Propietat d’una partícula per la qual pot repel·lir (o atraure) altres partícules que tenen una càrrega del mateix signe (o de signe oposat).

Condició d’absència de límits:

La idea segons la qual l’univers és finit però no té límits.

Constant cosmològica:

Artifici matemàtic utilitzat per Einstein per donar a l’espaitemps una tendència innata a expandir-se.

Coordenades:

Nombres que especifiquen la posició d’un punt en l’espai i el temps.

Cosmologia:

Estudi de l’univers com un tot.

Desplaçament cap al vermell:

Envermelliment de la radiació emesa per una estrella que s’està allunyant de nosaltres, a causa de l’efecte Doppler.

Dimensió espacial:

Qualsevol de les tres dimensions, és a dir, qualsevol dimensió, tret de la dimensió temporal.

Dualitat:

Correspondència entre teories aparentment diferents que duen als mateixos resultats físics.

Dualitat partícula-ona:

Concepte de la mecànica quàntica segons el qual no hi ha diferències fonamentals entre ones i partícules; les partícules es poden comportar de vegades com ones i aquestes com partícules.

Electró:

Partícula amb càrrega elèctrica negativa que gira al voltant dels nuclis atòmics.

Energia d’unificació electrofeble:

Energia (al voltant de 100 GeV) per sobre de la qual les diferències entre la força electromagnètica i la força nuclear feble desapareixen.

Esdeveniment:

Punt de l’espaitemps, especificat per la seva posició i el seu temps.

Espaitemps:

Espai quadridimensional els punts del qual són els esdeveniments.

Espectre:

Freqüències que componen una ona. La part visible de l’espectre solar es pot observar a l’arc de Sant Martí (arc iris).

Estrella de neutrons:

Estrella freda, sostinguda per la repulsió entre neutrons deguda al principi d’exclusió.

Fase:

En una ona, posició en el seu cicle en un instant donat: una mesura de si es troba en una cresta, una vall, o alguna situació intermèdia.

Forat de cuc:

Tub fi d’espaitemps que connecta regions distants de l’univers. Els forats de cuc també poden connectar universos paral·lels o petits universos i podrien proporcionar la possibilitat de viatjar en el temps.

Forat negre:

Regió de l’espaitemps de la qual res no pot escapar, ni tan sols la llum, a causa de la gran intensitat de la gravetat.

Fotó:

Quàntum de llum.

Força electromagnètica:

Força entre partícules amb càrrega elèctrica; és la segona força més intensa de les quatre forces fonamentals.

Força nuclear feble:

És la segona força més feble de les quatre forces fonamentals, i té un abast molt curt. Afecta totes les partícules de la matèria, però no les que transporten les forces.

Força nuclear forta:

És la força més intensa de les quatre forces fonamentals, i la que té un abast més curt. Manté units els quarks per formar protons i neutrons, i aquestes partícules unides entre si per formar nuclis atòmics.

Freqüència:

En una ona, nombre de cicles complets per segon.

Fusió nuclear:

Procés en què dos nuclis xoquen i s’uneixen per formar un nucli més gran i més pesant.

Geodèsica:

Camí més curt (o més llarg) entre dos punts.

Horitzó d’esdeveniments:

Frontera d’un forat negre.

Longitud d’ona:

Distància entre dues crestes o dues valls consecutives d’una ona.

Massa:

Quantitat de matèria en un cos; la seva inèrcia o resistència a l’acceleració.

Matèria fosca:

Matèria en les galàxies, cúmuls de galàxies i possiblement també entre cúmuls de galàxies, que no es pot observar directament, però que es pot detectar pels seus efectes gravitatoris. És possible que el noranta per cent de la massa de l’univers estigui en forma de matèria fosca.

Mecànica quàntica:

Teoria desenvolupada a partir del principi quàntic de Planck i del principi d’indeterminació de Heisenberg.

Neutrí (o neutrino):

Partícula extremadament lleugera (potser amb massa nul·la) sotmesa tan sols a la força nuclear feble i la gravetat.

Neutró:

Partícula sense càrrega elèctrica, molt semblant al protó, que constitueix aproximadament la meitat de les partícules en els nuclis atòmics.

Nucli:

Part central d’un àtom, constituïda per protons i neutrons mantinguts units per la força nuclear forta.

Partícula elemental:

Partícula que se suposa que no es pot subdividir.

Partícula virtual:

En mecànica quàntica, partícula que mai no es pot detectar directament, però l’existència de la qual té efectes mesurables.

Pes:

Força exercida sobre un cos per un camp gravitatori. És proporcional, però no idèntic, a la seva massa.

Positró:

Antipartícula de l’electró, de càrrega positiva.

Principi antròpic:

Idea segons la qual veiem l’univers com el veiem perquè, si fos diferent, no seríem aquí per observar-lo.

Principi d’exclusió:

Idea segons la qual, per a certs tipus de partícules, dues partícules idèntiques no poden tenir (dintre dels límits establerts pel principi d’indeterminació) la mateixa posició i la mateixa velocitat.

Principi d’indeterminació (o d’incertesa):

Principi formulat per Heisenberg segons el qual no podem conèixer amb exactitud i simultàniament la posició i la velocitat d’una partícula. Com més gran és la precisió en la mesura de l’una, més petita ho és en la mesura de l’altra.

Principi quàntic de Planck:

Idea segons la qual la llum (o qualsevol altre tipus d’ones clàssiques) pot ser absorbida o emesa en quanta discrets, l’energia dels quals és proporcional a la seva freqüència.

Proporcional:

«X és proporcional a Y» significa que quan Y és multiplicat per un nombre, també X queda multiplicat per ell. «X és inversament proporcional a Y» vol dir que quan Y és multiplicat per un nombre, X queda dividit per ell.

Protó:

Partícula de càrrega positiva, molt semblant al neutró, que constitueix aproximadament la meitat de les partícules dels nuclis atòmics.

Pont d’Einstein-Rosen:

Tub fi d’espaitemps que connecta dos forats negres. Vegeu també Forat de cuc.

Quark:

Partícula elemental (carregada) sensible a la força nuclear forta. Els protons i els neutrons estan compostos per tres quarks.

Radar:

Sistema que utilitza polsos de radioones per detectar la posició d’objectes a partir del temps que un impuls tarda a arribar a l’objecte i tornar, després d’haver-s’hi reflectit, fins a l’emissor.

Radiació del fons de microones:

Radiació corresponent a la resplendor de l’univers primitiu calent; actualment, està tan desplaçada cap al vermell que no es presenta com a llum visible sinó com a microones (amb una longitud d’ona de pocs centímetres).

Radioactivitat:

Ruptura espontània d’alguns tipus de nuclis atòmics per formar nuclis d’altres tipus.

Raigs gamma:

Raigs electromagnètics de longitud d’ona molt curta, produïts en el decaïment radioactiu o per col·lisions de partícules elementals.

Relativitat especial:

Teoria d’Einstein basada en la idea que les lleis de la ciència han de ser les mateixes per a tots els observadors, independentment de la seva velocitat, en absència de camps gravitatoris.

Relativitat general:

Teoria d’Einstein basada en la idea que les lleis de la ciència han ser les mateixes per a tots els observadors, sigui quin sigui el seu moviment. Explica la força de gravetat en termes de la curvatura d’un espaitemps quadridimensional.

Segon llum (any llum).

Distància recorreguda per la llum en un segon (en un any).

Singularitat:

Punt de l’espaitemps en què la curvatura espai-temporal (o qualsevol altra magnitud física) esdevé infinita.

Teoria de cordes:

Teoria de la física en què les partícules són descrites com a ones en cordes. Les cordes només tenen longitud i cap altra dimensió.

Teoria de gran unificació (GUT):

Teoria que unifica les forces electromagnètica, nuclear forta i nuclear feble.

Zero absolut:

La temperatura més baixa possible, en la qual les substàncies no contenen energia tèrmica.





STEPHEN W. HAWKING (Oxford, 1942 - Cambridge, 2018) fou un físic anglès. Ocupava la càtedra Lucasiana de matemàtiques que en altres temps va ocupar Newton a la Universitat de Cambridge. Reconegut universalment com un dels més grans físics teòrics del món, el professor Hawking va escriure, tot i les seves enormes limitacions físiques, dotzenes d’articles que signifiquen en conjunt una aportació a la ciència que encara no som capaços d’avaluar adequadament. A més de les seves nombroses publicacions tècniques, destaquen els seus llibres de divulgació: Història del temps. Del big bang als forats negres (1988), Forats negres i universos primitius i altres assajos (1993), L’univers en una closca de nou (2001), Brevíssima història del temps (2003) i El gran disseny (2010).





LEONARD MLODINOW (Chicago, Illinois, EUA, 1954) és doctor en física per la Universitat de Califòrnia a Berkeley. Va ser membre del claustre de Caltech i becari Alexander von Humboldt abans de convertir-se en escriptor a Hollywood per «Star Trek: The Next Generation» i altres sèries d’èxit en televisió. El seu primer llibre Euclid’s Window (2001), una història de la geometria elogiada per la crítica, ha estat traduïda a vuit idiomes. Ha publicat, entre d’altres, L’arc de Sant Martí de Feynman (2003), El caminar del borratxo (2008) i, juntament amb Stephen Hawking, Brevíssima història del temps (2005) i El gran disseny (2010).





