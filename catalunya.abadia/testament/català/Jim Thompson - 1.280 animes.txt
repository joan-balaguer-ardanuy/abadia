1.280 ànimes és la població d’un petit poble nord-americà al voltants de 1910 i el protagonista de la novel·la és el xèrif corrupte del poble, que ha conservat el seu càrrec gràcies al fet de desentendre’s de les activitats irregulars dels seus conveïns. Però la seva inhibició ha anat massa lluny: la comunitat no desitja un representant de la llei tan manifestament corrupte. En la ment febril del xèrif es desencadenen tota mena d’autojustificacions i autoexculpacions alhora que la decisió d’utilitzar el crim: és la individualització patològica de la moral hipòcrita de la nostra societat.

Considerada com l’obra mestra de Jim Thompson, és també una de les novel·les més grans que ha donat el gènere negre.





Jim Thompson





1.280 ànimes




ePUB v2.0

Raticulina 16.06.14





Títol original: Pop. 1280

Jim Thompson, 1964

Traducció: Carme Geronès & Carles Urritz, 1988

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





1


Bé, senyors, jo havia de considerar-me ben col·locat, el més ben situat dels homes. Vet-ho aquí que jo era el sheriff en cap del comtat de Potts i em treia uns dos-cents dòlars a l’any, sense comptar el que arrambava d’aquí i d’allí. A més d’això, tenia casa franca al segon pis del tribunal, un lloc que qualsevol envejaria; i a més tenia una cambra de bany, i per això no m’havia de banyar en un cossi o fer una excursió fins a la comuna, com havia de fer la majoria de la gent del poble. Crec que vosaltres podríeu opinar que jo aquí vivia al paradís. Ho tenia bé i representava que no hi havia cap raó perquè no continués així —sent com era sheriff del comtat de Potts— mentre només em preocupés dels meus assumptes i no arrestés ningú fora que no hi hagués cap altre remei i la cosa no tingués conseqüències.

I de tota manera, estava preocupat. Tenia alguns problemes que em preocupaven, que m’encaparraven.

M’havia assegut a menjar una mitja dotzena de costelles de porc, uns quants ous ferrats i una paellada de bunyols calents amb salsa, i no podia menjar-m’ho. No pas tot. Vaig començar a amoïnar-me per alguns problemes i el que va succeir és que em vaig aixecar de taula sense haver-me acabat el que tenia al plat. I amb la son em passava el mateix. Es podria dir que en realitat no dormia gens. M’ajeia al llit pensant que aquella nit sí que aconseguiria dormir, i no ho aconseguia. Passaven ben bé vint o trenta minuts abans d’adormir-me. I, a més, no hi havia manera de dormir més de vuit o nou hores, perquè aleshores em desvetllava, estava ben desvetllat. I no hi havia manera de tornar-me a adormir, per més baldat i rebentat que estigués.

Bé, senyors, una nit que em trobava jaient així, sacsejant-me, girant-me i donant voltes al magí, a la fi vaig veure que això no podia continuar així. Per tant, em vaig dir: «Nick, Nick Corey, aquests problemes et faran perdre el cap, val més que trobis alguna solució aviat, o si no, tururut viola!».

Hi vaig pensar i pensar, i després hi vaig tornar a pensar fins que a la fi vaig prendre una decisió.

I vaig decidir que no sabia pas què cony fer!





2


Aquell matí vaig saltar del llit, em vaig afaitar i em vaig banyar, per bé que només fos dilluns i el dissabte ja m’havia rentat bé. Em vaig posar el vestit dels diumenges, el meu Stetson nou de seixanta dòlars, les botes Justin de setanta-cinc i els Levis de quatre. Em vaig plantar davant del mirall, inspeccionant l’aspecte que feia, per assegurar-me que no feia la fila d’un pagerol qualsevol, ja que havia de fer un petit viatge per veure un amic meu. Havia d’anar a veure Ken Lacey i demanar-li consell sobre els meus problemes. I sempre que anava a veure Ken Lacey em vestia de vint-i-un botó.

Per baixar, havia de passar davant de la cambra de Myra, que havia deixat la porta oberta per airejar-la i, maquinalment, em vaig aturar i vaig mirar cap dins. Hi vaig entrar i vaig mirar una mica més; de puntetes, em vaig acostar cap al llit i me la vaig mirar, passant-me la llengua pels llavis i sentint una mena de pruïja pertot.

Us he de dir una cosa. Us ho diré sense embuts. Es tracta d’una cosa de què no anava pas curt. Tot just m’havia desmamat —encara anava descalç i m’acabaven de comprar les primeres calces— quan les mosses començaven a fer-s’ho amb mi. I com més gran em feia, més n’hi havia. A vegades em deia: «Nick, Nick Corey, hauries de fer alguna cosa amb aquestes nenes. Potser que comencessis a agafar un fuet i te les traguessis de sobre, si no vols que et llevin la pell». Però no vaig fer res d’això, perquè no puc suportar de fer mal a una mossa; només que em plori una mica, ja em té a les seves mans.

Bé, tornant a parlar del tema, mai no he anat curt de dones i sempre totes han estat molt generoses amb mi. Per bé que no ho semblava pas, tenint en compte com m’estava allí davant la meva dona, Myra: llepant-me els llavis i sentint pruïja per tot el cos. Myra és una mica més gran que jo i encara ho sembla més si tenim en compte com és. I ja em podeu ben creure si us dic que és una de les dones més perilloses que hi ha. Encara que jo sóc tossut de mena i si se’m fica una idea al cap ja no puc deixar-la córrer. I no és pas que passés gana, però ja sabeu com és això: trobo que és com quan menges rosetes de blat de moro, com més menges, més en vols.

Com que érem a l’estiu, no portava pas camisa de dormir i havia apartat el llençol; jeia bocaterrosa i li podia veure la cara, cosa que li esqueia molt més.

Per això m’estava allí plantat, mirant-la cremat pel desig, fins que a la fi ja no vaig poder aguantar-me més i vaig començar a descordar-me la camisa. «Després de tot, Nicky —em vaig dir jo mateix—, després de tot, Nick Corey, aquesta dona és la teva esposa i hi tens alguns drets».

Bé, vejam si sabeu què va passar; doncs bé, res del que us penseu: perquè no coneixeu Myra i no sabeu, a més, la sort que teniu. Doncs que, de sobte, es va tombar i va obrir els ulls.

—Voldria saber exactament què penses fer —em va dir.

Jo que li vaig dir que estava a punt de fer un viatge cap al comtat d’on és sheriff Ken Lacey. Ja que segurament no tornaria fins a la nit, vaig afegir, i era probable que ens trobéssim a faltar l’un a l’altre, potser abans podríem passar una estona junts.

—Bah! —em contestà, escopint-me més aviat les paraules—. Et penses que et voldria, a tu, si és que em passés pel cap de tenir relacions amb un home?

—Bé —vaig dir jo—. M’ha passat pel cap que sí que podia ser, vull dir que d’alguna manera ho esperava. He pensat que, després de tot, per què no?

—Perquè no et puc veure ni en pintura, per això mateix! Perquè ets un estúpid!

—Bé —vaig contestar—. No et puc pas dir que estigui d’acord amb tu, Myra. No estic pas dient que t’equivoques ni tampoc que tinguis raó. De tota manera, si sóc un estúpid, no és pas culpa meva. El món n’és ple.

—No sols ets estúpid sinó que ets un tou —replicà—. Per un no-res t’excuses com un cuc, no he vist mai res igual!

—Mira-te-la —vaig replicar—. Si ho veus així, i per què et vas casar amb mi?

—El sentiu? Sentiu el bèstia? Com si no sabés per què! Com si no sabés que em vaig haver de casar amb ell després d’haver-me violat!

Bé, sabeu, això sí que em dol. Sempre que ella diu que jo la vaig violar, això em dol. No puc pas replicar-li quan ella em diu que sóc un estúpid i un tou, perquè probablement jo no sóc pas realment espavilat —qui li demana a un sheriff que sigui espavilat?—. I jo m’afiguro que és molt millor donar l’esquena als problemes que no pas encarar-t’hi. Em sembla que, collons, tots ja tenim prou problemes nostres per barrejar-los amb els dels altres.

Però quan ella diu que jo sóc un violador, això ja és massa. En això, no hi ha ni una espurna de veritat, perquè no té cap sentit. Com podia ser jo un paio que violés les dones quan totes les mosses més generoses se’m disputaven?

—Bé, ja en parlarem, d’aquest assumpte de la violació —li vaig dir tot cordant-me la camisa i sentint com se m’enrojolaven les galtes—. No et diré pas que ets una mentidera, perquè no és de bona educació, encara que sí que et puc dir, nena, que si m’agradessin les mentideres, t’abraçaria fins a ofegar-te.

Això va fer que ella s’enfurismés de veritat. Va començar a ploriquejar i a bramular com una vedella en una calamarsada. I naturalment, això despertà l’idiota del seu germà, Lennie. Es precipità cap on érem, ploriquejant, fent anar els ulls d’un costat a l’altre i babejant.

—Què li fas a Myra? —em preguntà, escopint-me la saliva des d’uns cinc metres—. Què li has tornat a fer, Nick?

No vaig dir res, estava massa enfeinat esquivant les escopinades. S’acostà ensopegant cap a Myra i l’abraçà tot mirant-me.

—Animal! Mira el que has fet!

Jo li vaig dir que no havia fotut res. Pel que jo he pogut veure, Lennie sempre és a punt de bramular i de babejar.

—Quan no fa això —vaig afegir—, treu el nas pel poble, llambregant d’amagatotis per les finestres de les dones.

—Ets… ets un desgraciat! Acusar el pobre Lennie d’una cosa que no hi té cap culpa! Saps que és innocent com un xai!

Jo li vaig contestar:

—Sí, és clar, potser sí.

Perquè no podia dir gaire res més i ja gairebé era hora d’agafar el tren. Me’n vaig anar cap al vestíbul, però a ella no li va agradar això, que me n’anés sense haver demanat perdó, per això es va tornar a brandar i em va cridar:

—Mira on poses els peus, senyor Nick Corey! Si no, ja saps què et passarà!

Em vaig aturar i em vaig girar enrere:

—Què em passarà? —vaig preguntar.

—Diré a la gent d’aquest comtat la veritat sobre tu! Vejam quant temps dures de sheriff, després d’això! Després que els digui que em vas violar!

—Ara et diré el que passarà! —li vaig contestar—. Que em fotran fora en un tres i no res!

—No te n’oblidis! Faries bé de recordar-ho!

—Faria bé de recordar-ho? —vaig dir—. I ara que hi som, tu no hauries de recordar alguna cosa? Si em treuen de sheriff, què hi perdo jo? Jo sí que me’n foto! Si jo no sóc sheriff, tu ja no ets la dona del sheriff. I què carai us passarà a vosaltres, a tu i a aquest idiota del teu germà?

Els ulls li sortien de les òrbites i se li tallà la respiració amb un esgarip. Era la primera vegada que li replicava i això la deixà garratibada.

Li vaig fer un gest significatiu i me’n vaig anar cap a la porta. Encara no era a mitja escala, que em cridà.

Ja havia anat lleugera per tirar-se una bata al damunt i fabricar-se un somriure.

—Nick —em va dir, inclinant el cap cap a un costat—, com és que no et quedes uns minuts, hmmm?

—Em sembla que no —li vaig contestar—. Se me n’han anat les ganes.

—Bé, potser te’n faré tornar a tenir, de ganes, hmmm?

Li vaig dir que em semblava que no. A més a més, havia d’agafar un tren i abans havia de menjar una queixalada.

—Nick —em va dir, tota inquieta—. No… no faràs cap bogeria, eh? Només perquè t’has enfadat amb mi!

—No, no en faré pas cap —li vaig contestar—. Fora que tu no en facis alguna, Myra.

—Està bé. Que tinguis un bon dia, amor.

—El mateix et desitjo, cel —li vaig dir.

Vaig baixar cap avall, vaig travessar la sala del tribunal i vaig sortir per la porta principal.

Una mica més i em clavo un bon patac quan surto a la fosca broma de l’albada perquè estaven pintant el maleït local i els pintors havien deixat les escales i els pots escampats pertot. Del carrer estant, em vaig girar per mirar si havien avançat gaire. A mi em semblà que no havien pas fet massa res en aquests últims dos o tres dies. Encara continuaven treballant en el primer pis, però jo sí que me’n fotia!

Amb tres dies, jo mateix hauria pogut pintar tot l’edifici, però jo no sóc pas regidor de l’Ajuntament i tampoc no tinc un cunyat contractista.

Uns negres portaven un quiosc de menjars i begudes al costat de l’estació i m’hi vaig aturar per menjar un plat de silur fregit amb pa de blat de moro. Estava massa alterat per fer tot un àpat; massa capficat amb els meus problemes. Per això només me’n vaig menjar un plat i en vaig encarregar un altre, juntament amb una tassa de xicoira, per endur-me’n al tren.

El tren arribà i hi vaig pujar. Vaig agafar un seient al costat de la finestra i vaig començar a menjar. Vaig mirar de convèncer-me a mi mateix que aquest matí havia posat a ratlla Myra i que d’ara endavant ho tindria més fàcil.

Però no acabava pas de creure-m’ho ni jo mateix.

Conflictes com els d’avui els teníem moltes vegades, que ella m’amenaçava a mi i que jo li feia veure el que hi tenia a perdre. I després les coses anaven una mica millor, en realitat no pas gaire millor. Encara que, en definitiva, no s’arreglava res.

Perquè, sabeu, no hi havia pas una lluita igualada entre jo i ella.

Ella tenia avantatge, i cada vegada que començava una baralla sabia que no em podia pas fer enrere.

Naturalment, ella no podia fer que jo perdés la meva feina sense que també hi perdés. Se n’hauria hagut d’anar del poble, ella i aquell idiota repugnant del seu germà, i segurament trigaria molt de temps abans d’estar tan bé com ho estava amb mi. O potser mai no ho aconseguiria.

Però ella se’n podria sortir. Alguna cosa li quedaria.

Mentre que jo…

Jo només sé fer de sheriff, és tot el que sé fer. O sigui que es pot dir que no tinc cap més sortida. I si no fos sheriff, o bé no tindria res o bé no seria res.

M’havia d’acarar a una dura realitat: que jo no era res més que un zero a l’esquerra. I el que em preocupava més era una altra cosa, que potser perdria la meva feina sense que Myra hi tingués res a veure.

Perquè feia una temporada que havia començat a sospitar que la gent no estava gaire satisfeta de mi. Que esperaven de mi una mica més que no pas que em fes el bon jan, que bromegés i que mirés cap a un altre costat quan passava alguna cosa. I jo justament no sabia pas què fer-hi.

El tren agafà un revolt i començà a seguir el riu. Si allargava el coll podia veure la barraca despintada del bordell i dos homes —macarres— tombats en el petit embarcador del davant del local. Aquests macarres m’havien causat una pila d’embolics, una rastellera de problemes. La setmana passada, tan sols, sense voler, em van fer caure al riu, i pocs dies abans, com aquell qui no vol la cosa, em van amorrar al fang. I el pitjor de tot era la manera com se m’adreçaven, dient-me motius i fotent-se de mi, sense demostrar el respecte que naturalment s’espera que els macarres demostrin al sheriff, encara que de tant en tant els faci espolsar uns quants diners.

Ja comptava que un dia d’aquests havia de fer alguna cosa amb aquests macarres. Havia de prendre una mesura dràstica.

Vaig acabar de menjar i me’n vaig anar cap al lavabo d’homes. Em vaig rentar les mans i la cara fixant-me en el paio que seia en el llarg banc de cuiro.

Portava un vestit de quadres blancs i negres de bon to, sabates de mitja canya amb polaines i un barret de bolet. Em mirà lentament de dalt a baix i aturà els ulls un moment en la meva pistolera i el meu revòlver. Ni somreia ni deia res.

Amb el cap vaig assenyalar el diari que estava llegint.

—Què en pensa, d’aquests bolxevics? —vaig fer—. Li sembla que derrocaran el tsar?

Va grunyir sense dir res. Em vaig asseure al banc al seu costat.

La realitat és que tenia la intenció d’alleujar-me, però no estava pas segur que pogués entrar al lavabo. La porta s’obria i es tancava amb el moviment del tren. Semblava que era buit. De tota manera, vaig pensar que aquest paio ja hi era abans i potser estava esperant. Si és que no hi havia ningú no voldria pas ser un mal educat i passar-li al davant.

Vaig esperar una estoneta. Vaig esperar, tot remenant-me nerviosament fins que ja no vaig poder aguantar més.

—Perdoni —li vaig dir—, està esperant per anar al lavabo?

Em mirà sorprès. Després, em llançà una mirada significativa i em contestà de sobte:

—I vostè què n’ha de fer?

—Naturalment, res —li vaig contestar—. Jo només m’espero per anar al wàter i em pensava que vostè també. Creia, em pensava que hi havia algú i que per això s’estava esperant.

Mirà cap a la porta del wàter que s’obria i es tancava; després s’obrí gairebé del tot i podia veure-hi la tassa. Se’m girà entre desconcertat i enfadat.

—Redéu! —va fer.

—Sí, senyor? —vaig contestar—. Potser no hi ha ningú, no li sembla?

Per un moment, no sabia el que em respondria. Però em va dir que sí, que hi havia algú al wàter.

—Fa un moment que hi acaba d’entrar una dona una amb un poni clapejat.

—Ah! —vaig dir jo—. Però com és que una dona utilitza el lavabo d’homes?

—Pel poni —va afegir—. A ell també li cal un forat.

—No els hi veig pas —vaig dir—. És curiós que no els vegi en un lloc tan petit com aquest.

—Està dient que sóc un mentider? —em preguntà—. Diu que no hi ha una dona amb un poni clapejat aquí?

Jo vaig dir que no, que naturalment que no. Que no volia pas dir res de semblant.

—És que tinc una mica de pressa —vaig continuar—. Potser és millor que vagi a un altre vagó.

—Oh, no, no ho farà! —replicà—. Ningú no em tracta de mentider i se’n va tan tranquil!

—Jo no! —vaig contestar—. No vull pas dir que me’n vagi. Només…

—Jo li demostraré! Jo li demostraré que dic la veritat! Vostè es quedarà aquí assegut fins que surtin aquesta dona i el seu poni.

—Però tinc pixera! —vaig exclamar—. Vull dir que en realitat m’estic pixant, senyor.

—Bé, vostè no se n’anirà d’aquí —afirmà—. No pas fins que vegi que li dic la veritat.

—Bé, senyor.

De fet no sabia què fer. El cas és que no ho sabia. Potser vosaltres ho sabríeu, però jo no.

Tota la vida he mirat de ser tan educat i amistós com el que més. Sempre he pensat que un paio ha de ser amable amb els altres si vol que els altres ho siguin amb ell. Però aquest sistema no sempre resulta. Més aviat mai, em sembla, per això em trobava en aquesta situació, ara. I resultava que no sabia què fer.

Finalment, quan ja estava a punt de sortir de polleguera, va arribar el revisor per picar els bitllets i això em va donar ocasió de marxar. Vaig fugir de pressa i corrents i en un no-res ja havia obert la porta i em trobava a l’altre vagó; i des d’allà vaig sentir les rialles. El revisor i el paio amb el vestit de quadres es devien riure de mi.

Em vaig precipitar a l’altre vagó i em vaig alleujar —creieu-me que fou un descans. Corria passadís avall buscant un seient en aquest vagó, perquè no volia tornar una altra vegada amb el paio del vestit de quadres, quan vaig veure Amy Mason.

Estava gairebé segur que ella m’havia vist també, encara que fes veure que no. Per un moment vaig dubtar d’asseure’m al seu costat, després em vaig animar i m’hi vaig asseure.

Ningú no ho sabia a Pottsville, perquè havíem tingut cura de mantenir-ho en secret, però, en una època, Amy i jo havíem tingut molta intimitat. De fet, ens haguéssim casat si no hagués estat que el seu papà va posar serioses objeccions contra mi. Vam esperar fins que el vell senyor va morir, i feia justament una setmana que això havia succeït quan Myra em va pescar.

Amy no l’havia tornada a veure més, només alguna vegada de lluny pel carrer. Volia dir-li que ho sentia i explicar-li les coses, però ella no m’havia donat mai l’ocasió. Així que em veia, girava el cap i mirava cap a un altre costat. I si jo mirava d’aturar-la, passava a l’altre costat del carrer.

—Què tal, Amy? —li vaig dir—. Quin dia més bonic, oi?

Va prémer una mica els llavis però no va dir res.

—Quina sort que he tingut de trobar-te així —vaig afegir—: Fins on vas, si no és indiscreció.

Ara sí que em va respondre, secament:

—A Clarkton. Ja m’he de preparar per baixar d’aquí un moment.

—M’hagués agradat que haguessis anat més lluny —li vaig dir—. Volia parlar amb tu, Amy, explicar-te algunes coses.

—Parlar? —Em llançà una llambregada—. L’explicació ja em sembla òbvia a mi.

—Au!, no, no —vaig afegir—. Ja saps que ningú no m’agradarà mai com tu. Mai de la vida no m’hagués casat amb ningú més que amb tu i, com hi ha Déu, saps que això és veritat. T’ho juro. T’ho juraria sobre una pila de Bíblies, amor meu!

Parpellejà ràpidament, com si s’aguantés les llàgrimes. Li vaig agafar la mà i la hi vaig prémer, vaig veure que els llavis li tremolaven.

—Doncs, doncs… per què, Nick? Per què tuuu?

—És això el que volia explicar-te. És una llarga història, i… mira, cel, per què no vinc a Clarkton amb tu i podem llogar una habitació a l’hotel per un parell d’hores i…

Era el pitjor que li podia dir, en tot cas era el pitjor moment.

Amy empal·lidí i em va mirar amb els ulls glaçats.

—Això és el que sempre has volgut! No pas casar-te amb mi, oh no, sóc massa poca cosa per casar-s’hi! Només per anar al llit i…

—No sisplau, cel —vaig dir—, jo…

—No em diguis cel, Nick Corey!

—Però no pensava pas en això… en el que tu et penses que pensava —vaig afegir—. Només que volia tenir un moment per explicar-te això de la Myra i jo i m’ha semblat que necessitàvem un lloc per…

—Calla, no diguis res més —replicà—. No m’interessen les teves explicacions.

—Sisplau, Amy, només…

—Però jo et diré una cosa, senyor Nicholas Corey, i val més que passis l’encàrrec. Si agafo el germà de la teva dona tafanejant per la meva finestra, hi haurà gresca. Gresca de veritat. No sé pas com s’ho prenen les altres dones de Pottsville. Tu digues-li això, i amb un avís ja n’hi ha prou.

Jo li vaig dir que esperava que no li faria res a Lennie, pel seu propi interès.

—A mi Lennie m’interessa tan poc com a tu, però Myra…

—Bah! —tirà el cap enrere i s’aixecà, ja que el tren frenava perquè estàvem arribant a Clarkton—. Tu et penses que m’espanta aquesta, aquesta… ella?

—Bé —vaig dir—, ho dic pel teu bé. Ja saps com és Myra quan l’agafa amb algú. Quan comença a xafardejar i dir mentides, perquè…

—Deixa’m passar, sisplau.

S’obrí pas i travessà el vagó, el cap alt, amb la ploma d’estruç del barret balancejant-se. Quan el tren arrencà, la vaig veure a l’andana i vaig intentar saludar-la, però girà el cap bruscament, amb un altre balanceig de la ploma d’estruç i se’n va anar carrer enllà.

Tant era, i em vaig dir que potser era millor així. Perquè, com podríem entendre’ns nosaltres dos tal com estava la situació?

Hi havia Myra, naturalment, i pel que semblava, hi havia Myra per temps, fins que ella o jo ens moríssim de vells. Encara que Myra no era pas l’únic impediment…

D’una manera o altra, tenia una vertadera amistat amb una dona casada que es deia Rose Hauck. Un d’aquests embolics en què em trobo ficat abans d’adonar-me del que ha passat. Rose no em deia res, però era terriblement bonica i generosa. A més, jo sí que li deia força a ella. Molt i molt, i ja m’ho feia saber.

Només per demostrar-vos que múrria que era Rose, us diré que Myra la considerava la seva millor amiga. Sí, senyor, Rose era capaç de fer això. Quan estàvem sols, jo i Rose, s’entén, deia tantes penjades de Myra que fins i tot em feia enrojolar a mi. Però quan estaven juntes, oh fills!, Rose la raspallava amb tants estimada, maca, que no hi havia qui ho suportés. I Myra, de tan complaguda i commosa, gairebé es posava a plorar d’alegria.

La manera més segura de fer sortir Myra de polleguera era insinuar-li que Rose potser no era totalment perfecta. Ni el mateix Lennie podia dir-ho. Una vegada ho va intentar, només insinuant que ningú no podia ser tan bona persona com Rose intentava d’aparentar. I Myra li va donar una clatellada que el va enviar a l’altre costat de l’habitació.





3


Potser no us ho he pas dit, però Ken Lacey, a qui anava a visitar, era el sheriff d’un parell o tres de comtats riu avall. Ens vam trobar en una convenció de caps de policia una vegada i ens vam entendre d’allò més bé. No sols era un amic de veritat, sinó que també era molt llest; me’n vaig adonar així que vaig parlar amb ell. Així que, de seguida que se’m va presentar l’ocasió, li vaig demanar consell sobre un problema que tenia.

—Hmmm! —em va dir, després que li vaig explicar la situació i s’ho va rumiar un moment—. Vejam, aquesta comuna és situada en una propietat pública, oi? És a la part del darrere del tribunal?

—Sí, sí —vaig contestar—, és exactament així, Ken.

—Però això només et molesta a tu, oi?

—Així és —vaig afegir—. Veus, la sala del tribunal és a la planta baixa de la part del darrera i no hi ha cap obertura a la part del darrera. Les úniques finestres són les del segon pis on visc jo.

Ken em preguntà si no podia fer que els regidors municipals enderroquessin la comuna i jo li vaig respondre que no. Després de tot, una pila de gent del poble les utilitzava i segurament s’enfadaria.

—I no pots fer que les netegin? —em preguntà—. Potser farien més bona olor amb uns quants barrils de calç…

—I per què els hi haurien de posar? —vaig replicar—. Només em molesten a mi. Segur que tindria algun problema si em queixés.

—Ah, ja —assentí Ken—, semblaria que ets un interessat.

—Però he de fer alguna cosa, Ken —vaig dir—. No sols és la pudor amb la calor, sinó que sempre és horrible, però això no és tot. Veuràs, hi ha aquests maleïts foradassos al teulat pels quals es veu tot el que passa dins. A vegades hi ha alguna visita i diuen, quina bona vista teniu per aquest costat; miren i l’única cosa que veuen és algun paio que fa les seves necessitats.

Ken va esclatar:

—Ha, ha —va fer amb una mena d’atac de tos i eixugant-se la boca. Després, quan li vaig dir que en realitat això era un problema, un problema real, va dir:

—Ja veig fins a quin punt això pot fer alterar un sheriff en cap com tu, Nick, amb totes les preocupacions que et dóna el càrrec.

—M’has d’ajudar, Ken —li vaig dir—. Això em té completament destarotat.

—I jo t’ajudaré —assentí Ken—. Mai no he abandonat un col·lega i no començaré pas ara.

Em digué el que havia de fer i ho vaig fer. Em vaig ficar a la comuna aquella nit i vaig desclavar un clau aquí i allí i vaig desclavar unes quantes llates del terra. L’endemà al matí em vaig llevar aviat per tal de passar a l’acció de seguida que calgués.

Bé, senyors, el primer paio que va utilitzar la comuna va ser el senyor J. S. Dinwiddie, el president del banc. Hi anava al matí abans d’entrar a treballar, abans d’anar a dinar a casa, quan hi tornava a la tarda i al vespre quan plegava. Bé, de vegades se saltava alguna visita, però mai la del matí. Amb l’estona de venir de casa seva, les costelles amb salsa se li havien remenat a dintre i es veia obligat a anar a la comuna de pressa i corrents.

Aquell matí, el matí que havia parat la trampa li corria presa; el paio hi entra amb coll emmidonat i amb un vestit ample; completament nou. El terra que s’enfonsa sota d’ell i cau pel forat, i ell al darrera.

Colgat per trenta anys d’acumulació de fem humà.

Naturalment, el vaig pescar així que hi vaig arribar. No s’havia pas fet cap mal, només que estava completament empastifat. Encara que no he vist ningú tan embogit en tota la vida.

Saltava amb un peu i l’altre, brandant els punys, gesticulant i cridant com un condemnat. Vaig mirar de tirar-li aigua pel damunt per llevar-li la immundícia més vistent, però com que no parava de fer salts i remenar-se, no vaig poder fer res de bo. Quan aconseguia tirar-li aigua en un lloc, ell ja era en un altre. I com renegava! Mai no heu sentit una cosa com aquella, i això que era diaca de la parròquia!

Els consellers municipals van venir corrents amb altres funcionaris, tots ells força escagarrinats de veure en una situació així el peix més gros del poble. El senyor Dinwiddie en va reconèixer algun, tot i que ho tenia difícil amb aquell emmerdissament que tenia als ulls. I si hagués tingut un fuet, us juro que els hauria ben fuetejat.

Els va maleir de dalt a baix. Va prometre que els acusaria de negligència criminal. Clamava que els demandaria per danys i perjudicis, ja que premeditadament mantenien en funcionament un perill públic.

L’única persona per a qui tingué una paraula amable vaig ser jo. Digué que jo era un home capaç de fer rutllar el comtat tot sol i que miraria de fer destituir tots els altres funcionaris, perquè només eren una despesa inútil i una amenaça per a la vida dels ciutadans.

Al final, en definitiva, el senyor Dinwiddie no va portar a terme cap de les seves amenaces, encara que indubtablement es va resoldre el problema de la comuna: en una hora, la caseta havia desaparegut i s’havia cobert el sot; i ara, si és que voleu rebre un cop de puny al nas, només heu de dir als regidors que cal una altra comuna.

Bé, això és una mostra dels consells de Ken Lacey, res més que una mostra…

És clar que algú pot dir que no són pas bons del tot, que el senyor Dinwiddie es podia haver mort i que jo hagués tingut un pilot de problemes. Segur que també diria que l’altre consell de Ken era pura malícia i que en comptes d’ajudar-me em perjudicaria.

Però jo, veieu, sempre penso bé de la gent mentre puc. O almenys no en penso mal fins que m’hi veig obligat. I pel que fa a Ken, encara no me n’he fet una opinió.

Comptava que avui ja veuria quina mena de consell em donaria, que segons com fos, després ja me’n faria una idea. Si em carregava amb una cosa mig bona, li donaria el benefici del dubte, i si no em semblava pas bona…

Bé, sabria amb què me les havia de tenir.

Jo sempre ho sé.





4


Vaig comprar un xic de dinar al quiosc de l’estació, res, uns quants sandvitxos, una mica de panada i patates fregides, cacauets, galetes i una gasosa. Cap a les dues vaig arribar a la ciutat on Ken Lacey feia de sheriff en cap.

Allò era realment una gran ciutat; ben segur que tenia quatre o cinc mil habitants. El carrer principal era empedrat i també ho era la plaça on hi havia el palau de justícia; miressis on miressis veies calesses amb rodes metàl·liques, carruatges fantasiosament ornats i coberts, fins i tot hi vaig veure dos o tres automòbils menats per petimetres amb ulleres que duien dones amb vels i guardapols que s’hi aferraven tan fort com podien per por de caure. La qüestió és que allò semblava Nova York o qualsevol altra d’aquestes grans ciutats de què havia sentit parlar. Tantes coses per veure i la gent tan atrafegada i tan acostumada a l’enrenou que ni tan sols se n’adonen.

Només perquè us en feu una idea: vaig travessar un solar i em vaig trobar davant d’una baralla de gossos com no n’havia vist mai cap. Una batalla campal entre dos gossos d’atura, un buldog i un peter clapejat.

El cas és que, fins i tot sense baralla, valia la pena contemplar. No us dic que allò era una cosa mai vista! Tenia el cul tan aixecat i tan clapejat que semblava que una vaca se li hagués cagat a sobre i les potes del davant eren tan curtes que el musell quasi li tocava a terra. Tenia un ull blau i l’altre groc, d’un groc brillant, com els cabells de dona.

Em vaig quedar allà com un banau, hauria donat qualsevol cosa per tenir allí al meu costat algú de Pottsville perquè la veritat és que si jo explicava que havia vist un gos així ningú no s’ho creuria. Després vaig donar una ullada als voltant i, tot i que em va costar d’allunyar-me d’aquell espectacle, vaig girar cua i em vaig encaminar cap al tribunal.

Ho havia de fer, ja m’enteneu, si no volia que em prenguessin per un pagerol. El cas és que jo era l’únic que m’havia aturat allí a guaitar. En aquella ciutat passaven tantes coses que ningú no s’hauria molestat a donar un segon cop d’ull a una cosa com aquella!

A l’oficina del sheriff vaig trobar Ken i un suplent que es deia Buck, un paio que no havia vist mai; estaven allà encarxofats amb una bota sobre l’altra i els Stetsons que els tapaven els ulls.

Vaig tossir, vaig arrossegar una mica els peus; Ken alçà la vista per sota l’ala del barret i va dir:

—Llamp me mati! El sheriff de Potts! —Va fer girar la butaca per quedar-se encarat amb mi i em va allargar la mà—. Seu, seu, Nick —va dir, i jo em vaig asseure en una d’aquelles cadires giratòries—. Buck, desperta’t que et presentaré un amic meu.

Va semblar que ja estava despert per la manera com va fer girar el seu seient com havia fet l’altre i m’allargà la mà. Després, Ken va fer una mena de gest amb el cap i l’altre féu córrer el seient fins a l’escriptori i en va treure una ampolla de whisky i un grapat de cigars.

—Aquest és Buck, el meu millor suplent —va dir Ken mentre fèiem un trago i enceníem els cigars—. Molta iniciativa, aquest Buck. No cal que li vagis repetint què ha de fotre, com passa amb la majoria d’estruços que trobes.

Buck replicà que l’únic que feia era intentar complir, però Ken va dir que no senyor, que era un paio espavilat.

—Com aquest, Nick. Per alguna cosa és el sheriff del comtat quaranta-setè en importància de l’Estat.

—Ah, sí? —féu Buck—. No sabia que en aquest Estat hi havia quaranta-set comtats.

—Jo do! —respongué Ken corrugant un xic les celles—. Com va per Pottsville, Nick? Tot va endavant?

—Doncs no —li vaig dir—. Jo no en diria pas exactament anar endavant. Pottsville no és pas una ciutat com aquesta que teniu aquí.

—Què dius! —féu Ken—. Vejam si estic perdent la memòria. Com és de gran Pottsville?

—Doncs mira —vaig precisar—. Just a l’entrada hi ha un rètol que diu «1.280 hab.», suposo que ha de ser això, mil dues-centes vuitanta ànimes.

—Mil dues-centes vuitanta ànimes, eh? I aquestes ànimes, se suposa que van lligades a uns cossos?

—Home, sí —vaig dir—, volia dir això. Era una altra manera de dir mil dos-cents vuitanta habitants.

Vam fer uns quants tragos més, Buck va llençar el seu cigar en una escopidora i se’n tallà un bocí per mastegar. Ken va dir que no era pas exacte això que jo deia que mil dues-centes vuitanta ànimes equivalia a mil dos-cents vuitanta habitants.

—Tinc raó o no, Buck? —féu Ken bo i fent un gest amb el cap.

—I tant! —assentí Buck—. Tens més raó que un sant, Ken!

—I ho veus? Explica-li això, a Nick.

—Home! —féu Buck girant-se cap a mi—. Fixa’t en una cosa, Nick: serien mil dos-cents vuitanta si compten els negres, que aquest cony de legisladors ianquis ens obliguen a comptar, i els negres no en tenen pas, d’ànima, oi Ken?

—Què et sembla? —respongué Ken.

—Doncs mira, no hi entenc jo, d’això —vaig respondre—. No us diria pas que aneu errats; és clar que tampoc no gosaria dir que teniu raó. Vull dir, què us fa pensar que la gent de color no té ànima?

—Doncs perquè no en tenen, i ja està.

—Però, per què? —vaig preguntar.

—Explica-li-ho, Buck. Aclareix-li les coses a aquest pobre Nick —va dir Ken.

—Home —féu Buck—. Mira-t’ho així, Nick, els negres no tenen ànima perquè no són persones.

—Ah no? —vaig dir.

—Home, és clar que no. Gairebé tothom ho sap, això.

—Doncs si no són persones, què són?

—Negres, són negres, i ja està. Per això, quan es parla d’ells tothom diu els negres i no les persones.

Buck i Ken feren un gest amb el cap com per demostrar que no hi havia res més a dir sobre aquell tema. Jo vaig fer una altra tirada i els vaig passar l’ampolla.

—Doncs mireu, ara us en vull dir una —vaig continuar jo—. Què us en sembla? La meva mare va morir quan jo vaig néixer i a mi em van fer mamar d’una dida de color; si no hagués estat per ella jo seria mort. A mi em sembla que això demostra…

—De cap manera —m’interrompé Ken—. Això no demostra res. Després de tot també podies haver mamat de la mamella d’una vaca i no diries pas per això que les vaques són persones.

—Potser no. Però no és pas l’única cosa que tenim de semblant. He tingut algunes relacions amb mosses de color que segur que no hauria pogut tenir amb una vaca i…

—Sí que podries —respongué Ken—. Podries. Aquí a la presó tenim un paio que el van enxampar fent un clau amb una truja.

—Ara que m’heu fotut —vaig dir. Ja n’havia sentit explicar de casos d’aquests, però no n’havia conegut mai cap—. I de què l’acusareu?

Buck va dir que potser se’l podria acusar de violació. Ken li adreçà una mirada inexpressiva i digué que no, que allò era una acusació que no s’aguantava per enlloc.

—Encara diria que ho havia fet amb el consentiment de la truja i llavors l’hauríem feta bona!

—Uf! —féu Buck—. Uf, Ken!

Ken va dir:

—Què vols dir amb això d’uf? Què vols dir, que els animals no entenen el que els diem? Què vols dir? Si jo me’n vaig al meu gos coniller i li dic: «Què, anem a caçar rates?». Ja ho veuries quins bots i com lladra i em fa festes i em llepa. I amb això vol dir que és clar que vol venir a caçar rates. O si li dic: «Noi, vols que et clavi una garrotada?». Veuràs com se’n va de seguida cap a un racó amb la cua entre cames. I amb això vol dir que no en vol pas, de garrotades. I…

—Sí, és clar —digué Buck—. Però…

—Cago en dena! —exclamà Ken—. Vols callar quan parlo? Què cony tens? Li estava dient a Nick que eres un paio tan espavilat i tu vas i em deixes com un fotut mentider.

Buck quedà un xic vermell i digué que ho sentia. No havia pas tingut intencions de contradir-lo.

—Ara que ho dius, ja ho entenc, com va anar. Segur que el paio li va dir a la truja: «Què et semblaria una mica de d’això, maca?», i la truja començà a gardenyar i a remenar la cua volent dir que si ell volia ja hi podien ser.

—Home, i tant que va anar així! —féu Ken un xic ofès—. I doncs, com és que m’has contradit? Quina necessitat tenies de qüestionar el consentiment de la truja i de quedar com un torracollons precisament avui que tenim la visita d’un sheriff? Ara et vull dir una cosa, Buck —continuà Ken—. Tenia plans per a tu. Gairebé m’havies convençut que eres un blanc assenyat i no pas un fanfarró d’aquests tan entesos. Però ara ja no hi entenc res. El que sí que et puc dir és que a partir d’ara vagis amb peus de plom.

—Ho tindré en compte, Ken —respongué Buck—. Ja em sap greu.

—Però vés alerta! Em faries emprenyar, eh? —Ken se’l mirava amb les celles corrugades—. Tu torna’m a discutir alguna cosa o a contradir-me i et foto una puntada de peu que vas de pet al carrer a espicossar la merda dels cavalls amb els pardals. Què et sembla? Que no sóc capaç de fer-ho? Què vols ara, discutir-me que no et barallaries amb els pardals per les tifes? Contesta, fotut desgraciat!

Buck quedà una mica tallat però al cap de poc va admetre que Ken tenia raó.

—Tu ho has dit, Ken, ho faré.

—Que faràs, què? Parla, collons!

—Es… espicossar la merda dels cavalls amb els pardals.

—La calenta, la que treu fum oi? Sí o no?

—Sí —murmurà Buck—. Tens tota la raó, Ken. Val a dir que no hi ha res pitjor que la merda de cavall freda.

—Molt bé, molt bé, doncs —féu Ken deixant-lo i girant-se cap a mi—. Nick, ja suposo que no has pas vingut fins aquí per sentir com discutim jo i aquest estruç de Buck. Em fa que de maldecaps a tu tampoc no te’n deuen faltar.

—Doncs, sí senyor, tens tota la raó —vaig dir-li—. Tota la raó.

—I m’has vingut a demanar consell, no? Tu no ets pas d’aquests fanfarrons que es pensen que ho saben tot.

—No, senyor —vaig respondre—. I tant que necessito el teu consell, Ken.

—Ah! —assentí amb el cap—. Ah! Doncs, va, som-hi!

—Doncs mira —vaig començar—, tinc un embolic tan fort que em penso que vindré boig. Em priva de menjar, de dormir, això acabarà amb mi. Així que vaig començar a rumiar i a donar-li voltes i voltes fins que he pres una determinació.

—Hm-hmmm? —féu Ken—. Però agafa-t’ho amb calma, no ens ho fotis així de sobte pel damunt. Jo i en Buck tenim prou feina; ara bé, per a un amic es fa el que calgui, no t’ho sembla, Buck?

—Home! I tant! Tens tota la raó del món, Ken, com sempre.

—Doncs, pren-te el teu temps i explica’ns-ho, Nick —va dir Ken—. Quan un amic té problemes jo sempre deixo de banda les preocupacions del meu càrrec.

Anava per parlar-li de Myra i del seu germà tarat, però tot d’una em vaig aturar, em va semblar una cosa massa personal. Vull dir, no està bé de parlar de la teva dona amb un altre paio, encara que Ken fos un bon amic. I si li’n parlava, què cony m’hi podria solucionar ell?

Després vaig pensar que valia mes no dir-li res de Myra i tocar-li l’altre embolic gros que tenia. Aquell em feia l’efecte que estava més a la seva mà. Ara que ens havíem retrobat i que havia vist de quina manera havia posat Buck al seu lloc, estava segur que havia anat a topar amb l’home ideal per resoldre el meu problema.





5


—Bé, mestre —li vaig dir—, tu ja saps on és el bordell de Pottsville, allà a tocar al riu, allà mateix al poble…

Ken es mirà el sostre mentre es gratava el cap. De fet no podia pas dir que el coneixia, però bé suposava que a Pottsville hi havia un bordell.

—Si no n’hi hagués, un poble no rutllaria de cap manera, oi, Buck?

—Què et sembla? Si no hi hagués putes, les senyores decents no anirien pas segures pel carrer.

—Ah, això! —assentí Ken—. Els paios anirien cremats i no hi hauria res a fer.

—Bé, jo també ho veig així —vaig dir—. Però el meu problema és aquest: mira, hi ha sis putes, noies simpàtiques i atentes, al màxim, no en tinc ni la més lleugera queixa. Però el cas és que tenen dos macarres —un per a cada tres, jo compto—, i són aquests macarres els que em fan anar de cul. Se m’encaren de mala manera.

—Apa aquí! —exclamà Ken—. No em diràs que aquests macarres s’encaren amb el sheriff en cap del comtat de Potts!

—Doncs sí senyor —vaig continuar—. Això és el que fan. I el pitjor de tot és que ho fan davant de l’altra gent, i això, Ken, no és pas bo per a la reputació d’un sheriff. De seguida corre la brama que uns macarres t’han passat per l’adreçador i això fa molt mal efecte!

—No cal que ho diguis! —exclamà Ken—. Si en tens, de raó, Nick! Ara bé, suposo que no els ho has pas deixat passar, que els has posat les coses al seu lloc, no?

—Doncs —vaig dir—, jo també m’hi he encarat. No puc dir que els hagi parat els peus, però encarar-m’hi sí que ho he fet, Ken.

—Encarar-t’hi! Però, què representa?

—Home, a mi em semblava que era el que tocava —vaig dir—. Un paio et planta cara i tu n’hi plantes a ell.

Ken féu una ganyota tirant els llavis endins i sacsejà el cap. Va preguntar a Buck si havia sentit mai una cosa així i Buck li va dir que no, que en sa puta vida no havia sentit una cosa igual.

—Et diré què et cal fer, Nick —féu Ken—. O, espera, t’ho ensenyaré. Aixeca’t, gira’t i et faré una lliçó pràctica.

Vaig fer el que em deia. Ell es va aixecar, va agafar impuls i em va ventar un cop de peu que vaig anar a rebotir a l’altre costat de la porta, gairebé a l’altra banda del passadís.

—Ara torna a venir aquí —em va dir, bo i fent-me signe amb el dit—. Ara seu allà on eres que et vull fer unes quantes preguntes.

Li vaig dir que m’estimava més quedar-me dret i va dir molt bé, com vulguis.

—Ja saps per què t’he ventat aquest cop de peu?

—Home —vaig dir—. Suposo que tenies les teves raons. Volies ensenyar-me alguna cosa.

—Això! I el que et volia preguntar és: posem que un paio et clava un cop de peu al cul tal com he fet jo, què faries tu?

—No ho sé segur —vaig respondre—. Mai ningú no m’havia ventat una puntada de peu al cul llevat del meu pare en pau descansi i el cas és que amb ell no hi tenia res a fer.

—Però suposa que t’ho fes algú. Suposem que tenim un cas en què n’hi ha un que et clava un cop de peu al cul. Què hi faries, tu?

—Home —vaig dir—. Suposo que li ventaria una puntada de peu al cul, sí, hauria de fer això.

—Torna’t a girar —digué Ken—. Torna’t a girar que encara no has après la lliçó.

—Però, escolta —vaig respondre—. Si m’ho expliquessis un xic més…

—Ara resulta que em sortiràs desagraït? —Ken arrufà les celles—. Aquí donant ordres a algú que intenta ajudar-te?

—No, no, no ho volia pas fer —vaig dir—. Però…

—Això espero! I ara, gira’t tal com t’he dit.

Vaig tornar-me-li a girar d’esquena; suposo que no tenia altra sortida. Buck i ell s’alçaren i em ventaren un cop de peu tots dos alhora.

El cop va ser tan fort que en comptes de tirar-me endavant vaig anar enlaire. Vaig caure sobre el braç esquerre i per un moment vaig perdre la consciència de qui era.

Em vaig aixecar intentant fregar-me el braç i el cul al mateix temps; per si alguna vegada se us acut de fer-ho us haig de dir que és impossible, que no cal que ho proveu. Em vaig asseure encara que tot em feia mal perquè estava massa atordit per aguantar-me dret.

—T’has fet mal al braç? —preguntà Ken—. On?

—No ho sé del cert —vaig dir—. Tan pot ser el radi com el cúbit.

Buck em mirà per sota l’ala del barret amb un aire tan sorprès com si jo acabés d’entrar en aquell despatx i em veiés per primera vegada. És clar que Ken no s’adonà de res, tenia tanta feina a rumiar per donar un cop de mà a desgraciats com ara jo que la meitat de les coses li passaven per alt.

—Ara suposo que hauràs après la lliçó oi, Nick? —em va dir—. Ja ho has vist, no, que és inútil de no tornar amb escreix el que has rebut?

—Bé, una mena de lliçó sí que l’he apresa —vaig dir—. Si era això el que em volies ensenyar, em penso que ho he après.

—Mira, l’altre paio sempre pot ser que piqui més fort que tu. O que tingui el cul més dur i que no li faci tant mal com a tu. O que et trobis, per exemple, en una situació com la de fa un moment: que hi hagi dos paios que et tustin i que rebis dues puntades de peu per cada una que tu ventis. Doncs mira, en una situació així, és com et trobes i pot ser que et desmuntin el cul sense donar-te ni temps de treure’t el barret.

—Però si aquests macarres no me’n claven pas, de puntades de peu —vaig replicar—. L’únic que se m’encaren i m’empenten alguna vegada.

—El principi és el mateix, el mateix, exacte. Sí o no, Buck?

—I tant! Mira Nick, quan un paio comença a emprenyar-te, tu el que has de fer és tornar-t’hi però fent-li el doble de mal, altrament el màxim que aconsegueixes és un empat i això no soluciona res.

—Precisament! —exclamà Ken—. Per això et diré què has de fer amb aquests macarres. La pròxima vegada que vegis que se’t volen encarar, tu, cop de peu als collons, tan fort com puguis.

—Què? —vaig dir—. Però, no fa molt mal això?

—Què vols? És clar que no, si portes unes botes que no siguin foradades.

—Ah això! —continuà Buck—. Tu el que has de mirar és que no et surti cap dit, així no et faràs gota de mal.

—Jo volia dir si no faria mal als macarres —vaig aclarir—. Jo no crec pas que pogués aguantar ni un copet als collons.

—Home, és clar, és clar que els farà mal —digué Ken assentint amb el cap—. Però, com vols que es comportin sense fer-los mal?

—De fet els tens massa consentits, Nick —digué Buck—. Jo et juro que no m’agradaria pas estar aquí si uns macarres gosessin alçar la veu a Ken. Ell no es conformaria pas a ventar-los un cop de peu. Abans que s’adonessin de res, ja s’hauria tret el boca-negra i els hauria fotut les dents enlaire.

—Precisament! —contestà Ken—. Aquests boques anirien de pet a prendre pel cul.

—La veritat, Nick, els tens massa consentits. Un funcionari orgullós i ben plantat com ara Ken no els ho passaria pas. Els destrossaria a l’acte, ja l’has sentit.

—Què et sembla? —digué Ken—. No tinguis por que no em perdria una ocasió d’aquestes.

—Bé…

Pel que semblava, ja tenia el que havia anat a buscar i com que se m’estava fent tard vaig agrair el consell a Ken i em vaig aixecar. Val a dir que les cames encara em tremolaven una mica, per això Ken em va preguntar si necessitava ajuda per arribar fins a l’estació.

—Home, suposo que no —li vaig dir—. Almenys això compto. Em sembla que seria abusar de demanar-te que m’acompanyessis a l’estació després de tot el que has fet per mi.

—Escolta, no cal ni parlar-ne —féu Ken—. Tu creus que et deixaria anar tot sol cap al tren amb la fila que fas?

—No vull pas que facis res mal fet… —li vaig dir.

—Mal fet? —insistí Ken—. Si serà un plaer! Buck, vinga, surt d’aquí i porta Nick a l’estació.

Buck féu que sí amb el cap i s’alçà. Li vaig dir que no volia destorbar i ell em va dir que no li feia res d’acompanyar-me.

—Suposo que podràs aguantar la meva companyia —digué ell—, encara que ja sé que no em puc comparar amb l’amic Ken.

—Doncs a mi em sembla que anirà perfecte —vaig dir—. M’hi jugaria qualsevol cosa, que tens la mar de recursos.

—Ho intentaré —va prometre Buck—. Sí senyor, hi posaré tot el meu saber.





6


Vaig sopar prop de l’estació; vaig pagar un àpat esplèndid a Buck i després ell em va acompanyar fins al vagó. No és pas que no hi hagués arribat tot sol; llavors ja m’havia refet. El cas és que tal com jo havia previst ens vam entendre a la perfecció i vam trobar que teníem moltes coses per dir-nos.

Tan bon punt vaig haver donat el bitllet al revisor em vaig adormir. De totes maneres no vaig dormir pas bé. Baldat com estava, em vaig deixar endur pel malson que sempre em perseguia. Somiava que tornava a ser petit, encara que no em feia gaire l’efecte d’estar somiant. Era una criatura que vivia en aquella finca arruïnada amb el meu pare. Mirava d’allunyar-me tant com podia d’ell però no ho aconseguia, cada cop que m’empaitava m’estovava fins a deixar-me mig mort.

Somiava que m’amagava darrera d’una porta pensant que l’havia despistat i tot d’un plegat m’engrapava per darrera.

Somiava que li duia l’esmorzar a taula: encara no havia aixecat els braços que ja me l’havia tirat per la cara. Somiava —ho vivia— que li ensenyava el premi de lectura que m’havien donat a l’escola. Estava segur que li agradaria i, a més, a algú l’havia d’ensenyar. I somiava —vivia— que m’aixecava de terra amb el nas regalimant sang del ventallot que havia rebut amb la copa de plata. I cridava i s’esgargamellava que ja no aniria més a l’escola perquè ja havia comprovat que era un trampós, a més de tot plegat.

Jo crec que el cas era que no podia suportar que jo fes res bé. Perquè si era capaç de fer alguna cosa bé ja no podia ser el vil monstre que havia mort la seva pròpia mare en néixer; i ho havia de ser. M’havia de retreure constantment alguna cosa.

Jo no l’en culpo gaire perquè n’he vista molta, de gent com ell. Gent que busca solucions senzilles per als problemes complicats. Gent que culpa els jueus o la gent de color de tot el que els surt malament. Gent que no són capaços d’adonar-se que en un món tan gran com el nostre per força hi ha d’haver coses que vagin malament. I suposant que hi hagi una resposta de per què les coses van així —i no sempre n’hi ha—, doncs bé, ben segur que no n’hi ha pas una de sola, sinó milers.

Doncs el meu pare era així, com aquesta gent. Compren llibres escrits per un paio que no hi entén ni un borrall més que ells (si no fos així no tindria cap necessitat d’escriure llibres). I això els ho ha de solucionar tot. O es compren un flascó de píndoles. També n’hi ha que diuen que tota la culpa és de l’altra gent i que la solució és eliminar-la. O els que pretenen que cal fer la guerra a un altre país. O… qui sap.

Sigui com sigui, el cas és que el meu pare era d’aquesta manera. A mi em va criar així. He de reconèixer que no és estrany que sempre m’hagi entès bé amb les noies; de fet m’ho he treballat força, sempre n’he tret bons assumptes sense ni adonar-me’n. Després de tot a un paio li cal tenir èxit. És una cosa natural. I les noies, per naturalesa, se senten inclinades a anar al darrera dels homes. I rumiant-ho bé, em penso que estava caient en el mateix error que la gent de qui parlava ara mateix. Perquè no hi ha cap problema que sigui més gros que el de l’amor, res que sigui tan difícil de trobar, i jo li estava buscant una solució que fos fàcil.





7


I vet aquí que vaig arribar a Pottsville, llamp em mati, la nit més fosca de l’any. Era tan fosca que ni que se m’hagués plantat una cuca de llum al nas no sé què m’hi jugo que no l’hauria vista.

Això si, la foscor a mi no em feia res. Coneixia tots els racons i raconets del poble i era capaç d’anar on fos fins i tot adormit. En el fons, la foscor per a mi era més un avantatge que no pas el contrari. Posem que hi hagués algú que encara no s’hagués retirat, cosa difícil en aquella hora de la nit, doncs ni m’hauria vist i per tant no s’hauria plantejat on anava ni què hi anava a fer.

Vaig agafar el carrer principal en aquella gran foscor i a baix de tot vaig enfilar cap al riu. Al fons es veia una petita espurna de llum, vaig pensar que devia ser del bordell o, si més no, de l’embarcador del darrera. Allí hi havia d’haver aquells dos macarres parant la fresca, torrant-se com uns ceps.

Quan hi arribaria els trobaria ben molls. Ja els veia gallejant, disposats a tot amb un paio que sempre els havia tractat bé.

Vaig encendre una cerilla, em vaig mirar el rellotge i vaig apressar el pas. El vapor, el Ruby Clark, havia d’estar a punt de passar; quan agafés el meandre jo ja havia de ser allí.

La setmana anterior havia plogut molt; a la part baixa del riu sempre hi plou molt, però ja s’havia assecat perquè de sol també Déu n’hi do el que tenim. La carretera, però, tenia sots pertot arreu i, és clar, cremat com anava, vaig posar el peu en el pitjor lloc. Vaig ensopegar i de poc que no m’amorro a terra. Em vaig aturar un moment per tranquil·litzar-me i vaig girar en rodó. Em vaig quedar un moment paralitzat intentant veure o escoltar alguna cosa perquè m’havia semblat que hi havia alguna fressa semblant a la meva ensopegada, però més somorta.

Em vaig aguantar la respiració bo i rumiant que no podia pas ser que em seguís ningú. A més, també sabia que encara que hi hagués algú, la foscor em protegia.

Em vaig quedar immòbil dos o tres minuts. Després, ho vaig tornar a sentir i, en veure de què anava, quasi se’m va escapar el riure.

Eren aquest cony d’escarabats nocturns, d’aquests que n’hi ha tants per aquí; van volant i topen amb un altre en l’aire i cauen en picat.

I en una nit tranquil·la fan un terrabastall de ca l’ample, i si tu ja vas un xic nerviós l’ensurt et pot fer parar boig.

En dos o tres minuts vaig ser al bordell. De puntetes vaig donar-li la volta i em vaig situar a la part del darrera.

Els dos macarres eren allí, just on m’havia afigurat. Eren asseguts d’esquena als pals de l’amarrador i enmig d’ells hi havia una llanterna i una gerra de whisky. Quan vaig sortir de la foscor se’m quedaren mirant com dos mussols i el que es deia Curly, un xitxarel·lo de cabells escarolats, m’assenyalà amb el dit.

—Vejam què serà això, Nick. Ja saps que aquí només hi has de venir un cop a la setmana, repostar i fotre el camp.

—Això —digué l’altre, que es deia Moose—. Pots estar ben content que t’hi deixem entrar. Nosaltres hem de cuidar la nostra reputació i no diu gaire a favor nostre que vegin un paio com ara tu rondant per aquí.

—Ep! —vaig respondre—. Això no està bé de dir-ho, eh?

—Escolta, no és res personal —respongué Curly—. És una de les coses desagradables que té la vida. Tu ets un pillet i no queda bé que hi hagi pillets rondant per aquí.

Li vaig preguntar per què deia que jo era un pillet i em va respondre que no tenia un altre nom.

—Tu hi tens trafiqueig aquí, no? De cada deu dòlars que entren al calaix tu en treus un, eh?

—És la meva obligació —vaig dir—. Vull dir és un deure ciutadà. Si no us cargolés una mica, tindríeu massa poder. No me n’adonaria que manaríeu més que jo.

Moose féu una ganyota i s’aixecà amb penes i treballs.

—Escolta plaga —va dir—, fes el favor de fotre el camp de per aquí. O vols que te’n tregui jo?

—Home, mira —vaig dir—. No veig per què t’has de posar així. No crec que sigui manera de tractar un paio que sempre t’ha fet bon paper.

—Marxaràs o què? —va dir avançant un pas cap on era jo.

—Faries bé d’anar-te’n —assentí Curly bo i aixecant-se—. Ens fas venir ois, saps? Potser no és culpa teva, però quan apareixes tu sembla que l’aire s’enrareix.

Vaig veure els llums del Ruby Clark al meandre i sentia el trontoll de les rodes de paletes com si lluitessin contra el corrent. Era el moment, el moment precís; vaig treure la pistola i vaig apuntar.

—Ehhh? —Moose va quedar de pedra amb la boca ben esbatanada.

Curly va dir, intentant esbossar un somriure:

—Escolta, Nick! —Era el somriure més macabre que havia vist en ma vida.

Em sembla que és l’única cosa que la gent pressent. Entenen que els ha arribat l’hora. Moose i Curly ho tenien clar.

—Bona nit cavallers! —vaig dir—. Adéu-siau i passin-ho bé! —El Ruby Clark xiulava.

Quan s’esmorteí l’eco, Moose i Curly ja eren al riu amb una bala entre cella i cella cadascun.

Vaig quedar-me al moll fins que hagué passat el Ruby Clark. Sempre he trobat que no hi ha res tan bonic com un vapor a la nit. Després vaig agafar la passarel·la i vaig prendre el camí de tornada.

La plaça del tribunal era tota fosca, és clar, quan hi vaig arribar. Em vaig llevar les botes i em vaig enfilar escales amunt. Em vaig ficar al llit sense despertar ningú.

De seguida vaig agafar el son. Al cap d’unes hores, Myra em va despertar sacsejant-me.

—Nick! Nick! Aixeca’t, sisplau!

—Eh? Què? —vaig fer—. Què passa. Myra?

Després ho vaig sentir: copejaven la porta de baix. Havia d’estar sord per no sentir-ho.

—Bé, ja hi vaig —vaig dir—. Però, qui cony pot ser ara?

—Vés-hi, coi! Vés-hi abans que despertin el pobre Lennie.

Em vaig quedar un moment rumiant sense moure’m i Myra continuava pic-pic. Després li vaig dir que no ho veia clar si havia de baixar perquè, per quins set sous havia de picar d’aquella manera i en aquelles hores de la matinada una persona com cal?

—Poden ser lladres, Myra —li vaig insinuar—. No m’estranyaria gens. Ja ho he sentit a dir, que roben de nits quan la gent honrada dorm.

—Ets boig o què! Quin carallot de desgraciat inútil és això! Ets el sheriff del comtat o què? —cridà Myra.

—Home, no et dic pas que no.

—I no és assumpte del sheriff encarregar-se dels delinqüents? Sí o no? Contesta’m, ets… ets…!

—Doncs suposo que també —vaig admetre—. No hi he pensat gaire però podria ser.

—Vinga, baixa de seguida! —s’embarbussà Myra—. Baixa de seguida o… o…

—Però si no vaig vestit —vaig dir-li—. Vaig amb calçotets. No estaria bé de baixar així.

Myra abaixà tant la veu que a penes la sentia, però els ulls li espurnejaven.

—Nick —va dir—, és l’última vegada que t’ho dic. Baixa ara mateix o te’n penediràs! Et juro que te’n penediràs.

Els cops havien afluixat una mica i algú cridava el meu nom, era una veu que s’assemblava molt i molt a la de Ken Lacey. Així que, tal com s’havia posat Myra, vaig pensar que valia més que anés per avall.

Vaig posar els peus a terra, em vaig calçar les botes tot rumiant i amb el dit mullat amb saliva em vaig fregar una taca que hi tenia. Vaig badallar, em vaig estirar i em vaig gratar les aixelles.

Myra deixà anar un gruny. D’una revolada em va tirar els pantalons al damunt de manera que els camals em van quedar embolicats al coll com una bufanda.

—Que t’has enfadat per alguna cosa, amor meu? —li vaig preguntar bo i traient-me els pantalons del coll i començant-me’ls a posar—. No voldria pas haver-te molestat.

No va dir res, però estava tan botida que semblava que havia d’explotar.

—Ara t’explicaré una xafarderia de l’altre dia —li vaig dir—. L’altre dia un paio em va dir: «Nick, tens la mare més bonica del poble», i jo li vaig preguntar què volia dir amb això, si la meva mare feia tants anys que era morta. I em va dir: «Home, aquella senyora, aquella a qui tu dius Myra. Què vols dir, que no és la teva mare?». Mira, així mateix m’ho va dir, maca. Ja ho veus, ara et toca a tu d’explicar-me alguna cosa agradable que t’hagin explicat de mi.

Ella continuà muda. Em va saltar a sobre amb una mena de miol com un gat, amb les mans a punt d’arrencar-me els ulls.

Però no ho va fer pas, jo ja m’ho esperava. Mentre anava parlant amb ella, m’acostava a la porta, per tant, quan va saltar, ho va fer contra la paret i hi va quedar ben empotrada, abans de recuperar el sentit.

Mentrestant, jo ja havia baixat a obrir la porta. Ken Lacey lliscà cap dins. Badava uns ulls com unes taronges i respirava amb dificultat. Em va engrapar pels muscles i em va començar a sacsejar.

—Ja ho has fet? —em preguntà—. Cago en la puta, ja hi has anat o què?

—Què? —vaig mirar de treure-me’l de sobre—. Anat a fer què?

—La puta que et va parir! El que t’he dit que fessis! Vinga, contesta fotut estruç o et faig un vestit de blauet!

La veritat és que em va semblar que estava un xic nerviós. De fet estava tan desficiat que em va fer por que no caigués d’un moment a l’altre. Per això el vaig fer passar al meu despatx, el vaig fer asseure, vaig encendre el llum i li vaig donar una bona tirada de whisky. Quan em va semblar que s’havia asserenat una mica li vaig preguntar què era tot aquell enrenou.

—Què representa que he fet, Ken? De la manera que t’has posat qualsevol diria que he mort algú.

—Ah, i no ho has fet? —em preguntà, mirant-me fixament—. No has mort ningú?

—Jo, matar algú? —vaig respondre—. Què dius! No diguis ridiculeses! Per què vols que mati ningú?

—No ho has fet? No has mort aquells dos macarres que et feien la guitza?

—Ken —li vaig dir—. Quantes vegades t’ho haig de dir? Per què haig de matar ningú?

Va fer un gran sospir i es tranquil·litzà una mica. Després féu un bon trago, deixà l’ampolla sobre la taula i va començar a renegar contra Buck, el seu ajudant.

—El Déu que el pela! Espera que l’enganxi! Tu espera’t! El cul li quedarà que per fer-se la clenxa s’haurà de llevar les botes!

—Però què passa? Què ha fet? —vaig preguntar-li—. Què t’ha fet aquest Buck?

—M’ha fet enrevenxinar! M’ha fet agafar un rampell que de poc que vinc boig —va dir Ken, renegant contra Buck com un forassenyat—. I a sobre la culpa és meva, això sí. Mira que vaig tenir davant dels ulls la prova que era un boig rematat, però com que sóc tan màniga ampla no en vaig fer cas.

—Què vols dir? —li vaig preguntar—. Què vols dir que en tenies la prova?

—Vull dir que el vaig enxarpar llegint un llibre! Ja ho veus! El vaig enganxar in fraganti! Ah, i ell em va dir que només mirava els sants però jo ja ho vaig veure, que no era veritat!

—Ostres! No fotis! Però, què hi té a veure Buck amb la teva visita avui aquí?

Llavors Ken em va explicar què havia passat.

Pel que em semblà, quan Buck va tornar a l’oficina es va començar a esverar. A rumiar si jo seria prou eixelebrat per anar a matar aquells dos macarres, cosa que posaria Ken en un compromís. Buck ho veia així —amb aquell esverament que li va agafar—, Ken m’havia aconsellat de liquidar-los, jo era capaç de fer-ho, i si ho feia la culpa tant seria meva com de Ken.

Va continuar donant-li voltes dient que jo era prou capaç d’anar amb aquells dos i carregar-me’ls perquè tota la vida havia seguit els consells de Ken, per esbojarrats que fossin. Després, quan va veure que Ken es començava a esverar, li va dir que probablement el jutge seria més tolerant amb ell, que potser no li caurien més de trenta o quaranta anys.

A l’últim, el que va passar fou que Ken ja no ho va poder resistir, va fugir corrent i va agafar el primer tren de mercaderies que va trobar cap a Pottsville. I havia tingut un viatge fatal perquè el furgó on es va asseure duia una roda aixafada. Em va dir que segur que li feia més mal el darrera a ell que no pas a mi amb les guitzes que m’havia ventat i que l’única cosa que volia era anar-se’n al llit.

—El meu pobre cos avui ha aguantat més del que pot —va dir tot badallant—. Suposo que em puc quedar aquí a casa teva, oi?

Li vaig respondre que ja em sabia greu però que m’era impossible. Que a casa no hi havia lloc per tenir ningú.

—Maleït siga! —arrufà les celles—. Doncs hauré d’anar a l’hotel!

Li vaig dir que això encara ho tenia més malament perquè a Pottsville no n’hi havia d’hotel.

—Si fos de dia podries anar a la Vinda, que és on van els viatjants, però en aquesta hora segur que no et deixen entrar.

—La puta d’oros! I on vols que vagi a dormir, ara? —va dir—. No tinc pas la intenció de vetllar tota la nit!

—A veure, pensem-ho —vaig dir—. Em penso que només hi ha una solució, Ken. Només hi ha un lloc on trobaries un llit. Però em fa por que allà tampoc no dormiràs gaire.

—Tu porta-m’hi! Això de dormir ja és assumpte meu!

—En un bordell, ja ho veurem si dorms gaire —li vaig contestar—. Mira, últimament, aquestes noies no han tingut gaire feina, deuen anar força descansades. Segur que t’empiparan tota la nit.

—Hm-Hm! —féu Ken—. Què hi vols fer? De vegades s’ha de fer com es pot! Jovenetes o què?

—Home, la majoria sí —li vaig dir—. Totes tenen disset o divuit anys, però en van agafar una que ja en deu tenir vint-i-un de fets i aquesta dubto molt que deixi un paio tot sol, Ken, jo crec que val més que t’avisi.

Un regalim de saliva li anava barbeta avall. Se’l va eixugar i es va aixecar; tenia els ulls envidriats.

—Valdrà més que vagi cap allí —va dir—. Val més que hi vagi de dret.

—T’ensenyaré el camí —li vaig dir—. Però cal que t’expliqui una cosa. Sobre els macarres…

—No t’hi encaparris. Ja me’n cuidaré jo, d’aquests!

—No et caldrà —vaig dir-li—, no els hi trobaràs pas. Deuen ser a dormir la mona en un lloc o altre i no es despertaran fins a migdia.

—I doncs què? —Ken s’acostà a la porta tot frisós—. Si les noies es pensen que no hi són…

—Sí però no. Els macarres les tenen avisades que les vigilen de dia i de nit, per això mai no estan tranquil·les per passar-s’ho bé com voldrien. Per això…

—Hm, hm! Sí, sí… —féu Ken—. Vinga, cony, acaba!

—Per això, tan bon punt arribis, dius a les noies que t’has encarregat que els macarres no vinguin per allà a destorbar. Els dius això i veuràs com tot va de primera.

Va dir que ho faria tal com jo li havia dit. (I per les notícies que en tinc ho féu al peu de la lletra). Després sortí, i agafà una marxa en travessar el pati que amb prou feines el podia seguir.

El vaig acompanyar als afores del poble i li vaig indicar el camí del riu. Va tirar endavant sense dir-me res més, ni tan sols un gest per fer adéu. Però després se’n degué revenir i em vingué a escometre.

—Nick —em va dir—, t’estic molt agraït. Potser no t’he tractat mai com et mereixies, però et juro que no oblidaré mai el que has fet aquesta nit per mi!

—Au, va! —li vaig dir—. Jo tampoc no oblidaré tot el que tu has fet per mi!

—De totes maneres t’ho agraeixo molt —va respondre.

—Què dius! Si per a mi ha estat un plaer! —li vaig dir—. Un plaer, de debò.





8


Ken va aparèixer l’endemà al matí a l’hora d’esmorzar, pàl·lid, mig malalt i desballestat. Però, per baldat que estigués, se les va enginyar prou bé per fer la gara-gara a Myra i per dir alguna coseta a Lennie, per això Myra el va tractar bé. Home, no pas bé del tot perquè ja sabia que havia passat la nit al bordell —no hi havia altre lloc on anar—, però el màxim d’educada que pot ser una senyora envers un senyor en aquestes circumstàncies. Ella insistia perquè mengés alguna cosa, però Ken li deia que no menjava mai al matí, que només prenia cafè, i això fou l’únic que li acceptà.

—M’haig de cuidar el pes, senyora —li va dir—. Jo no tinc pas un tipet com el seu o el d’aquest seu germà tan esvelt.

Lennie féu una rialla de ximplet i li llançà un pilot de capellans; mireu, estava content. Myra es va posar una mica vermella i li va dir que era un adulador.

—Jo? Adular una dona? —féu Ken—. Ni pensar-hi!

—Oh! Escolti! Ho sap perfectament que jo no tinc un bon tipet!

—També pot ser que encara no estigui del tot desenvolupada —va dir Ken—. Si encara és una nena.

—Hi, hi! —se li escapà el riure a Myra—. Vostè és terrible!

—Esperi quan s’empleni un xic —replicà Ken—. Veurem quan tingui l’edat del seu germà.

Senyors, aquella mena de mentides et podien destrossar per més bona disposició que hi posis. I Ken no se’n sortia de cap manera; per la cara que feia jo m’adonava que se li estava acabant la corda. Sort que aleshores Myra degué decidir que estava donant massa franqueses a Ken i de cop es posà tensa i va començar a desparar taula. Ken va solucionar els agraïments, es va acomiadar i ens en vam anar al meu despatx. Li vaig allargar una ampolla de whisky de litre. En va prendre un trago llarguíssim, se’l passejà per la boca, se l’empassà i es va recalcar a la cadira. El front li quedà amarat de suor. Es va estremir i empal·lidí una mica. Em pensava que es trobaria malament; tota aquella comèdia que havia fet amb Myra l’havia destarotat. Després, tot d’un plegat, recuperà els colors i va parar de tremolar i de suar. Va deixar anar un sospir llarg i profund.

—Collons! —va dir a poc a poc—. Se m’ha posat al moll de l’os!

—Mestre, no es pot pas muntar a cavall amb un sol estrep —li vaig dir—. Pren-ne un altre, Ken.

—Ai collons! —va dir—. No et diré pas que no, Nick.

Va fer un parell de tirades i l’ampolla quedà mig buida. Després va dir que podria començar-hi a anar tot xino-xano. Jo li vaig explicar que tenia temps, que no tenia tren fins al cap de dues hores.

Vam quedar així uns minuts, sense dir gaire res. Em va mirar, després apartà la mirada amb una expressió de murri.

—Maco, eh, el teu cunyat! —va dir—. Sí senyor, molt maco!

—Un idiota és —vaig respondre—. El cap no li va de cap manera.

Ken assentí amb el cap i va dir que sí, que ja se n’havia adonat.

—Però pot ser que això per segons quines mosses no tingui gaire importància, Nick. Per exemple una que sigui més gran que ell, una de lletja, que li vagi això.

—Qui sap? —li vaig dir—. Jo no dic ni que tinguis raó ni que no en tinguis.

—És clar, potser no ets prou astut —digué Ken—. No sé què m’hi jugaria que en aquest poble trobaries una dona que s’estimaria més Lennie que no pas un manso com ara tu. Jo no et dic que tu no siguis de bon veure però segur que no tens el dallonses tan llarg com ell. Es veu que aquests retardats el tenen com semental. I, a més…

—Home, jo no hi entenc gaire —vaig dir—. A mi no se m’han queixat mai sobre això.

—Vols callar quan t’estic parlant? —exclamà Ken—. Calla i potser aprendràs alguna cosa! T’anava a dir que les altres coses eren igual, cosa que dubto molt en el teu cas, perquè aquests idiotes, la tenen tan llarga que hi podries jugar a saltar a corda; però és igual, es pot donar el cas que una dona s’estimi més fer-s’ho amb un pipa d’aquests que no pas amb un paio normal. Amb un d’aquests no ha de fer el paperot i podrà dur els pantalons ella, ho veus o no? Li podrà fer les putades que vulgui i en canvi no li faltarà mai de res.

Vaig dir que potser sí tot gratant-me el cap. Però pensava que s’equivocava amb Lennie.

—Jo sé del cert que en aquest poble no hi ha ni una dona que en donés ni cinc per ell. Fan veure que sí per quedar bé amb Myra, però a cap no li importa gens.

—A cap?

—A cap. Llevat de Myra, és clar; és la seva germana.

Ken esbufegà i es passà la mà per la boca; després semblà que es calmava un xic. Però no es podia estar de reprendre el tema.

—La teva dona i Lennie no s’assemblen gaire. No ho diries mai, que són germans.

—És veritat, a mi també m’ho sembla —vaig dir—. És clar que no se m’havia acudit mai.

Però sí que se m’havia acudit. Sí senyors, moltes vegades hi havia pensat.

—Coneixies Lennie abans de casar-te? Ja sabies que tindries un cunyat idiota?

—Doncs no, no ho sabia —vaig dir—. Ni tan sols vaig saber que Myra tenia un germà fins després. Fins i tot em va sorprendre.

—Hm, hm! —féu Ken amb un ruflet—. Doncs a veure si un dia d’aquests te n’emportes una altra, de sorpresa, Nick. No senyor, que no et sorprengui…

—Què? —vaig preguntar—, què vols dir, Ken?

Va remenar el cap sense contestar res i després esclafí de riure. Jo també em vaig posar a riure.

Mireu, era un bon acudit. L’acudit era jo. I em tocava aguantar, però ja sabia que algun dia faria la pau.

Ken va fer un parell de tragos més. Jo em vaig alçar i li vaig dir que valdria més que ens en anéssim.

—Hi ha un tros d’aquí a l’estació i a més et vull presentar uns paios. No els agradarà poc conèixer un sheriff de ciutat com tu!

—Què te’n sembla! —féu Ken, tentinejant una mica en alçar-se—. No deu pas passar cada dia això de conèixer un home en aquest poble de mala mort.

—Explica’ls com et vas encarregar dels dos macarres —li vaig dir—. Els agradarà sentir que t’ho vas fer tot sol i de quina manera!

Em mirà de través parpellejant com un mussol. Em va preguntar de quin carai de macarres li parlava i jo li vaig respondre que d’aquells de qui jo el vaig avisar anit, d’aquells que li podien buscar la vida.

—Hmm? —féu—. Què? Això em vas dir?

—Què vols dir, que et vas deixar pujar a cavall? —li vaig preguntar—. Que Ken Lacey va quedar com un drap brut davant de dos macarres de merda?

—Ei? Què? —Es fregà els ulls—. Qui ho diu, això?

—Ja ho sé, que no! —vaig dir bo i donant-li un copet a l’esquena—. Impossible això amb Ken Lacey, el poli més llest i valent de tot l’Estat.

—Bé —féu ell—. Em penso que vas parlar molt anit, Nick. Sí, sí, molt i molt.

—A un altre ja no l’hi hauria deixat anar, però tu, jo ja sabia que t’hi encararies si et venien amb pistoles i navalles. Estava segur que els faries penedir-se d’haver vingut al món.

Ken posà cara de dur, tal com fa aquest William S. Hart a les pel·lícules. Posà les espatlles rectes i intentà redreçar-se tot ell com va poder amb aquelles cames que el whisky li feia trontollejar.

—Què els vas fer, Ken? —li vaig preguntar—. Com ho vas adobar?

—Aah, ehem, me’n vaig encarregar i ja està —em picà l’ullet de gairell—. Ja ho veus…, hip!… me’n vaig encarregar.

—Molt bé. Ho vas fer de manera, per sempre, no, Ken?

—Què et sembla! I tant! Pots estar tranquil que no emprenyaran mai més un blanc, aquests!

Anava buscant l’ampolla amb la mirada. Li vaig insinuar amb un gest que la tenia a la mà, va fer un parell de tragos més i després aixecà l’ampolla per mirar-se-la a prop de la llum.

—Llamp me mati! Si m’he mamat tota l’ampolla!

—I què cony t’importa? —vaig dir—. Si no se’t coneix gens.

I el més curiós del cas és que tot d’una no se li coneixia gens que havia begut.

Jo ja l’havia vist beure abans i sabia com se li posava el whisky. Bevia un xic, posem-hi mig litre o així, i agafava un pet que espantava, vull dir que se li veia. Però quan passava d’aquí —fins a un cert límit, és clar— quedava ben serè. Ja no feia tentines, la llengua no se li enganxava i parava de fer rucades. En el fons estava com una sopa, però no ho demostrava.

Es va acabar el whisky i vam tirar cap a l’estació. Li vaig presentar tothom que vam trobar pel camí, és a dir, quasi tot el poble, i ell treia el pit endavant i explicava a tothom com havia posat a ratlla els dos macarres, o més ben dit, deia que els havia posat a ratlla.

—El com no té importància —deia—. No té importància —i picava l’ullet i feia que sí amb el cap de manera que els deixava la mar d’impressionats.

Ens vam aturar amb tanta gent que, quan vam arribar, el tren era a punt de marxar. Vam encaixar i sense adonar-me’n se’m va escapar el riure.

Em va mirar un xic intrigat i em va preguntar de què reia.

—Ah, de res —vaig respondre—. Em feia riure que vinguessis aquí com un llamp pensant que m’havia carregat aquells macarres.

—Psee! —féu un somriure esquerp—. Sí que fa riure, que un paio com tu mati algú.

—Eh que no m’hi veus matant algú, Ken? Eh que no?

Va dir que no, que de cap manera.

—Si m’hagués aturat a pensar em comptes de deixar que aquell desgraciat de Buck em fes sortir de polleguera…

—En canvi, a tu sí que és fàcil d’imaginar-te liquidant-los, oi, Ken? A tu sí que no et fa res això de matar algú.

—Què? —va dir—. Què vols dir? Que jo…

—La gent no hauria d’esforçar-se gaire, eh? Ja ho has deixat entreveure a tanta gent!

Em va mirar parpellejant. Tot d’una, el front li tornà a quedar moll de suor, se li féu un filet de saliva entre els llavis i la por se li reflectí als ulls.

Allò començava a calar, tot i el litre d’alcohol que s’havia ventilat, allò ja calava fons.

—Ep! Ep! Què hòsties! —exclamà—. Si xerrava per xerrar! Cago en la puta, que no ho saps? Si ni els vaig veure els macarres anit!

—I tant que no! —li vaig fer un somriure—. M’hi jugaria un milió de dòlars que no els vas veure.

—Tu… tu… —S’empassà la saliva—. Vols dir que els vas matar tu?

—Home, jo vull dir que tu ets un home franc —li vaig dir—. I que si dius que no els vas veure jo m’ho crec que no els vas veure. Però l’altra gent potser no ho veuran així, oi, Ken? Si resulta que de cop apareixen els cadàvers d’aquests dos en algun lloc, tothom pensarà que els vas liquidar tu. Home, què vols que pensin, donat el cas?

Va deixar anar una rastellera de renecs i m’engrapà. Me’l vaig quedar mirant tot rient i a poc a poc em deixà anar.

—Això va així, Ken —li vaig dir—. Ara l’únic que pots fer és esperar. Esperar que si de debò algú els ha liquidat, no apareguin els cadàvers.

Va arribar el tren.

Vaig esperar que s’aturés. Després, com que vaig veure que Ken estava massa atabalat per pujar tot sol, el vaig ajudar.

—Una altra cosa, Ken —li vaig dir; ell es va girar ja a l’esglaó per mirar-me—. Si fos de tu, miraria de ser amable amb Buck. És curiós, m’ha vingut al cap que no et té gaires simpaties, així que jo no li parlaria més d’això d’anar a espicossar la merda dels cavalls amb els pardals.

Es va girar endavant i es va ficar al vagó.

Jo em vaig encaminar cap al poble.





9


Em semblava que havia arribat l’hora d’ocupar-me de la campanya electoral, ja que per primera vegada tenia un contrincant ferreny. Però també vaig trobar que per aquell matí ja n’havia tingut prou amb totes les fanfarronades de Ken. I, després de tot, encara no havia rumiat cap pla concret.

Les altres vegades, jo anava fent córrer la brama que anava contra això i contra allò, les baralles de galls, per exemple, el joc, el whisky i tot això. Aleshores, l’oposició creia que aquella era una bona tàctica i s’hi llançava molt més fort que jo. Jo els deixava fer. Qualsevol és capaç de parlar més bé que jo o bé de defensar o atacar el que sigui amb més arguments. Perquè, és clar, jo de conviccions no en tinc ni una.

El cas és que quan arribava l’hora de votar, els electors s’adonaven que si votaven el meu contrincant ja s’havia acabat la gresca. Que tot el que li permetria la llei seria beure gasosa i potser besar la seva dona. I aquesta idea no seduïa gaire ningú, les dones incloses.

Així que, fet i fotut, la gent no em veia pas tan malament. Per això els feia rumiar que valia més res de res que no pas alguna cosa, ja que en tenien prou de veure’m i escoltar-me per adonar-se que, de fet, mai no em posava molt fort contra res —sempre que no em toquessin la paga— i que mai no tindria prou senderi per passar a l’acció per moltes ganes que en tingués. Em limitaria a deixar les coses com estaven perquè tampoc no tenia gaire sentit de mirar de canviar-les. I a l’últim, a l’hora del recompte de vots, tornava a ser sheriff.

No vull pas dir que no hi hagués gent que em tingués ben considerat. N’hi havia molta, gent que em coneixien de petit, que sabien que jo era un bon jan sempre disposat a fer un favor si no se n’havia de ressentir la butxaca o crear problemes amb algú altre. Tot i això, em feia l’efecte que ja no tenia tants amics com abans. Fins i tot la gent a qui havia fet més favors, sobretot aquests, semblava que ja no em feien tant de cas. Semblava com si em retraguessin que no els hagués cargolat un xic més. No veia gaire com ho havia d’enfocar perquè mai no havia tingut el costum de fer gaire res, no sabia com fer-m’ho perquè em reelegissin. El que sí que sabia és que una cosa o altra havia de fer. Havia de fer o pensar en alguna cosa completament diferent del que havia fet fins llavors si no volia trobar-me sense feina a la tardor.

Vaig donar la volta a l’estació i vaig agafar el carrer principal. Després vaig recular un xic perquè una mica més amunt vaig veure que s’havia organitzat un rebombori terrible de gent que ocupava tota la vorera. Tenia tot l’aire d’una baralla, així que el millor que podia fer era escampar la boira de per allà si no volia haver de detenir algú o que em toqués el rebre a mi.

Vaig fugir de pressa; després, tot d’una, sense saber per què, m’hi vaig repensar i m’hi vaig acostar a veure què era aquell xivarri.

De fet no era pas exactament una baralla tal com jo em temia. Només era Tom Hauck que apallissava un home de color que li deien oncle John. Pel que semblava, Tom havia sortit de la ferreteria amb una caixa de cartutxos i l’oncle John havia ensopegat amb ell o ell amb l’altre. El cas és que la caixa havia anat per aquí enllà i alguns havien caigut enmig del fang. Per això havia empaitat el noi de color i li estava fotent un gec.

Em vaig posar enmig de tots dos i vaig dir a Tom que s’aturés.

Ho vaig trobar prou graciós, ja que Tom era el marit de Rose Hauck, la mossa que em prodigava tants favors. Suposo que a qualsevol li faria gràcia trobar-se en una situació d’aquestes; em feia una mica de cosa, és clar, em semblava que li havia de donar un cert avantatge. A part d’això, Tom era força més alt i gros que jo —gairebé tots els paios són més alts i grossos que jo— i anava força embalat.

L’únic que Tom sabia fer era anar a cacera i agafar bones torradores. Rose, la seva dona, feia quasi tota la feina de la granja quan no havia de fer llit, esllomada d’alguna surra que li havia fotut ell. Tom li planificava la feina que havia de fer durant el dia i després se n’anava a cacera; era la feina que hauria fet un home fort i un mosso, i pobra d’ella, que no l’hagués acabada quan ell tornava perquè llavors ja la ballava.

El cas és que em plantà al davant aquella cara tan envermellida i em va preguntar què representava això de ficar-me en els seus assumptes.

—Ara em diràs que un blanc no pot estovar un negre si li ve bé? Que l’en priva la llei?

—Home —li vaig dir—. Què sé jo? No et dic ni que sí ni que no. Però la llei sí que parla d’alterar l’ordre públic i això és el que estàs fent tu.

—I ell què? No ha vingut a destorbar el meu, d’ordre? Què me’n dius d’això? Aquest fill de puta de negre de poc que em fot per terra i a sobre em fot enlaire la caixa de cartutxos!

—Mira, escolta, em penso que no tothom ho veu de la mateixa manera —li vaig dir—. També pot ser que hagis estat tu que te li hagis tirat a sobre.

Tom es va posar a cridar com un boig que quin cony de diferència hi havia, que eren els negres que havien d’anar amb l’orella dreta i deixar pas als blancs.

—Pregunta-ho a qui vulguis —va dir mirant-se el grup de gent que s’hi havia aplegat—. Tinc raó o què, nois?

—Tens raó, Tom —va dir un, i es féu un murmuri d’aprovació. Un murmuri no gaire entusiasta, per cert, perquè a ningú no li queia gaire bé Tom, encara que s’haguessin de posar al seu costat contra un home de color.

El que em feia l’efecte era que la gent més aviat estava al meu costat. El que havia de fer era decantar un xic la qüestió, posar-la entre ell i jo en comptes d’entre un blanc i un negre.

—D’on l’has tret, aquest tauló per picar-li? —li vaig preguntar—. Per a mi que l’has arrancat de la vorera.

—I si ho he fet, què? —respongué Tom—. Què vols, que em malmeti els punys amb un negre?

—Mira, aquest no és pas el cas —li vaig dir—. El cas és que no tens dret a fer servir una propietat pública per batre’l. Imagina’t que trenques el tauló; després, què? Els pobres contribuents n’haurien de pagar un de nou. O, si passés algú i posés el peu en el forat que tapava el tauló, què? Doncs els contribuents haurien de pagar els danys!

Tom arrufà les celles, renegà i es mirà la gent. En veure que ningú no li feia gaire cas, renegà més fort i va dir que molt bé, que a prendre pel cul el tauló. Es limitaria a anar a buscar les corretges del guarniment del cavall i ja faria el fet per estovar l’oncle John.

—Hm, hm! —vaig fer—. No crec que ho facis. Almenys de moment.

—I qui me’n privarà? Què cony vol dir que de moment no?

—Vol dir que l’oncle Tom ha fugit —vaig dir—. Sembla que s’ha cansat d’esperar-te.

Tom va obrir aquella bocassa i mirà amunt i avall enfurismat. Tothom esclafí de riure, perquè, és clar, l’oncle John s’havia escapolit i el posat de Tom era una cosa digna de veure.

Va renegar contra mi i contra la gent que hi havia allà. Va pujar a cavall de l’euga i començà a esperonar-la tan fort que la bèstia cridava amb gran desesper.

Vaig encastar el tauló de la vorera al seu lloc. Robert Lee Jefferson, l’amo de la ferreteria, em va fer senyal que entrés a la botiga; hi vaig anar i el vaig seguir fins al seu despatxet.

Robert Lee Jefferson era el jutge de pau del comtat a més de l’amo de la ferreteria, cosa que no li entorpia pas la dedicació al negoci. Em vaig asseure i em va dir que aquest assumpte de Tom Hauck l’havia adobat de primera i que a partir d’aleshores estava segur que Tom tindria molt més respecte per la llei.

—Quasi et diria que ha estat una lliçó per a tot el poble, Nick. Tots aquests ciutadans honrats que han vist com t’ho feies per preservar l’ordre…

—Ja veig que vols dir el contrari del que estàs dient —li vaig dir—. Segons tu, què hauria d’haver fet?

—Home, hauries d’haver arrestat Tom Hauck, això d’entrada! Ficar-lo a la presó! No saps la il·lusió que m’hauria fet d’acusar-lo!

—Com el podia detenir? Com vols que l’agafi per tustar un home de color?

—I per què no?

—Au va —vaig fer—. Au va, Robert Lee. No saps pas el que et dius!

Va mirar-se fixament l’escriptori, rumiant un moment.

—Doncs… potser no. Però el podies haver acusat d’alguna altra cosa. D’anar borratxo per un lloc públic, per exemple. O per caçar fora de temporada. Per apallissar la dona, o, buf…!

—Però escolta, Robert Lee —li vaig dir—. Si això ho fa tothom. En fi, gairebé tothom.

—Ah sí? No m’hi havia fixat que en passessin tants per la banqueta dels acusats.

—No puc pas detenir tothom! Quasi tothom!

—Estem parlant d’un individu en particular. D’un indesitjable, borratxo, dropo, transgressor de la llei i apallissa-dones. Com és que no l’has fet servir d’exemple per a tots els de la seva mena?

Li vaig dir que ben mirat no ho sabia, que no hi havia cavil·lat, que ja hi pensaria i que si en trobava la resposta ja li ho faria saber.

—La resposta ja la tinc jo —va dir bruscament—. Qualsevol que tingui dos dits de front la té. Ets un covard…

—Mira, no ho sé —vaig dir—. No et dic pas que no ho sigui un covard, però…

—Si no et veus amb cor de fer la teva feina tot sol, per què no llogues un ajudant? El comtat t’ho pagaria.

—Però si ja en tinc un d’ajudant —vaig respondre—, la meva dona. Myra em fa d’ajudant, així es pot encarregar de la feina de l’oficina.

Robert Lee Jefferson em mirà sorrut.

—Nick —em va dir—. De debò que et penses que aniràs enlloc fent el que has fet fins ara? Vull dir sense fer res de res. Acceptant tots els tripijocs, robant al comtat i guanyant un sou sense fer ni brot!

—Escolta, si vull continuar amb el càrrec, no sé què més puc fer —li vaig respondre—. Jo tinc despeses de tota mena i la gent com ara tu o el jutge del comtat ni tan sols us n’adoneu. Jo sempre haig de donar la cara, m’haig de fer amb centenars de persones mentre que vosaltres en tracteu ara l’un ara l’altre. Qualsevol que es fica en un embolic s’adreça a mi; a vosaltres us veuen molt més tard. Si n’hi ha un que necessita un dòlar és a mi a qui va a trobar. Totes les senyores de la parròquia passen a casa meva pels donatius i…

—Nick!

—Un mes abans de les eleccions haig d’organitzar una barbacoa cada nit, i que hi vingui tothom. Cada cop que neix una criatura em toca fer un regal i després…

—Nick! Nick! Escolta’m! —Robert Lee va aixecar la mà—. No tens cap obligació de fer tot això. La gent no t’ho pot pas exigir.

—Potser no, que no m’ho poden exigir —vaig dir—. Ja ho crec. Però el que em poden exigir i el que m’exigeixen són dues coses molt diferents.

—Tu fes la teva feina, Nick. I fes-la bé. Ensenya a la gent que ets honrat, valent i treballador, i ningú no et demanarà res més.

Vaig fer que no amb el cap, li vaig dir clarament que no podia pas.

—No puc de cap manera, Robert Lee, és veritat.

—Ah no? —s’arrepapà a la cadira—. Per que no pots? Digues-m’ho, sisplau!

—Per una colla de raons —vaig dir—. Una i primera, que no sóc ni valent ni treballador ni honrat. I segona, que els meus electors no volen pas que ho sigui.

—Què t’ho fa suposar?

—Em van elegir, no? I em continuen reelegint.

—Ho veig una mica capciós —féu Robert Lee—. És probable que et tinguessin simpatia i confiessin en tu, i per això et vulguin donar l’oportunitat que t’adobis. Jo t’aconsellaria que ho fessis i de pressa. —Es vinclà un xic i em donà uns copets al genoll—. Et parlo com a amic, Nick. Si no comences a llaurar dret, arribarà la tardor i aniràs a parar al carrer.

—Tu opines que Sam Gaddis és tan fort com això?

—Sí que ho és, Nick. I tant que ho és. Sam és precisament al revés de tu, si vols que et sigui franc, i els electors l’aprecien. No t’espavilis i veuràs com et deixen en calçotets.

—Hm, hm! —vaig fer—. Hmm, hmmm! Em deixes telefonar, Robert Lee?

Em va dir que jo mateix, i vaig telefonar a Myra. Li vaig dir que me n’anava a casa de Rose Hauck a donar-li un cop de mà perquè Tom no li clavés una pallissa en arribar. Myra em va dir que feia molt bé d’anar-hi ja que Rose era la seva millor amiga —això creia almenys— i que m’hi quedés el temps que calgués.

Vaig penjar i Robert Lee se’m va quedar mirant com dient-me que em faltava un bull.

—Nick —va dir gesticulant amb les mans—, has escoltat el que et deia o què? Així és com a tu et sembla que has de complir amb les teves obligacions?… i anant a donar un cop de mà a la granja de Hauck?

—Però és que Rose necessita ajuda —vaig dir-li—. No em diràs pas que està malament d’anar-la a ajudar.

—És clar que no! Està molt bé que ho vulguis fer, aquesta és una de les teves qualitats, que sempre estàs a punt per ajudar la gent. Però… però… —Sospirà i remenà el cap mig desanimat—. Ai, Nick!, no ho entens? No et pertoca pas a tu de fer aquestes coses. No és pas per això que et paguen. O comences a defensar-te la paga o Sam Gaddis et fotrà un bon bati.

—Un bati? —vaig preguntar—. Ah, vols dir a les eleccions?

—I tant que vull dir a les eleccions! De què hem estat parlant sinó?

—Doncs, ja hi he pensat —vaig dir—. Hi he pensat molt i em penso que he trobat el punt per heure aquest Sam.

—Un punt? Què vols dir, alguna astúcia?

—Sí, se’n pot dir així —vaig dir.

—P… però… però… —De la manera que em mirava em semblava que tornava a estar a punt d’explotar—. Però, què passa, Nick? Per què no et limites a fer simplement la teva feina?

—També hi he pensat molt, en això —li vaig dir—. Sí senyor, molt hi he pensat. Quasi he arribat a la conclusió que havia de començar a detenir gent i comportar-me com un sheriff. Però després, pensant-hi bé, he vist que no havia de fer res d’això.

—Però, Nick…

—Perquè la gent no vol pas que faci això —vaig dir—. S’ho pensen, que ho volen, però no és pas veritat. L’única cosa que volen és que jo els doni una excusa per poder-me tornar a votar.

—T’equivoques, Nick —Robert Lee remenà el cap—. T’equivoques de mig a mig. Temps enrere te’n vas sortir amb astúcies, però aquest cop no et sortirà bé. No et sortirà bé contra un home tan íntegre com Sam Gaddis.

Li vaig dir que bé, que ja ho veuríem i em féu una mirada que em va travessar.

—Que hi ha alguna cosa que et fa pensar que Sam Gaddis no és un home de bé, Nick? Val més que et digui que si tens intenció de treure-li algun drap brut…

—No en tinc pas la intenció —vaig dir—. No haig de treure-li cap drap brut perquè no en té cap.

—M’alegro que te n’adonis.

—No senyor —vaig dir—. Sé del cert que Sam és un home de bé i per això no entenc a què treuen cap les històries que corren d’ell.

—Doncs, perfecte. Jo… què? —Em va mirar esverat—. Quines històries?

—Què vols dir, que no n’has sentit a parlar? —li vaig dir.

—És clar que no! Però de quines històries parles?

Vaig fer com si em disposés a explicar-les-hi i de cop em vaig aturar i vaig fer que no amb el cap.

—No les penso pas repetir —li vaig dir—. Si no n’has sentit a parlar, no seré pas jo qui te’n posarà al corrent, això ho pots tenir per segur. No senyor!

Va mirar d’aquí d’allà, es féu un xic endavant i va dir fluixet:

—Digues-m’ho, Nick, et juro que no ho diré a ningú.

—No pot ser. No pot ser, Robert Lee. No estaria bé i no hi ha raó per fer-ho. A més, quina importància té que la gent vagi ventilant els draps bruts de Sam si tots sabem que tot això és mentida?

—Escolta, Nick…

—Saps què faré? —li vaig dir—. Quan Sam faci el primer discurs electoral, de diumenge en vuit, jo pujaré a la tribuna amb ell. Compta amb tot el meu suport moral, això ho penso dir públicament. Perquè jo sé que no hi ha res de cert en totes aquestes històries espantoses que han fet córrer d’ell!

Robert Lee Jefferson em va seguir fins a la porta intentant estirar-me la llengua. Però jo tossut que tossut per una raó, perquè em ma vida havia sentit la més mínima sobre Sam Gaddis.

—No senyor —vaig dir passant la porta—. No tinc cap ganes de repetir coses d’aquestes. Això ho has de demanar a un altre, no pas a mi.

—A qui? —va dir tot frisós—. A qui ho haig de preguntar?

—A qualsevol. Al primer que trobis —li vaig dir—. Sempre hi ha gent disposada a emmascarar un home de bé, encara que no tinguin ni el més lleuger fonament.





10


Vaig anar a cercar el cavall i la calessa a la cavallerissa i vaig sortir del poble. No volia pas anar de dret a veure Rose Hauck. Primer volia resoldre un assumptet amb Tom. De fet, per a mi era un plaer, ja m’enteneu; hi tenia cap a una hora de camí fins arribar al lloc on a ell li agradava d’anar a cacera.

Ja hi era, a uns trenta metres del camí, enfeinat amb el seu ritual: assegut d’esquena a un arbre, l’escopeta recolzada en un altre i traguejant whisky com si fos un desesperat.

Quan me li vaig acostar, va mirar amunt i avall i em va preguntar què hi anava a fotre jo, allí. Després, tot d’un plegat, se li esbatanaren els ulls, va intentar posar-se dret i em va preguntar què collons pensava fer jo amb la seva escopeta.

—Anem a pams —li vaig dir—. Primer, passo per aquí perquè no hi ha un altre camí per anar a casa teva, a veure la teva dona. No trigarem gaire a ser al llit tots dos i a mi em donarà el que tu no has aconseguit mai, precisament perquè ets un fotut porc. I sé que m’ho donarà perquè… que en fa de temps que dura això! Hi hem anat quasi cada cop que tu has vingut aquí a torrar-te com un verro; la púrria com tu no sap apreciar el que té a casa.

Encara no havia acabat que ja renegava pels descosits; es repenjà a l’arbre per aixecar-se dret i les cames li tremolaven. Va aconseguir avançar un pas i jo em vaig posar l’escopeta al muscle.

—I la segona cosa que faré —vaig dir—, fa molt temps que l’hauria d’haver feta. Descarregaré aquests cartutxos de l’escopeta damunt dels teus repugnants budells, fotut desgraciat!

I ho vaig fer així.

No va morir a l’acte però poc li’n faltà. M’interessava que durés uns segons, el temps just d’apreciar quatre o cinc cops de peu ben donats que li vaig subministrar. Potser no ho trobareu bé, això de colpejar algú que s’està morint, potser teniu raó. Però feia molt de temps que em delia per fer-ho, i no havia trobat mai una ocasió tan ideal.

El vaig deixar al cap de poc, s’anava acabant a poc a poc amb els últims espeternecs enmig d’una bassa de sang. Fins que va acabar de remenar-se.

Llavors em vaig encaminar cap a la granja de Hauck.

La casa era molt semblant a les que hi ha per la zona, només que una mica més gran. Una cabana amb una teulada de dos vessants, una sala gran al davant i al darrera un apèndix amb tres habitacions més; tot de pi sense pintar, és clar, perquè amb el sol i la gran humitat de la zona la pintura no hi dura gens. Si més no, això és el que diu la gent de per aquí, és clar que si no és cert és una bona excusa per vagassejar. La terra, n’hi havia unes vint vessanes, era d’allò més bona.

Era terra d’al·luvió negra, d’aquesta de les parts baixes dels rius, tan fina i bonica que quasi et venien ganes de menjar-ne, i tan fonda que no s’acabava mai, al contrari del que trobes al sud, on la terra s’esgota de seguida. Podríem dir que la terra era forta com Rose, de natural sa, encara que Tom havia fet de tot per malmetre-la, igual com ho havia fet amb ella; no ho havia aconseguit perquè totes dues eren prou resistents; ara bé, ni la terra ni Rose ja no eren el que havien estat abans de caure en mans de Tom.

La vaig trobar cavant moniatos i, de seguida que em va veure, va venir corrents a esperar-me panteixant i apartant-se els cabells amarats de suor de davant dels ulls. Era una dona collonuda, això sí que Tom no ho havia pogut canviar. I tenia un tipet fantàstic, tampoc no l’hi havia pogut desballestar el seu home per més que s’hi hagués entossudit. El que sí que havia aconseguit canviar-li era la manera de pensar —mesquina i obstinada— i la manera de parlar. Quan no s’hi mirava, gairebé parlava tan malament com ell.

—Recony! Mi-te’l! —va fer. Se’m llançà a sobre i després reculà—. Cago en la puta, noi, no podré ni reposar, avui. M’ha deixat massa feina per fer aquest fill de puta de Tom.

—Au vinga! —li vaig dir—. Ja trobarem uns minuts, després t’ajudaré.

Va dir que allò era l’hòstia, que ni amb sis homes que l’ajudessin no se’n sortiria.

—Ja ho saps que tinc ganes d’estar amb tu, reiet —afegí—, que estic boja per tu, ja ho saps, això. Si no fos per la puta feina…

—Doncs no, que no ho sé —li vaig dir per fer-li una mica la guitza—. No ho veig pas tan clar que tinguis ganes d’estar amb mi. A mi em sembla que si en tinguessis em dedicaries un parell de minuts.

—Ai manyac! No ho serien pas un parell de minuts, ja ho saps!

—Per què no? —vaig dir—. Per fer-te un petó, abraçar-te i amoixar-te un xic…

—Plega! —protestà amb veu tremolosa—. No em diguis aquestes coses! Jo…

—Guaita, fins tindries temps d’asseure’t a la meva falda —li vaig dir—. Amb el vestit una mica arremangat i així notaries que suau i calentonet que és el seient. I potser podria mirar de treure’t el vestit, fer-te’l baixar pels muscles i contemplar tot això tan bonic que hi ha a sota i…

—Plega, Nick! Jo… ja saps com em poso i… i… no pot ser! No pot ser, reiet!

—Guaita, no t’hauràs ni de treure el vestit —li vaig dir—, vull dir que ni caldrà. Amb una vaileta massissa com tu, un paio no hi té gaire res a fer, si no és…

Em va tallar gemegant com un cavall esperonat i va dir:

—Que cony! Tant se me’n fot que aquest fill de puta em foti un gec que em deixi estesa!

Em va agafar la mà i em va estirar cap dins de la casa.

Vam entrar-hi, va donar un cop de porta i la va tancar.

Va restar un moment arrambada amb mi, remenant-se i refregant-se. Després es va tirar al llit, s’hi girà i es tragué el vestit.

—Però, què cony esperes, noi? —féu—. Au vine, collons!

—Per què t’estires? Em pensava que t’asseuries a la meva falda —li vaig respondre.

—Sisplau, Nick! —tornà a gemegar—. No tenim temps per perdre… vinga reiet!

—Bé, està bé —vaig dir—. Però t’haig de donar una notícia. Un petit secret. Potser t’ho havia d’haver dit abans…

—A la merda els secrets. —Em va engrapar fort—. Me’n foto, dels secrets! El que vull és…

—Però si es tracta del pobre Tom. Mira que li n’ha passat una…

—I a mi què? La llàstima és que aquest fill de puta no s’hagi rebentat! I ara…

Li vaig explicar el secret: que Tom era mort.

—Em fa que els budells se li han escampat per tota l’esquena. Sembla que va ensopegar amb l’escopeta quan estava ben torrat i del bum!, va anar a parar de pet a l’altre món.

Se’m va quedar mirant bocabadada, remenant els llavis com si anés a dir alguna cosa. A l’últim murmurà amb veu tremolosa:

—N’estàs segur, Nick? És veritat que l’has mort?

—Deixem-ho en un accident —vaig dir—. Posem-hi que el destí li ha clavat una bona cornada.

—Però, és mort? N’estàs segur?

Li vaig dir que n’estava segur, seguríssim.

—És que si no, seria la primera persona que hauria estat capaç de quedar-se quieta mentre li pataquegen els collons.

Se li il·luminà la cara com si li acabessin de fer un regal de Nadal. Després es deixà anar sobre els coixins rient pels descosits.

—La mare de Déu! Així que aquest fill de puta i desgraciat és ben mort! A l’últim m’hauré alliberat d’aquest bord?

—Doncs sí, senyor, això sembla —vaig dir.

—Que el donin pel cul! Ja m’hauria agradat de ser-hi per poder-li donar jo mateixa les puntades de peu a aquest fill de puta, bagasser de merda! —digué, afegint-hi unes quantes floretes més—. Saps què m’hauria agradat de fer-li, a aquest porc, Nick? Agafar un atiador roent i burxar aquest fill de puta… ep!, què et passa, amor?

—Res —vaig dir—. És clar, potser hauríem de guardar un xic de respecte al pobre Tom, essent mort i tot… No em sembla bé de tractar el mort d’aquesta manera, amb aquestes paraulotes.

—Què vols dir? Que no li hauria de dir fill de puta a aquest fill de puta?

—A mi em sembla que no està bé, oi? —vaig dir—. Trobo que fa lleig.

Rose va dir que a ella li semblava bé, però que, si a mi em molestava, es vigilaria la llengua.

—Aquest fill de puta ja ens va emprenyar prou en vida perquè ens hagi d’encallar ara. Això sí, faré el que em diguis per complaure’t, rei meu. El que em diguis, amor.

—I com és que no ho fas? —vaig respondre—. Com és que encara dus el vestit posat?

—Maleït siga! —féu mirant-se’l—. Per què no me l’arrenques?

M’hi vaig posar i ella féu el mateix amb la meva roba. I just quan tot anava de primera va sonar el telèfon. Rose deixà anar un renec i va dir que deixéssim estar la merda del telèfon, però jo vaig replicar que devia ser Myra —i ho era— així que va anar cap a la cuina a respondre.

Va parlar una estoneta. O, més aviat, escoltà com parlava Myra. Tot el que li responia ella era «ah, sí», «què dius ara?» «i tant». A l’últim li engaltà, «no pateixis que ja li ho diré, Myra, maca, de seguida que vingui del camp. Cuideu-vos tu i Lennie, estimada, ja ens veurem».

Rose deixà anar el telèfon d’una revolada i tornà on era jo. Li vaig preguntar què volia Myra i em va dir que què cony, que es podia esperar. Que teníem coses més importants a tractar.

—Com ara? —li vaig preguntar.

—Com ara això? —va dir ella—. Això!

Amb aquestes que ens vam passar una bona estona sense dir res.

I així, força després, estirats un al costat de l’altre, agafats de la mà i respirant amb dificultat, ella se’m girà, recolzà el cap en el colze i m’explicà la trucada de Myra.

—Sembla que és el nostre dia, eh? Primer la peta aquest fill de puta de Tom i ara sembla que la teva reelecció és cosa feta.

—Ah, sí? —vaig dir—. Per què ho dius, nena?

—Per Sam Gaddis. El poble no parla de res més. Saps què va fer, Nick?

—No en sé res de res —vaig respondre—. Sempre l’he tingut per un home irreprotxable.

—Va violar una negreta de dos anys, vet-ho aquí!

—Hmmm! Una negreta o un negret?

—Em sembla que una negreta. Jo… ha, ha… Ja n’arribes a ser de murri —deixà anar una riallada i m’enclogué—. Però no ho trobes horrorós? T’imagines un home de la seva edat que es tiri una pobra criatura innocent? I espera’t, això per començar.

—Va, continua —vaig dir—. Què més?

Rose va dir que Sam havia afaitat tots els estalvis d’una pobra viuda i que havia matat el seu pare a garrotades perquè no ho digués.

—I encara n’hi ha més, Nick. Tothom diu que Sam va profanar la tomba de la seva àvia per arrancar-li les dents d’or. T’imagines? I va matar la seva dona i la va tirar als porcs. I…

—Ep! Escolta —vaig dir-li—. Si Sam Gaddis no s’ha casat mai.

—Deus voler dir que no li has vist mai la dona. Abans de venir aquí era casat i la va llençar als porcs abans que ningú tingués temps de conèixer-la.

—Au, vinga! —vaig fer—. I quan ho hauria fet tot això?

Rose dubtà una mica i va dir que bé, que no ho sabia del cert, quan. Però que em ben jurava que ho havia fet.

—Com vols que la gent s’inventi històries d’aquestes? És impossible!

—Ah, no?

—I tant que no, rei meu! A més, segons Myra tot ve de la senyora de Robert Lee Jefferson. Es veu que el seu marit li ho va explicar, i ja saps que Robert Lee Jefferson és incapaç d’explicar mentides.

—Pssi —vaig fer—, no m’ho esperaria pas d’ell.

I m’havia de mossegar els llavis per no esclafir el riure. O a l’inrevés, perquè tot allò ja era ben trist, no us ho sembla? Tot plegat era fatal.

És clar que per a mi no podia estar millor. Havia llançat l’ham a Robert Lee Jefferson i l’havia ben mossegat. Havia fet exactament el que jo esperava que fes… donar un volt pel poble preguntant qui sabia res del que corria sobre Sam. Els altres havien fet igual, anar-ho a preguntar a altra gent i al cap de ben poc ja hi havia un bé de Déu de respostes; precisament les porqueries que la gent s’inventa quan no hi ha res de cert.

I allò m’entristia un xic, sabeu? Francament, m’hauria estimat més que Robert Lee no hagués mossegat l’ham i no hagués anat per allà preguntant, encara que allò acumulés la merda sobre el meu contrincant, Sam Gaddis.

Sí, senyor, m’hauria estimat més que les coses haguessin anat d’una altra manera, per més que allò impliqués la fi de la carrera de Sam i la meva reelecció, que ja tenia assegurada.

Si no s’espatllava res…





11


Va ploure tota la nit i jo vaig dormir força bé, com quasi sempre que plou. Cap a les deu, quan estava entaulat amb el segon esmorzar, ja que a l’hora de llevar-me només havia menjat uns quants ous, torrades i salsitxes, va trucar Rose Hauck.

Feia estona que intentava parlar amb mi però no hi havia hagut res a fer perquè Myra no havia parat de garlar sobre el tema de Sam Gaddis. Myra hi va parlar un moment i després em va passar el telèfon.

—Tinc por que no hagi passat res a Tom, Nick —em va dir, com si no sabés què li havia passat—. Ha arribat el seu cavall tot sol aquest matí.

—Què dius ara? —vaig respondre-li—. Vols que vagi a veure si el trobo?

—No ho sé, Nick —dubtà ella—. Si no li ha passat res, agafarà un atac si envio el sheriff a caçar-lo.

Li vaig dir que això ho podia tenir per segur, que a Tom no li agradava pas que ningú es fiqués en les seves coses.

—Potser s’ha aixoplugat en algun lloc amb aquella pluja —vaig dir—. Potser està esperant que s’assequi una mica tot plegat.

—Segurament que deu ser això —va dir una mica alleujada—. Segur que no duia res per tapar l’euga i la va deixar tornar.

—Segur que ha estat això —vaig dir—. A més, no et devia pas dir si tornaria a casa a la nit, no?

—No, no m’ho va pas dir. Mai no m’ho diu quan tornarà.

—Doncs no t’amoïnis. Si demà no ha tornat, l’aniré a caçar.

Myra anava fent cares i gestos preguntant què passava. Li vaig passar el telèfon. Hi va haver un xic més de safareig i al final li va dir que vingués a sopar amb nosaltres.

—Mira noia, el que has de fer és venir, t’haig d’explicar moltes coses. Pots aprofitar l’auto del carter a les quatre i després Nick ja t’acompanyarà.

Va penjar, sacsejant el cap i mormolant:

—Pobra Rose, pobra criatura meva, tan dolça.

—Escolta noia, Rose no en té res, de pobra —vaig dir—. Ella i Tom tenen una bona propietat allà, eh?

—Va, calla! —digué Myra—. Si fossis un home, que en faria de temps que l’hauries adobat, aquest Tom Hauck! Ja seria a la presó, on hauria de ser en comptes de deixar-lo que estovi aquesta pobra noia indefensa!

—Escolta, això no ho puc pas fer jo —vaig dir—. No m’hi puc pas ficar en assumptes matrimonials.

—No, és clar. Si tu no pots fer res! Perquè no ets ni mig home!

—Mira, jo no hi entenc, eh? —vaig dir—. No et dic pas que no tinguis raó, però tampoc no et dic…

—Au, calla! —repetí—. Lennie és molt més home que no pas tu. Eh que sí, Lennie, maco? —Li adreçà un somriure—. Eh que ets el meu forçut? I no pas un mec esporuguit com en Nick?

Lennie es posà a riure i a bavejar assenyalant-me amb el dit.

—Mec esporuguit, mec esporuguit! El sheriff Nick és un mec esporuguit!

Me’l vaig mirar i va parar de riure i d’assenyalar-me. Va callar en sec i va perdre els colors.

Em vaig mirar Myra i el somriure se li esvaní. Va quedar gairebé tan blanca i callada com Lennie.

—Nick —trencà el llarg silenci amb una rialleta tremolosa—. Què et passa?

—A mi? —vaig dir.

—La cara que hi poses. Sembla com si ens volguessis matar a mi i a Lennie. Mai no t’havia vist amb aquesta cara.

Vaig fer per maneres de riure, de fer una rialla de tou, d’estúpid.

—Jo? Jo matar algú? Au va!

—Però… però tu…

—Deu ser perquè pensava en les eleccions. Devia pensar que no estava gaire bé riure’s de mi amb les eleccions a sobre.

Va fer que sí amb el cap i es mirà Lennie arrufant les celles.

—Home, això no ho faríem mai en públic. És clar que… potser és veritat que no està bé. Encara que només fos una broma.

Li vaig agrair que fos tan comprensiva i me’n vaig anar cap a la porta.

Ella va fer un pas darrera meu, estava un xic nerviosa; sense voler li havia ficat la por al cos.

—No crec que t’hagis d’amoïnar per això de les eleccions, amor. Amb tot el que corre sobre Sam Gaddis.

—Doncs a mi no m’ha agradat mai d’arriscar-me —vaig dir—. Sempre he pensat que tothom ha d’ajupir l’esquena, bregar i no dir mai blat fins que és al sac i ben lligat.

—La dona de Robert Lee Jefferson diu que el seu marit li ha dit que tu no et creus tot això que corre de Sam Gaddis.

—I no, que no m’ho crec. No me’n crec res de res —vaig dir.

—I també diu que ell diu que tu li vas dir que parlaries a favor del senyor Gaddis. Diu que ell diu que tu vas dir que pujaries a la tribuna amb ell de diumenge en vuit.

Li vaig dir que tenia tota la raó.

—Quan hi tornis a parlar li dius que quan diu que Robert Lee diu que jo vaig dir que parlaria a favor de Sam Gaddis, té raó al cent per cent.

—Desgraciat!… —es dominà—. Si Gaddis et vol empaitar, amor meu. Per què li has de fer cap favor?

—Ah, aquest és el cas —vaig dir—. Sí, senyor, aquest és el cas. Val a dir que t’explicaria el perquè si no fos que no et vull pas privar de la satisfacció de desxifrar-lo per tu mateixa.

—Però…

—Em penso que val més que me’n torni al despatx —vaig dir—. Qui sap què pot haver passat mentre era fora.

Vaig anar escales avall fent veure que no la sentia quan em cridava. Un cop allí, em vaig asseure amb les botes al damunt de l’escriptori. Em vaig tirar el barret per avall, que em tapés els ulls, i vaig fer una becaina.

Hi havia una gran tranquil·litat. El fang retenia tothom a casa i, com que els pintors feien festa a causa de la humitat, no se sentien ni cops ni patacades ni crits per allà fora. Hom podia realment reposar i recuperar la son perduda a la nit.

Vaig reposar i dormir fins a les dotze; llavors vaig pujar a dinar.

Myra s’havia refet un xic de l’esverament i estava en el seu estat normal. Em va dir que ja es veia que tot el matí devia haver estat negat de feina i que esperava que no m’ho agafés tan fort.

—Ja ho procuraré —li vaig dir—. Quan algú té la càrrega de fer respectar la llei a tot el comtat s’ha de cuidar la salut. I ara que hi penso, haig d’acompanyar Rose Hauck a casa seva aquesta nit…

—Doncs creu-me que ho faràs! —saltà Myra—. Ho faràs, no miris d’escapar-te’n!

—Però, i si Tom és allí? Imagina’t si s’enrevenxina perquè acompanyo la seva dona a casa, i… i…

Em vaig remenar, vaig abaixar els ulls, tot i això notava que Myra em tenia la vista clavada. Al final va parlar, amb una veu tremolosa de ràbia i repugnància.

—Pobre desgraciat! Un gallina és el que ets! Ara et diré una cosa, Nick Corey: si Tom és a casa seva i deixes que posi la mà a sobre de Rose, et ben juro que me les pagaràs!

—Au va, per l’amor de Déu! —vaig dir—. Guaita, això no cal ni que m’ho diguis. Què et sembla, que em quedaré allà contemplant com la tusta?

—Pel teu bé, val més que no ho facis! És tot el que et puc dir! Que val més que no!

Em vaig posar a menjar i Myra, de tant en tant, em llançava mirades malignes. Al cap d’una estona, vaig alçar la vista i vaig dir que se m’acabava d’acudir una cosa respecte a Rose. I si Tom tornava quan jo ja era fora? Llavors ja no em tindria per a protegir-la.

—És probable que arribi molt exaltat —vaig dir—. Si ha estat tant temps fora segur que torna el doble borratxo i més insuportable que mai. Només de pensar què li pot fer a Rose em vénen esgarrifances.

—Uf… —Myra dubtava rumiant el que jo havia dit per veure per on em podia enganxar—. Home, suposo que faria lleig que t’hi quedessis tota la nit, però…

—Ah no, això sí que no! —vaig dir—. A més, no sabem pas quan tornarà Tom, pot trigar dos o tres dies, l’únic que sabem és que quan torni serà de molt mal aguantar.

Myra hi posà mala cara, arrufà les celles i va dir que fa molt de temps que jo havia d’haver pres una determinació amb Tom i així ara Rose no es trobaria d’aquesta manera. Jo li vaig dir que potser tenia raó i que era ben trist que no se’ns acudís res per protegir-la.

—A veure —vaig dir—, i si li trobéssim un gos guardià o…?

—Desgraciat! Tom el mataria a l’acte! Ha mort tots els gossos que han tingut!

—Hmmm, hmmm —vaig fer—. Òndia, i tant, ja no me’n recordava. A veure, doncs. Si Rose fos d’una altra manera, ja la tindria, la solució. Vull dir si fos més determinada en comptes de ser tan pacífica i submisa. Però, què hi farem? No hi hauria res a fer.

—Amb què no hi hauria res a fer? Què vols dir ara?

—Doncs, una pistola —vaig dir—. Ja saps què vull dir, un estri d’aquests per a disparar. Però no li serviria de res, a Rose, si fins la seva ombra l’espanta…

—Ja està! —em tallà Myra—. Li n’aconseguirem una! N’ha de tenir una, home, i més tan sola com està.

—Però, de què li serviria? —vaig dir—. No la farà servir mai, encara que perilli la seva vida.

—Jo no ho diria pas tan fort… sobretot en cas de perill de mort. Sempre la pot fer servir per apuntar. Fer recular aquesta bestiassa que té per marit.

—Mira noia, no ho sé —vaig respondre—. Si vols que t’ho digui…

—No et pregunto res jo! Aquesta tarda mateix aniré a comprar-ne una amb Rose. Així que acaba’t el menjar i calla!

Vaig acabar de menjar i me’n vaig tornar a baix al meu despatx. Vaig reposar i vaig tornar a aclucar els ulls, però no va ser tan deliciós com al matí. El que rumiava era per què m’havia agafat per proposar això de la pistola de Rose. És clar, era perquè jo volia que la tingués.

Em volia convèncer que era perquè ella disposés d’una protecció per si algú l’empipava, però ja sabia que aquesta no era la raó. La meva autèntica raó devia ser una altra que encara no tenia ben perfilada. Formava part d’un pla, o més aviat d’una perspectiva que jo tenia pel que feia a Myra i Lennie… ara bé, no tenia gaire clars els detalls.

Us pot semblar que no és gaire assenyat això de fer coses sense saber exactament per què. Ara bé, ho he fet tota la vida, això. Per exemple, no vaig pas anar a veure Ken Lacey per la raó que vaig dir. Hi vaig anar perquè tenia un pla i ell hi entrava… i ja sabeu de què anava. Però quan hi vaig anar encara no ho tenia del tot clar.

Tenia una mena d’objectiu i m’havia fet la impressió que un paio com ara Ken em podia ser la mar d’útil. Això sí, no tenia gaire idea de com el podia utilitzar.

I ara em passava el mateix amb Rose i la pistola. Només sabia una cosa, que quadrava en un pla que tenia per a Myra i Lennie, però el pla en qüestió no el tenia pas clar, ni de bon tros.

Llevat que segurament no tindria res d’agradable per a ells…

Rose arribà a casa cap a les quatre. Jo ja estava a l’aguait i la vaig fer passar al despatx abans de pujar a dalt.

Mai no l’havia vista tan bonica, i ja era dir, eh? Em va dir que havia dormit tota la nit com un infantó i que s’havia despertat rient pensant que aquell fill de puta de Tom era mort en algun fanguissar.

—Ho he fet bé quan he trucat aquest matí, amor? —xiuxiuejà—. Ho semblava de debò que estava afectada per aquest bord infecte?

—Ho has fet perfecte —vaig dir—. I ara guaita, nena…

Li vaig explicar allò de la pistola, que seria una gran cosa per demostrar la por que li feia que Tom l’estovés en tornar i que a més acabaria de deixar clar que no sabia que era mort. Es va quedar un moment dubtant, després em mirà inquieta però no m’ho va pas discutir.

—El que tu diguis, Nick, reiet. Si tu veus que és una bona idea…

—Bé, el cas és que ha estat idea de Myra —vaig dir—. Jo li he hagut de seguir la corda, si no s’hauria notat que jo ja sabia que Tom no tornaria.

Rose assentí i digué:

—Recony! Que no et tiri un tret a tu si algun dia no em tractes bé!

—No tinguis por que no arribarà pas aquest dia —li vaig dir. I la vaig abraçar fort; després se n’anà cap dalt.

Al cap de poc van sortir ella i Myra a comprar la pistola i no van tornar fins després de les cinc.

Poc abans de les sis, Myra em cridà. Vaig tancar el despatx i vaig pujar a sopar.

Myra portava tota l’estona la batuta de la conversa, com sempre; i em feia callar cada cop que jo hi volia ficar cullerada. Rose li anava donant per la menjadora i de tant en tant l’ensabonava un xic, també com sempre. Vam acabar de sopar. Myra i Rose començaren a desparar taula. Lennie em va mirar per comprovar si jo l’estava observant —i sí que ho feia encara que ell no se n’adonés— i es va escapolir per la porta.

Em vaig escurar la gola per cridar l’atenció de Myra i li vaig fer un gest amb el cap assenyalant Lennie.

—Què me’n dius, d’això? —li vaig dir—. Ja saps com hem quedat.

—Què? —em preguntà—. Però per l’amor de Déu, de què parles?

—Que ell surti de nits —vaig dir—. Ja saps què farà i no ho veig gens bé ara que s’acosten les eleccions.

—Alça aquí! —féu Myra—. Bé li ha de tocar una mica l’aire, al nen, oi? No l’hi pots pas escatimar!

—Però havíem quedat que…

—Jo no! Tu m’has embolicat tant que ja no sabia ni què em deia! A més, ja ho saps que això de Sam Gaddis és cosa feta!

—Doncs mira, jo no hi veig la punta a arriscar-me —vaig dir—. Jo…

—Oh, calla! Havies vist una cosa així, Rose? No és res d’estrany que estigui mig trastocada de viure amb aquest! —Myra em llançà una mirada assassina i després es girà somrient cap a Lennie—. Au, vés-te’n, maco. Passa-t’ho bé, però no tornis gaire tard.

Va sortir bo i fent-me una ganyota burleta carregada de bavalles. Myra em va dir que si no era capaç de comportar-me com la gent, més valia que me n’anés a l’habitació, i així ho vaig fer.

Em vaig estirar al llit amb la vànova girada per no embrutar-la amb les botes. Tenia la finestra oberta i sentia com cantaven els grills com fan sempre després de la pluja. De tant en tant, se sentia el curruac d’una granota, com un tambor marcant el temps. A l’altra banda del poble algú accionava una bomba d’aigua, plomp, uiiix, plomp, uiiix, mentre alguna mare cridava la seva criatura, Henry Clay, eei, Henry Clay Houston! Au, cap a casa, de seguida! I aquella olor que pujava de la terra molla, que és la millor olor del món. I… tot era molt bonic.

Tot era tan collonut i tan tranquil que em vaig tornar a endormiscar. Sí, senyor, em vaig tornar a adormir tot i que no havia pas tingut un dia d’aquells tan atrafegats i que ja me les havia enginyat per reposar un xic.

Devia haver dormit una hora o així quan em despertaren els crits de Myra, els brams de Lennie i algú que parlava amb ells: Amy Mason els pentinava de mala manera; sense aixecar la veu però amb fermesa, categòricament, com ho solia fer quan algú la treia de polleguera. Quan parlava així el millor que podies fer era escoltar-la, escoltar-la bé, si no podia ser molt pitjor.

Jo ja sabia que allò impressionava Myra, per més que cridés i bravategés. De manera que es començà a queixar i a gemegar dient que Lennie no feia cap mal per donar un cop d’ull a la finestra… que era un xic tafaner amb la gent. Amy va respondre que sabia molt bé què hi buscava i que valia més que se’n desacostumés, que li deia pel seu bé.

—Ja he avisat al seu marit —va dir— i ara l’aviso a vostè, senyora Corey. Si torno a enxampar el seu germà a la meva finestra, li clavo una buscallada!

—No ho provi! —gemegà Myra—. Li fa mal! Deixi anar l’orella a aquesta pobra criatura!

—Amb molt de gust —digué Amy—. Només de tocar-lo em ve pell de gallina.

Vaig obrir un dit la porta i vaig mirar enfora.

Myra havia passat el braç per les espatlles de Lennie i li acaronava el cap; a ell se’l veia vermell i enfurismat i també avergonyit. Rose era al seu costat i mirava de fer-se la protectora i compassiva, però coneixent-la com la coneixia ja sabia que s’ho estava passant d’allò més bé de veure el ball que li havia tocat a Myra, per variar. Pel que fa a Amy…

Mirant-me-la se m’assecava la gola, pensava què podia trobar en Rose després d’haver tingut una mossa com Amy. No és pas que fos més bonica que Rose o més ben feta, perquè Rose no té res a envejar a ningú en aquest aspecte. No, a mi em semblava que la diferència devia venir de dins, una cosa que tocava de dret el cor, que et deixa una marca tan forta que el record d’ella, la seva olor i la seva presència et persegueixen arreu.

Vaig sortir de cop de l’habitació i vaig mirar-me el panorama amb cara de sorpresa.

—Què passa aquí? —vaig dir, sense donar temps a ningú de respondre—. Oh, bona nit, senyoreta Mason. Algun problema?

Amy respongué que no, que no n’hi havia cap, de problema, amb un aire una mica burleta.

—S’ha acabat el problema, sheriff. La seva senyora li explicarà com evitar-los en el futur.

—La meva senyora? —vaig mirar-me bé Myra i Lennie i em vaig tornar a girar cap a Amy—. Que n’ha fet alguna el germà de la meva dona, senyoreta Mason? Expliqui’m què ha passat.

—És clar que no ha fet res! —saltà Myra—. Si només…

—Que et dius senyoreta Mason? —li vaig preguntar—. Sí?

—Q… què? Què?

—He fet una pregunta a la senyoreta Mason —vaig dir—. Per si no ho sabies, la senyoreta Mason és una de les joves més importants i respectades del comtat i si li pregunto una cosa és perquè sé que em dirà la veritat. Així que val més que no la contradiguis.

Myra quedà amb la boca ben badada. Va quedar vermella, després blanca i després altre cop vermella. Ja sabia que em deixaria com un pallot quan m’empaités a soles, però de moment no replicava. Sabia que no li convenia gens amb les eleccions i amb una persona tan ben vista com Amy. Sabia que una persona com ara Amy podia muntar molt d’enrenou i que podia transcendir, i el període electoral no era cosa per jugar-hi.

Així que Myra, per més que se’n moria de ganes, no em va muntar cap número. I Amy, tota cofoia de la meva intervenció, va dir que la dispenséssim si havia dit alguna cosa que no havia de dir.

—Sento no haver-me sabut dominar fa un moment. —Va fer un petit somriure encarcarat—. Ja em perdonaran però me n’he d’anar cap a casa.

—L’acompanyo —vaig dir—. És massa tard per tornar sola una senyoreta.

—No, no cal, sheriff. Jo…

Vaig dir que sí que calia; que la meva dona i jo vèiem que sí que calia.

—No t’ho sembla, Myra? Eh que trobes que haig d’acompanyar la senyoreta Mason a casa?

Myra va dir que sí amb les dents completament serrades.

Vaig fer que sí, ens vam picar l’ullet amb Rose i me’n vaig anar amb Amy.

Vivia al centre, per això no vaig pas haver d’agafar el cavall i la calessa com hagués fet si hagués viscut fora vila. Volia parlar amb ella, no volia que se m’escapés. I és clar que una dona no es pot fer l’altiva quan hom l’acompanya a casa de nits per camins enfangats.

Em va haver d’escoltar quan li explicava com m’havia pescat Myra. Em va dir que no li interessava, que no era assumpte seu i tot això. Però em va escoltar de totes maneres, no tenia altre remei. Però uns minuts després va plegar d’interrompre’m i se’m va anar acostant, cosa que demostrava que creia el que li estava dient.

Quan vam ser davant de la casa, m’abraçà, jo també ho vaig fer i vam quedar així, quiets en la foscor. Després m’apartà; no li veia pas la cara però em semblava que arrufava les celles.

—Nick —va dir—. Nick, és terrible això!

—Sí, em penso que em vaig fer un embolic. Si en vaig arribar a ser de boig de deixar-me intimidar per Myra per casar-m’hi i…

—No volia pas dir això. Això rai, que es pot arreglar amb diners, i jo en tinc, de diners. Però… però…

—Doncs, què és el que t’atabala? —vaig dir—. Què és el que és terrible, maca?

—No… no ho sé del cert —va remenar el cap—. Sé el què però no sé el perquè. I si no ho sabés no sé ni si tan sols canviaria res. No en puc pas parlar, ara! No vull ni pensar-hi! Oh, Nick, Nick!

Va amagar la cara en el meu pit. La vaig abraçar, li vaig acaronar els cabells i li vaig dir fluixet que tot anava bé, que no hi podia haver res que fos tan terrible ara que tornàvem a ser junts.

—Ja veuràs com no, maca —li vaig dir—. Explica’m què és i ja veuràs com no té cap importància.

M’agafà més fort, sense dir res. Vaig dir que bé, que a la merda tot; que en parlaríem en un altre moment que jo no tingués tanta pressa.

—Recordes que jo anava a pescar de nits? —li vaig dir. Pensava que hi podria anar demà al vespre i que no seria res d’estrany que anés a parar allí en comptes d’anar al riu perquè la casa no quedava pas tan lluny com això del riu.

Amy rufià un pèl i després es posà a riure.

—Oh, Nick! Ets únic!

—Això espero! Si n’hi hagués gaires com jo no sé pas on aniria a parar el món.

Li vaig dir que l’aniria a veure l’endemà quan fos fosc. Vaig notar que tremolava un xic; em va respondre que perfecte.

—Però te n’has d’anar de seguida, amor meu?

—Doncs em sembla que sí —vaig dir—. Myra pensarà que ha passat alguna cosa, i a més, encara haig d’acompanyar la senyora Hauck a casa seva.

Amy respongué:

—Ah! És clar. Ja no em recordava de Rose.

—Sí, l’haig de dur a casa —vaig dir rondinant—. Myra li ho ha promès.

—Pobre Nick! —Amy m’acaricià la galta—. Tothom li mana coses!

—No em fa res —vaig dir—. Després de tot, algú s’ha d’ocupar de la pobra senyora Hauck.

—Tens tota la raó! I que en té, de sort, de tenir algú tan disposat a fer-ho! T’has adonat que la pobra senyora Hauck porta molt bé les seves desgràcies? Se la veu xiroia, sembla una noieta enamorada.

—Ah sí? —vaig fer—. No m’hi havia pas fixat.

—Entra un moment, Nick. Vull parlar amb tu.

—Em sembla que valdria més que ho deixéssim per demà a la nit —vaig dir-li—. Ja és força tard i…

—Ara! Aquesta nit, Nick!

—Però, Rose… vull dir la senyora Hauck… m’estarà esperant. Jo…

—Deixa-la estar. No tinguis por que ja en tindrà alguna altra de desil·lusió. Au va, entra!

Va obrir la porta, va entrar i jo al darrera. Em va agafar la mà en la foscor i em va dur a la seva habitació, a l’altra banda de la casa. Era curiós, m’havia dit que volia parlar amb mi i no em va dir res de res.

O quasi res.

Després, badallà i s’estirà, una mica inquieta, ja que en la foscor no m’hi veig gaire i anava molt lent a vestir-me.

—Eh que t’afanyaràs una mica, maco? Estic tan bé, tan relaxada que m’adormo.

—No has pas d’anar gaire lluny —li vaig dir—. Ah, escolta, de què em volies parlar?

—Potser del teu vocabulari. Nick, tu no n’ets pas, d’ignorant. Per què parles com si ho fossis?

—Suposo que és el costum. M’hi he acostumat. Això de parlar és com tot, si no ho fas servir perds el trinc. Per exemple, el bé i el mal, acabes que no saps quin és l’un i quin és l’altre.

Va remenar el cap entre els coixins i m’observà amb aquells ulls tan grossos i aquella cara tan pàl·lida.

—Em penso que ja sé què vols dir, Nick —va dir—. D’una part jo també sóc víctima d’aquest procés.

—Ah sí? —vaig dir bo i posant-me les botes—. Què vols dir, Amy?

—Començo a ser-ne —va dir—. I saps què? Que hi trobo el gust.

Em vaig aixecar i em vaig ficar la camisa per dins.

—Escolta, què em volies dir, Amy?

—Res que no pugui esperar demà a la nit. I demà segur que ja no tindré res a dir-te.

—Però si has dit que…

—I també he dit altres coses, maco. Potser no m’has escoltat. Au, vés, que no es desesperi la pobra senyora Hauck.

—Això espero.

Però em feia que sí, que ho estaria un xic, de desesperada.





12


Havia conegut Myra a la fira de l’Estat anys enrere. Jo vaig anar-hi de vint-i-un botó. Com sempre que sortia així, l’últim torracollons s’adonava que no em mocava pas amb mitja màniga. Si més no, Myra se n’adonà; és clar que ella també feia prou goig i quan se’m va enganxar no m’hi vaig pas resistir gaire.

Era en una parada d’aquestes on la gent tirava pilotes al cap d’un negre i si el tocaves, guanyaves. Jo ho feia perquè m’ho havia demanat l’amo de la parada. Hauria fet lleig de no acceptar, però no tenia ganes de fer cap mal al negre, per això mirava de fallar. I vet-ho aquí que a darrera meu algú picava de mans, em giro i veig Myra entusiasmada com si estigués contemplant un campió del món de beisbol.

—Oooh, no sé com s’ho pot fer! —va dir bo i fent magarrufes—. Eh que en tirarà unes quantes per mi? Ja li donaré els diners!

—Doncs, em sembla que no, senyora —vaig dir—. Ja em perdonarà però ara justament volia plegar.

—Oh —féu ella tota desanimada, cosa que no li costava gaire esforç de mostrar, tot sigui dit—. Ja ho veig. Va amb la seva senyora.

—No, no és pas això —vaig respondre—. No sóc pas casat, senyora. Passa que no vull picar aquest negre, no em sembla bé de fer-ho. No crec que estigui bé això, la veritat.

—Ho diu —mig somiquejà— per renyar-me perquè he estat massa decidida.

Li vaig dir que no, que de cap manera; que el que havia dit ho pensava de debò.

—Home, la seva feina és que li tirin pilotes, però la meva no és pas tirar-les-hi —vaig dir—. És clar que val més no tenir feina que no pas tenir-ne una d’aquestes. Si no té altra manera de viure que fent-se tirar pilotes pel damunt, no val la pena que visqui.

Myra hi posà una cara tota transcendental i va dir que ja es veia que jo era un gran pensador. Jo vaig dir que bé, que no ho sabia si era un gran pensador però que el que si que sabia era que era un pensador assedegat.

—I ja que no l’he poguda complaure amb això de les pilotes, potser acceptaria que la convidés a prendre una llimonada?

—Doncs… —Es remenà, s’agità, es posà nerviosa, se sufocà una mica—. No es pensarà pas que sóc massa descarada si l’hi accepto?

—I ara! Si ja ho ha dit —li vaig dir tot acompanyant-la cap a la parada dels refrescos—. Ha dit que sí, jo no tinc motiu per pensar res més.

I a més, era veritat.

Jo el que pensava és que li havia de picar un lloc o l’altre o que se li havia fotut alguna puça a les calces o com en diguin d’això. Jo creia que calia fer una cosa o altra de pressa o se li abrusarien les calces de tal manera que calaria foc a la fira i ja veia aquells milers de persones corrent esverades, mig ofegades, atropellant-se les unes a les altres, per no parlar ja dels danys materials. I només se m’acudia una manera d’aturar-ho.

És clar que tampoc no tenia ganes de precipitar-me. Jo, de fet, no tenia cap pressa, em casava la setmana següent amb Amy i fins aleshores sempre m’havia fet el fet. Així que vaig anar romancejant per decidir si havia de fer o no allò que tenia al cap. Potser pensareu que no era pas el meu problema si Myra calava foc a la fira i morien milers de dones i criatures innocents. Perquè jo no era pas d’aquell poble i sempre he estat un gran defensor dels drets locals —bé, això dels drets autònoms— i Myra vivia allí, a la ciutat. Podia ser que em fiqués on no em demanaven si interferia en un problema local; cosa que fins el més pallús ho comprenia i en canvi la gent d’allí no feien res per solucionar-ho.

La vaig portar a unes quantes atraccions, sense deixar-la de petja mentre intentava decidir-me; vam pujar als cavallets i a d’altres bandes, l’ajudava a pujar i baixar cada cop i li ventava alguna ullada quan se li enfilava un xic el vestit i tot això. Llamp em matí! No vaig trigar gaire a decidir-me.

Myra va quedar tota parada en sentir el que li vaig dir a l’orella, quasi tan parada com si li hagués comprat una saca de rosetes de blat de moro.

—Què diu ara? Ni pensar-ho! —Es remenava i feia ganyotes—. Però, què té al cap? Anar a un hotel amb un desconegut!

—Però si no sóc pas un desconegut —li vaig dir bo i clavant-li un pessic—. Sóc fet com l’altra gent.

—Un murri és! —va fer una rialleta de beneita—. És terrible!

—Què diu ara? Terrible? —vaig dir—. A més, si no ho sap, no està bé que ho digui.

S’enriolà i quedà ben vermella, després va dir que d’això d’anar a un hotel, res.

—És que no puc! De debò que no ho puc fer!

—Doncs, si no pot ser, no pot ser —li vaig dir, ja una mica fart de tot plegat—. No tinc pas la intenció d’obligar-la-hi.

—És clar que… que podríem anar a la meva dispesa. Ningú no pensarà malament si vostè puja una estoneta a veure’m.

Vam agafar un tramvia fins on vivia, una casa blanca no gaire lluny del riu. Pel que semblava era un lloc respectable i la gent de per allà també. Ningú no li va fer cap cas quan va dir que pujàvem un moment a arreglar-nos per anar a sopar.

Doncs bé, amb prou feines vaig tocar aquella dona. O si ho vaig fer, no vaig pas anar més enllà. Jo estava a punt i, és clar, no vull pas dir que no fes res de res. Però amb tota la roba posada ja devia ser ben poc.

I tot d’un plegat, em tira a terra d’una empenta i es posa a plorar i a marranejar que la devien sentir a cent metres d’allí. Em vaig aixecar i vaig mirar de fer-la callar. Li vaig preguntar què cony li passava, bo i mirant d’agafar-la i calmar-la. Em va tornar a fotre daltabaix i va començar altre cop una gatzara de por.

No sabia pas què collons fer-hi. I encara que ho hagués sabut… perquè en un no-res vam tenir allí tota la dispesa en pes.

Les dones envoltaren Myra, procurant calmar-la. Continuava marranejant i remenant el cap i cada cop que li preguntaven què passava ho feia més. Els homes em miraven a mi i em preguntaven què havia fet a Myra. El cas és que era una situació en què la veritat no hauria adobat res i una mentida tampoc. Sort que no se’n presenten gaires, d’aquestes, en aquesta vall de llàgrimes.

Els homes em van engrapar i em van començar a atonyinar. Una de les dones va dir que anava a trucar a la policia, però li van dir que no calia, que ja se n’encarregarien ells, de mi. Deien que ja tindria el que mereixia i van anar arribant reforços del barri per ajudar-los.

Bé, com voleu que els culpi de pensar el que pensaven? Jo, al seu lloc, segur que hauria pensat el mateix veient el desesper de Myra, amb la roba tota emmatxucada i a mi, que no és pas que estigués gaire presentable. Es van pensar que l’havia violada i, en aquest país, si un paio viola una mossa no sol pas acabar a la presó. O, si hi acaba anant, s’hi està ben poc.

De vegades penso que és potser per això que no progressem tant com en altres bandes. La gent perd tantes hores de feina linxant els altres i gasta tants diners en corda, en gasolina, torrant-se abans d’hora i d’altres històries, que no queden ni diners ni mà d’obra per a les coses normals.

Això sí, m’havien deixat com per anar a una recepció de luxe quan al final Myra es decidí a parlar.

—Estic segura que el senyor Corey no tenia pas males intencions —va dir mirant-se tothom amb els ulls plorosos—. És una persona educada i segur que no en tenia, de mala intenció, eh que no, senyor Corey?

—No, senyora, i tant que no —vaig dir tot passant-me el dit pel coll de la camisa—. És ben veritat que no volia fer res d’això, s’ho poden ben creure.

—Doncs, per què ho ha fet? —se m’encarà un amb cara rabiüda—. No és pas una cosa que passa així com així.

—Bé, això no ho sé —vaig dir—. No diria pas que no té raó, però tampoc no estic segur que la tingui.

Va anar per clavar-me una ventallada, em vaig ajupir, però un altre em va enganxar pel muscle i em va rebotre contra la porta. Vaig caure de genolls i algú em clavà cops de peu mentre d’altres em sacsejaven per fer-me posar dret amb ben poca delicadesa; tot d’una, tothom em començà a empènyer cap a fora de l’habitació alhora que m’anaven fotent cops.

Myra va dir:

—Un moment! Esperin un moment! Hi ha hagut un error!

Van afluixar una mica i un d’ells va dir:

—No s’hi encaparri, senyoreta Myra. No val pas la pena per aquest bèstia.

—És que es vol casar amb mi! Ens casem aquest vespre!

Tothom quedà sorprès, jo inclòs, i tots estaven força desconcertats, cosa que jo no. Era com si m’hagués venut l’herència per un plat de llentilles, tal com diuen. Tota la meva vida havia perseguit les mosses sense parar-hi esment i ara l’havia trobada.

—És veritat, Corey —em digué un dels paios amb un cop de colze— que vostè i la senyoreta Myra es casen?

—Doncs —vaig fer—. Vull dir que ve-t’ho aquí; si més no és el que sembla. Vull dir, eeuh…

—Oh, és tan vergonyós! —es posà a riure Myra—. De seguida s’esvera! Justament és el que li ha passat quan… —es mirà el vestit rebregat i s’enrojolà—. S’ha esverat tant quan li he dit que sí, que m’hi casaria que… que…

Les dones l’abraçaren i li feren petons.

Els homes em donaren copets a l’esquena i m’encaixaren la mà.

Es van disculpar de no haver copsat la situació i va sortir que què cony, mira si en podia ocasionar de trencacolls una dona sense ni tan sols proposar-s’ho!

—Miri que el podíem haver penjat, senyor Corey, si la senyoreta Myra no ens ho arriba a aclarir de seguida! Ja l’hauríem feta ben bona!

—Sííí —vaig dir—. Me l’haurien jugada forta! Però, a veure, això del casament…

—Una institució meravellosa, Corey. I una meravellosa jove que s’enduu.

—I jo m’enduc un home meravellós! —Myra va fer un bot i se’m llançà a sobre—. Ens casem aquest vespre mateix, perquè el senyor Corey no té aturador, tots esteu convidats a la boda!

Resulta que hi havia un pastor a la casa del costat, així que cap allà s’ha dit —cap allà que hi va anar tothom, a mi, però, m’hi van portar. Myra em duia agafat del braç i l’altra gent ens venia al darrera rient, fent gresca i donant-me copets a l’esquena, gairebé em trepitjaven els talons perquè no pogués afluixar el pas.

Jo mirava de frenar un xic, i això els feia una gràcia de collons. També trobaven que hi posava una cara que els feia petar de riure i el que ja els va fer tirar per terra va ser quan vaig dir a veure si anàvem a apagar foc, que potser valia la pena rumiar-s’ho un moment.

Em feia pensar en una d’aquestes cerimònies que llegeixes a les històries antigues. Aquelles grans processons on tothom riu, tothom fa barrila i al capdavant hi va el paio que han de sacrificar als déus. Ell sap que quan hagin plegat de llançar-li roses el tallaran a rodelles amb una destral i, és clar, no té cap pressa per arribar a l’altar. No té escapatòria, però una altra cosa és anar-hi de bon grat. I com més protesta, més es riuen d’ell.

Així que…

Així que em feia pensar en allò. Un paio que el sacrifiquen per una cosa que no paga pas la pena.

Però els matrimonis gairebé sempre van així. Tot són galindaines, no hi ha res de debò. Tot per al públic, de privat, res.

I aquella nit, un cop vam ser al llit, Myra i jo… suposo que també passa a tots els casaments: brams, acusacions i mesquineses, la dona que es revenja de l’home que ha estat prou estúpid per tirar endavant.

O potser és que estic un xic amargat…





13


Vaig agafar el cavall i la calessa i me’n vaig anar cap al tribunal. Encara no havia obert la porta que Myra em va saltar a sobre, a veure què m’havia passat que hagués trigat tant. Li vaig dir que m’havia costat molt de calmar Amy.

—No veig per què! —va dir ella—. Ja en semblava, de calmada, quan ha marxat d’aquí.

—Hi ha moltes coses que tu no veus —vaig respondre—. Per exemple, per què hauries de privar Lennie de sortir i així s’acabarien aquests enrenous.

—Mira, no comencis altre cop amb Lennie!

—Ja et diré amb què vull començar —vaig dir-li—. Començaré per anar a acompanyar Rose a casa seva, així tots plegats podrem anar a dormir a una hora o altra aquesta nit.

Rose va dir que sí, que se n’havia d’anar; va donar les gràcies a Myra pel sopar, la va abraçar i li va fer un petó. Li vaig passar al davant per baixar l’escala abans que ens tornéssim a enfilar i, un moment després, Rose baixà corrents i pujà a la calessa.

—Buf! —féu, fregant-se la boca—. Cada cop que faig un petó a aquesta bagassa m’hauria d’esbandir la boca.

—Hauries de vigilar aquesta llengua, Rose —vaig dir—. Algun dia se te n’escaparà una de massa grossa quan menys t’ho esperis.

—Sí, sí que ho hauria de fer, recony! —va dir—. És culpa d’aquest fill de puta de Tom. Però, què collons, a partir d’ara miraré de fer-ho!

—Bona minyona —vaig dir—. Ja veuràs com ho aconsegueixes.

Ja érem fora del poble i Rose se m’arraulí al costat. Em va fer un petó al clatell, em posà una mà a la butxaca i començà a remenar-hi; després s’apartà i em mirà una mica estranyada.

—Què et passa, Nick?

—Què? —vaig dir—. Què dius?

—T’he preguntat què et passa.

—Com vols dir? Res! —vaig dir—. Home, que estic força baldat de tot el merder d’aquest vespre, però no passa res.

Es quedà mirant-me sense dir res. Es va girar, es va posar a mirar endavant i vam estar una estona sense dir res. A l’últim es decidí, parlava tan fluix que a penes la sentia. Em va fer una pregunta que em va fer venir esgarrifances; li vaig dir:

—Però per l’amor de Déu! Però què dius? Ja ho saps que Amy Mason no és d’aquestes! Tothom ho sap, que no ho és!

—Què cony vol dir que no és d’aquestes? —saltà ella—. Que és massa bona per anar-se’n al llit amb tu i que vet-ho aquí, jo no ho sóc?

—El que vull dir és que gairebé no la conec! —vaig dir—. Simplement de saludar-la pel carrer.

—Aquest vespre has tingut temps d’agafar-hi franquesa!

—Alça aquí, què dius, amor meu? —vaig dir—. A tu et devia semblar que m’hi estava molt, com a mi també m’ho ha semblat. Perquè el que volíem era estar tots dos aquesta nit, per això l’espera ens ha semblat terrible. Mira que des que has aparegut per casa avui ja m’ha vingut un daixonses… que no em podia aguantar.

—Ah… —se m’acostà una mica.

—Però, per l’amor de Déu —li vaig dir—. Per què hauria de voler Amy Mason si et tinc a tu? És que no té cap sentit, que no ho veus? És que no teniu punt de comparació vosaltres dues!

Rose se’m posà ben bé a fregar. Recolzà el cap a la meva espatlla i em va dir que ho sentia però que jo m’havia comportat d’una manera estranya i que la manera de ser d’alguns homes la feia sortir de polleguera.

—El fill de puta de Tom, per exemple! El molt cabronàs no parava fins que em tenia al pot i després se n’anava amb qualsevol altra!

—Tzzz, tzzz! —vaig fer—. No els entenc jo, els paios així.

Rose m’agafà fort i em va fer un petó a l’orella. Em va clavar una mossegadeta i em va xiuxiuejar tot el que em faria quan seríem a casa seva.

—Myra vol que t’hi quedis una estona per assegurar que no hi ha perill. Què te’n sembla, hmmm? Ens hi podem quedar el temps que vulguem, hores i hores junts. Ai amor meu! A fe de Déu que les aprofitarem!

—Què et sembla? —vaig dir.

—Mai no t’ho has passat tan bé, ja ho veuràs. —Tremolava ben agafada a mi—. Rei meu, ja veuràs què et faré aquesta nit!

—Carai de carai! —vaig dir—. De conya!

Va continuar estremint-se i xiuxiuejant-me que no l’oblidaria mai, aquella nit; vaig dir-li que n’estava segur, i ho deia de debò. Perquè em trobava més xuclat que un xiulet i em semblava que tenia l’espinada rompuda en set trossos, així que poca festa hi podia haver un cop arribéssim a casa de Rose. La qual cosa significava que ella s’adonaria que no anava pas errada pel que feia a Amy. I també podia significar que podia agafar la pistola que havia comprat aquell dia i em podia disparar a les parts culpables. Així que, segur que no l’oblidaria, aquella nit.

Mirava de rumiar alguna manera d’escapolir-me’n. Vaig mirar el cel, que es tornava a tapar, vaig veure un parell de llampecs i vaig pensar que tant de bo me’n caigués un a sobre la cigala i me la deixés balba per tota la nit, així Rose em dispensaria. Després se’m va ocórrer que el cavall es podria desbocar i llançar-me contra una tanca de filferro espinós, així també em deixaria estar tranquil. O que es podria enfilar per la calessa una vibra mocassí i m’hi podria ventar una bona pessigada. O…

No va passar res de tot això. Són coses que no passen mai quan ho necessites.

Vam arribar a la granja. Mentre entràvem al graner pensava si et deu deixar gaire esguerrat un forat allà on jo el tindria. Em feia l’efecte que havia de ser catastròfic per a una eina tan necessària. Vaig baixar, doncs, ben abatut.

Vaig ajudar a baixar Rose i la vaig natjar d’esma. Després em vaig ajocar a sota del parafang per desenganxar el tir; el cavall frisava i remenava la cua i li vaig fer:

—Bo, bo, petit, bo! —i amb aquestes que se m’acudí una idea.

Vaig ventar patacada al cavall i ell va fer un bot. Vaig deixar-me caure amb el muscle contra el parafang i vaig fer tot l’enrenou possible per fer veure que el cavall m’havia clavat una guitza. Després vaig saltar endavant gemegant i fregant-me.

Rose va venir corrents i m’agafà pel braç mentre jo tentinejava ben corbat.

—Pobret! Amor meu! Que t’ha clavat una guitza aquest cony d’haca?

—Just allà on tu i jo sabem! —vaig gemegar—. Mai no m’havia fet tant de mal!

—La mare que l’ha parit! Agafo una forca i el rebento, aquest fill de puta!

—No, no ho facis pas —vaig dir—. El cavall no ho volia pas fer. Ajuda’m a enganxar-lo altre cop, que pugui tornar-me’n.

—Tornar-te’n? On vols anar d’aquesta manera? —va dir—. Et portaré a dins i no em repliquis.

Vaig dir-li que no valia la pena d’encaparrar-s’hi.

—M’estiraré, m’hi posaré unes tovalloles humides i…

—Tu t’estiraràs aquí i això de les tovalloles ho veurem quan hàgim vist com ho tens. Potser et caldrà alguna altra cosa.

—Però, guaita, guaita, maca —vaig dir—. Una cosa així és molt personal. No crec que se n’hagi de cuidar una dona.

—Ah, sí? Des de quan? —exclamà Rose—. Vinga, anem cap dins i plega de protestar. Recolza’t en mi, anirem a poc a poc.

Ho vaig fer com em deia. No podia fer altra cosa.

Vam arribar a la casa. Em va ajudar a entrar a l’habitació, em va estirar al llit i es va posar a despullar-me. Li vaig dir que no calia perquè on tenia el mal era precisament el que tapaven els pantalons. Em va dir que no hi feia res, que estaria més bé despullat del tot que no pas a mitges i que amb les seves coses no m’hi fiqués.

Jo vaig dir-li que el mal el tenia a les meves, de coses, doncs bé, ella, que les meves coses eren les seves coses, i que de moment manava ella.

Es va inclinar per mirar on tenia el mal, o més aviat on representava que el tenia i hi enfocà el llum per veure-ho millor.

—Hmmm! —va fer—, no hi veig cap blau, reiet, ni cap esgarrinxada.

Vaig dir que bé, que em feia mal, que jo només sabia això.

—Mira, en un lloc així per poc que t’hi tustin, el mal és acollonant.

Va dir:

—Vejam, tu em dius on et fa mal. Fa mal aquí, o aquí, o aquí…?

Ho feia tan suau que encara que hi hagués tingut mal no me n’hauria sentit. Li vaig dir de prémer un xic més per assegurar on era exactament el punt que feia mal. Així que va prémer més i m’anava preguntant si era aquí que feia mal o allí i així anar fent. Jo de tant en tant deixava anar un «Ooh» o un «Aah». Però no era pas el mal que m’ho feia exclamar.

Allò d’Amy ja no tenia cap importància; vull dir que hagués estat amb ella aquell vespre. Estava a punt com sempre i, és clar, Rose no trigà a adonar-se’n.

—Eeep! —va fer—. Què passa aquí, mestre?

—A tu què et sembla que passa? —li vaig dir.

—Ha estat una bona recuperació.

—Collons de collons! Qui ho havia de dir, després d’un cop tan seriós per l’economia autèntica! Em penso que ho hauríem de celebrar, eh?

—Què et sembla? —va dir—. Deixa’m treure aquesta merda de vestit!

Vaig fer una petita becaina després. Devia dormir un quart o així perquè amb totes les que havia fet, no n’anava pas endarrerit.

Em va despertar Rose mossegant-me el braç i dient-me tota espantada:

—Nick! Nick, desperta’t! Hi ha algú a fora!

—Què? —vaig murmurar intentant girar-m’hi de costat—. Doncs deixa-li. Deu ser que no vol entrar.

—Nick, és a fora, al porxo, Nick! Què et sembla que pot…

—No sento res —vaig dir—. Deu ser el vent.

—No, és… escolta! Ja hi torna!

Després ho vaig sentir. Unes passes molt fluixes, amb compte, semblava algú que caminés de puntetes. I també una fressa somorta, com si arrosseguessin alguna cosa per la veranda.

—Nick. Què podem fer, Nick?

Vaig saltar del llit i vaig dir que anava a buscar la pistola i a donar-hi una ullada. Anava a fer que sí, però s’hi repensà i m’agafà el braç.

—No, rei. Faria estrany que tu fossis aquí a aquestes hores de la nit. Amb tots els llums tancats i el teu cavall a la quadra.

—Només hi donaré un cop d’ull —vaig dir—. No em deixaré pas veure.

—Et podrien veure. Queda’t aquí quiet, ja hi vaig jo.

Va sortir del llit i se n’anà a l’altra habitació sense fer gota de fressa. Jo estava un xic nerviós, és clar, em preguntava què podia passar o qui hi podia haver al porxo i què podia tenir a veure amb mi i amb Rose. L’únic que em tranquil·litzava era que ella hagués agafat la batuta i m’hagués deixat en segon pla. Em va venir al cap el que pensava Myra de Rose, que era tímida i poca cosa, que fins la seva pròpia ombra l’espantava i quasi vaig deixar anar una rialla. Aquesta, si es donava el cas, plantava cara a un linx. Potser s’havia deixat fer amb Tom, però aquell joc, de net res.

Vaig sentir el clic de la porta de l’entrada.

Em vaig asseure, prou tranquil, a punt d’anar-hi si Rose em cridava.

Vaig esperar, contenint la respiració. Un altre clic quan va obrir el cancell i fressa de ferro rovellat quan el remenà. Després…

La casa era petita, tal com he dit abans. Però des d’on era jo fins a l’entrada hi havia un bon tros… deu metres o més. Tot i això ho vaig sentir. El bleix d’ella; aquella mena de respiració de terror que deixava anar.

Després va xisclar. Va xisclar i va renegar d’una manera que no voldria sentir mai més.

—Nick! Nick! Ha tornat el fill de puta! Ha tornat aquell porc!





14


Vaig engrapar els pantalons, però els camals eren embolicats, i de la manera que estava Rose, no tenia temps d’entretenir-m’hi.

Si havia tornat aquell bord, no eren pas els pantalons el que em calia. En canvi, el que sí que vaig agafar va ser la pistola i me’n vaig anar corrents cap a la porta.

A la cuina, vaig ensopegar amb una cadira i de poc que no m’estavello el cap a la paret. Em vaig tornar a aixecar i corrent cap al porxo. Aleshores vaig veure què passava… no era cap meravella, però tampoc no era tan terrible com m’havia imaginat.

El que hi havia era el cadàver de Tom i no pas Tom. L’havien deixat al porxo, de panxa enlaire amb l’escopeta al costat. Li havia crescut la barba, perquè als morts el pèl els continua creixent. Estava tot cobert de fang i a la meitat del cos hi tenia un gran forat amb els budells sobreeixint. Tenia els ulls ben esbatanats i la mirada fixa. Ja no s’hi veia maldat, però el terror que l’havia reemplaçada era molt pitjor. No sé pas quina cara deu tenir la mort, però el que sí que era segur era que a Tom no li havia agradat gens ni mica.

Fet i fet, no feia pas de bon mirar. Segur que no s’enduria pas el primer premi en un concurs de bellesa masculina. La vella de la dalla havia pintat Tom amb els seus colors autèntics, i la veritat, no l’havia afavorit pas massa.

No podia pas culpar Rose d’haver fet tant d’enrenou. Em penso que qualsevol dona hauria fet el mateix si li hagués aparegut el marit a mitjanit amb l’aspecte que tenia Tom. Tenia dret a armar aquell merder, però, és clar, no solucionava res i a mi no em deixava rumiar. I ho havia de fer, i de pressa. Per això, li vaig passar el braç pel coll i vaig mirar de calmar-la.

—Tranquil·la, maca, tranquil·la. Ja ho sabem que és desagradable, però…

—Maleït sigues! Per què no el vas matar? —tot d’un plegat s’apartà de mi—. Em vas dir que havies mort aquest fill de puta!

—I ho vaig fer, noia. No té pas l’aire de ser viu, oi? No seria pas més mort si…

—I doncs qui l’ha portat? Qui ha estat el cap de porc? Si empaito aquest fill de puta…

Va callar un moment, es girà amb els ulls ben oberts com si escoltés alguna cosa. Vaig dir que jo també li voldria posar les mans a sobre, perquè, qui cony li havia manat de fer-ho? Rose em va ordenar que tanqués la meva bocassa.

—Mira, maca —vaig dir-li—. Aquestes no són maneres de parlar. Ara ens hem de tranquil·litzar i…

—Allà! —va cridar assenyalant alguna cosa—. És allà! El fill de puta que ho ha fet!

Va fer un bot i es posà a córrer cap a la sendera que anava de la casa a la carretera. Aquell cos nu desaparegué en la foscor. Jo vaig vacil·lar una mica, si em posava o no els pantalons i a l’últim vaig pensar que què collons, que me n’hi anava corrents al darrera.

No aconseguia veure el que havia vist Rose. Quasi no veia res, de tan fosc. Però una cosa sí que la vaig sentir: el xerríc de les rodes d’una carreta i el ploc-ploc dels unglots del cavall per la sendera enfangada.

Vaig continuar corrent. A l’últim s’aturaren els xerrics i els ploc-plocs i vaig veure el cos blanc de Rose. Vaig sentir que tornava a cridar i a renegar ordenant a no sé qui de baixar de la carreta.

—Baixa, negre de merda! Baixa, desgraciat! Què collons representa que em portis el fill de la gran puta del meu home?

—Zenyoreta Rose. Sisplau, zenyora, zenyoreta Rose. Jo… —Era una veu fluixa i esporuguida d’home.

—Ja ho veuràs, fill de puta! Ja te n’ensenyaré jo! T’escorxaré aquest cul tan negre fins que se’t vegin els ossos!

Quan vaig arribar estava mirant de desenganxar una corretja dels guarniments. La’n vaig apartar i ella em mirà embogida assenyalant amb el dit tremolós el paio que hi havia el costat de la carreta.

Era l’oncle John, el paio de color de qui he parlat abans. Tenia els braços mig alçats i amb aquella fosca aquells ulls esporuguits semblaven ben blancs. Mirava cap a un altre costat, és clar, a un paio de color el podien matar per mirar-se una blanca despullada.

—Ell… ell ho ha fet! —començà a cridar Rose—. Ell ha portat el fill de puta, Nick!

—Però escolta, segur que es pensava que no hi havia cap mal —vaig dir—. Què tal, oncle John. Una nit ben maca, eh?

—Gràcies, zenyor Nick. Jo està bé, gràcies —la veu li tremolava de por—. Sí, sí, una nit maca.

—Tu, fill de puta —cridà Rose—, per què l’has portat? Per què et sembla que ens en havíem desempallegat, d’aquest porc?

—Rose! —vaig dir—. Rose!

L’oncle John va girar aquells ulls com plats i va dir:

—Sisplau, zenyora, zenyoreta Rose. —Semblava talment que sentissis una pregària.

Ja havia vist massa cosa, molt més del que li convenia. Segur que no volia sentir res més. Rose se’m tornà a escapar i obrí la boca per llançar un altre bruel. En vista d’això, l’oncle John es tapà les orelles. Però no li servia de res. Ja ho havia sentit tot i sabia que jo ho sabia.

—No hi ha dret, Nick, cony! Tu passes la teva per carregar-te’l i aquest fill de puta va i ens el porta aquí!

Li vaig clavar un pinyac a la boca. Va fer mitja volta i em saltà a sobre amb les ungles a punt. La vaig agafar pels cabells, la vaig aixecar enlaire i la vaig bufetejar.

—Ho has entès? —li vaig dir deixant-la anar—. Ara, a callar i vés cap a casa si no vols rebre la pallissa més forta de la teva vida.

Es posà la mà a la cara a poc a poc. Es va mirar el cos, com si s’acabés d’adonar que anava conilla. Va tenir una esgarrifança i va mirar de tapar-se amb les mans mentre donava una llambregada a l’oncle John.

—Nick. Què f…

—Au, va, fes el que et dic. —La vaig empentar perquè marxés—. Jo i l’oncle John ens n’encarregarem.

—Però… però, per què ho ha fet?

—En tinc una certa idea, imagina’t —vaig dir—. Ara vés-te’n i tot s’adobarà.

Va dubtar un moment i després va fugir rabent. Vaig esperar per assegurar-me que se n’havia anat de debò i em vaig girar cap a l’oncle John.

Li vaig somriure i ell mirà de fer-ho també, però les dents li petaven tant que no podia.

—Va, no tinguis por, oncle John —li vaig dir—. No has pas de tenir por amb mi. No t’he tractat sempre bé, jo? No he fet sempre el que he pogut per tu?

—Sí, i tant, zenyor Nick —va dir impacient—. I jo m’he portat bé amb vostè, no zenyor Nick? Eh que sí, zenyor Nick? Eh que jo és un negre bo per vostè?

—Sí, senyor —vaig dir—. Podem dir-ho així.

—Sí, sí, zenyor Nick. Sempre que els negres dolents es fica en algun embolic jo li explica, eh? Quan els negres dolents roba pollastres, juga a daus o s’emborratxa o tot allò que fa els negres dolents jo sempre va i li explica, no, zenyor Nick?

—Doncs sí, senyor, també ho podem dir així. Ja en tinc, de memòria jo, oncle John. Però, què volies?

S’empassà la saliva, s’engargussà i aturà un gemec.

—Zenyor Nick, no diré res de… del que ha passat aquesta nit. Debò, zenyor Nick, no diré res ni a ningú. Deixi’m marxar i… i…

—Home, és clar —vaig dir—. Que t’hi obligo, a estar aquí?

—Ho dius de bo, zenyor Nick? De bo que no està enfadat amb mi? No puc anar-me’n a casa i tancar aquesta bocassa que tinc sempre, sempre, sempre?

Li vaig dir que és clar que se’n podia anar. Però que jo em quedaria més tranquil si m’explicava què ho feia que fos allà amb el cadàver de Tom.

—Si no ho fas, potser em faries sospitar. Em podria pensar que has fet algun mal i que mires d’amagar-ho.

—No, zenyor Nick! Fer algun mal no! Jo mira de fer bondat i després em fa un embolic, beneit de mi i… i… oh, zenyor Nick! —Es va tapar la cara amb les mans—. No s’enfadi amb mi, zenyor Nick. L’oncle John no saps res de res. L’oncle John no veus res, no sents res i… i… sisplau, no em mati, zenyor Nick! No mati aquest beneit d’oncle John.

Li vaig donar uns copets a l’esquena i el vaig deixar plorar una mica. Després li vaig dir que ja sabia que no havia fet res de mal, per això, per què li havia de fer mal, jo? Però que li agrairia que m’expliqués què havia passat.

—Vos… vostè. —Es va treure les mans de la cara—. De bo que no em matarà, zenyor Nicky? De bo?

—Cago en la puta, ara em dius mentider? —li vaig dir—. Guaita, comença i no em diguis res més que la veritat.

Em va explicar què havia passat i per què havia portat el cadàver de Tom a la granja.

Era tal com m’havia imaginat.

Aquell vespre, anant a caçar opòssums s’havia trobat el cadàver i havia pensat anar cap al poble per explicar-m’ho. Després va pensar que amb tantes guilles com corrien per allà valia més endur-se’l, així que el va carregar a la carreta i l’escopeta també i anà cap al poble.

Quan era a mig camí va pensar que potser no era convenient d’arribar al poble amb les despulles; fins i tot podia ser acollonantment perillós, ni que fos a prop de casa seva, perquè la majoria de la gent pensarien que ell tenia motius per haver-lo mort. Després de tot, Tom li havia clavat una bona pallissa i havia promès de tornar-hi si se li posava al davant. No se les podia prometre pas gaire felices mentre Tom rondés per allà, per tant, no hauria sorprès a ningú que l’hagués mort. I, en definitiva, l’oncle Tom era un home de color, per tant ningú no li acordaria el benefici del dubte.

Tom Hauck era una inutilitat i la societat ho agrairia; tot i això, el linxarien, l’oncle John. Ells ho veien com una mena de deure cívic, això, formava part de la tàctica de tenir la gent de color a ratlla.

Val a dir que l’oncle John s’havia ficat en un bon embolic. No podia pas portar el cadàver de Tom al poble, ni tan sols li convenia que el veiessin traginar-lo. I com que Tom era blanc, no el podia pas abocar al primer forat que trobés. Segons ell, només podia fer una cosa que fos adient tant pel fantasma blanc com pel Déu Totpoderós a qui li havien ensenyat a témer: portar el mort a casa seva i deixar-lo allí.

—No li sembla una bona pensada, zenyor Nick? Veu el que jo ha rumiat? Ara em sembla que he fet mal, vist que la zenyoreta Rose s’ho agafa així i…

—No t’hi encaparris, amb això —vaig dir—. La senyoreta Rose ha quedat trasbalsada de veure el seu marit mort i amb aquest aspecte. Li costarà de refer-se, així que val més que mentrestant agafem el cadàver i el portem a un altre lloc…

—P… però vostè ha dit que jo me’n podia anar, zenyor Nick —va dir—. Ha dit que jo li digués la veritat i…

—Sí, senyor, és el millor que podem fer —vaig dir—. O sigui que afanya’t, gira la carreta.

Va quedar allà palplantat, capcot i remenant els llavis com si anés a dir alguna cosa. Se sentí un tro molt fort i després un llampec li il·luminà la cara un moment. Vaig haver d’apartar la vista.

—M’has sentit, oncle John? —li vaig dir—. Has sentit el que t’he dit de fer?

Vacil·là un moment, deixà anar un sospir i va pujar a la carreta.

—Sí zenyor Nick, l’he sentit.

Vam tornar a la casa. Quan carregàvem el cadàver començà a ploure; li vaig dir a l’oncle John que es quedés al porxo mentre jo em vestia, així no quedaria xop.

—Potser tens gana, oi? —li vaig dir—. Vols que et porti una tassa de xicoira? Una mica de pa o alguna cosa?

—No, gràcies —remenà el cap—. La zenyoreta Rose no deu pas tenir el foc encès a aquestes hores.

—Doncs en farem —vaig dir—. No costa gaire.

—Gràcies, però no s’ho cal, zenyor Nick. Jo… jo no en té pas gaire, de gana.

Vaig entrar a la casa, em vaig eixugar amb una tovallola que Rose em va donar i un cop vestit em vaig sentir molt millor. Mentre em vestia, ella m’anava amoïnant amb preguntes: què pensàvem fer, què pensava fer jo, i així. Li vaig preguntar què li semblava, que si estava tranquil·la sabent que hi havia algú com l’oncle John que ho sabia tot.

—Doncs… —Es mullà els llavis i desvià la vista cap a un altre costat—. Li podríem donar diners, no? Tots dos n’hi podem donar. Això potser… és a dir, segur que no li vindran ganes de parlar, oi?

—De vegades beu, eh? —vaig dir—. Un paio que va mamat no se sap mai, eh?

—Però ell…

—A més és molt religiós. No m’estranyaria gens que li agafés per resar per nosaltres.

—El pots enviar a algun lloc —va dir Rose—. El poses en un tren i l’envies cap al nord.

—I allà no podrà parlar? Molt més que no pas aquí!

Em vaig posar a riure, li vaig donar uns copets a la barbeta tot preguntant-li a què venien tantes delicadeses.

—Jo que et tenia per una trinxeraire. No et va pas amoïnar gaire pel que li va passar a Tom!

—Perquè l’odiava, aquell fill de puta! L’oncle John és diferent. Un pobre negre que ha mirat de fer-ho tan bé com ha pogut!

—Potser Tom també mirava de fer-ho. No sé si nosaltres valem gaire més que ell.

—Escolta… escolta, Nick! Ja saps com era aquell porc.

Vaig dir que sí que ho sabia, però que no havia sentit parlar de ningú que hagués mort la dona d’en Tom i que se n’hi hagués anat al llit abans i després. Em vaig posar a riure, i sense donar-li temps de replicar vaig continuar:

—És clar que aquest cas és diferent, maca —vaig dir—. Sabem què passarà, no és una cosa que se sap sobre la marxa, així doncs, què hi puc fer?, no en sóc pas responsable, jo.

—Nick… —M’agafà el braç una mica espantada—. Ho sento, aquesta nit he perdut el cap, rei meu. No te’n culpo pas, d’haver-me tractat malament.

—No és pas això —vaig dir—. El que passa és que estic tip de fer el que tothom sap que faré, que tothom espera que faci i carregar-me-les per fer-ho.

Ho va entendre; si més no, això va dir. Em va abraçar i vam estar així un moment parlant de què calia fer. Després me’n vaig anar perquè se m’havia girat molta feina aquella nit.

Vaig fer anar l’oncle John camí enllà, a uns cinc o sis quilòmetres de la granja. Vam descarregar el cadàver de Tom allà en uns arbres i després l’oncle John i jo ens vam aixoplugar com vam poder uns metres enllà.

Ell es va asseure al peu d’un arbre perquè les cames ja no l’aguantaven. Jo em vaig ajupir a uns passos d’ell i vaig obrir el canó de l’escopeta. Estava net, prou net per funcionar. De tota manera vaig bufar endins un parell o tres de cops i després la vaig carregar amb els cartutxos que havia agafat de la butxaca de Tom.

L’oncle John no em perdia de vista, els ulls li reflectien totes les pregàries del món. Vaig tancar el canó, vaig apuntar i ell es tornà a posar a plorar. Vaig arrufar-li les celles, una mica neguitós.

—Bé, i ara què et passa? —li vaig dir—. Ja sabies que no podia fer altra cosa.

—No, jo pensava que, zenyor Nick, que era diferent de l’altra gent blanca. Jo creia tot el que m’ha dit.

—Doncs jo em penso que no és veritat, oncle John —vaig dir—. I em sap greu que ho diguis. Perquè la Bíblia diu que mentir és pecat.

—També és pecat matar gent, zenyor Nick. És més pecat que no pas dir mentides. Vostè… vostè…

—Ara et diré una cosa, oncle John —li vaig dir—, diré una cosa que et servirà de consol. Tothom mata allò que estima.

—Vostè no m’estima pas, zenyor Nick…

Li vaig dir que tenia tota la raó. Jo només m’estimava a mi mateix i estava disposat a fer el que fos. I què cony, que havia de continuar mentint, estafant, bevent whisky, tirant-me les dones i anant a l’església els diumenges amb tota la gent respectable.

—I encara te’n diré una altra —vaig afegir—, i és molt més sensata que les escriptures que m’han fet aprendre. Val més el cec, oncle John, val més el cec que pixa per la finestra que no pas el plaga que li n’ha ensenyat. I saps qui és el plaga, oncle John? Cago en la puta, doncs quasi tothom, qualsevol fill de puta que gira el cap quan la merda comença a voleiar, qualsevol bord escarxofat sobre la cigala amb un dit al cul i l’altre a la boca esperant que no li passi res, tots els bagassers que es pensen que pixaran llimonada, tots els fills de sa mare que se suposa que són creats a imatge i semblança de Déu, que jo no em voldria trobar mai en una nit fosca. I fins i tot tu, especialment tu, oncle John: la gent que es passeja amunt i avall ensumant la merda amb la boca ben badada i queden acollonantment sorpresos quan algú hi encasta algun cagarro. Sí, no hi tens cap culpa de ser un pobre negre. Això ho dius tu, oncle John, i, saps què dic jo? Que et donin pel cul. Que no hi pots fer res de ser com ets i jo no hi puc fer res de ser com sóc, i ho saps, molt bé, el que jo sóc i el que tinc l’obligació de ser. I què collons!, ja ho saps, que no en tens pas, d’amics blancs. I que no en tindràs mai, oncle John, perquè puts i perquè vas pel món esperant que et cardin, com vols tenir un amic, així?

I li vaig disparar tots dos cartutxos.

Gairebé el vaig deixar partit pel mig.





15


El que jo volia fer creure era que l’oncle John havia disparat contra Tom amb la seva arma i que Tom l’hi havia presa i havia mort l’oncle John. O viceversa. És clar que quan m’ho vaig ben mirar vaig veure que la gent no ho entendria pas així; això volia dir que buscarien el vertader culpable. I haig de dir que n’estava força preocupat, però no n’havia pas d’estar. Tot i que era prou forassenyat, tenint en compte que l’oncle John havia mort gairebé dos dies després de Tom i que tots dos havien mort a l’acte, va resultar que ningú no ho va trobar estrany. Ningú no es va plantejar com podia ser que un mort n’hagués mort un altre.

També es donava el cas que tots dos cadàvers estaven completament xops i amarats de fang, cosa que feia difícil de dir a primera vista quan havien mort en realitat. I aquí, al comtat, no estàvem pas preparats per fer gaires investigacions científiques. Aquí la gent agafa les coses com vénen sense plantejar-se gaire res. I si calia armar un daltabaix, no seria pas a compte de Tom Hauck o l’oncle John.

La veritat és que ningú no n’hagués donat un duro, ni de l’un ni de l’altre. Pel que feia a Tom, bon vent i barca nova; i a qui priva de dormir que hi hagi un negre més o menys, si no és a un altre negre? I si l’en privava, què?

Però em sembla que vaig massa de pressa…

Vaig deixar l’escopeta entre Tom i l’oncle John. Després, deixant la carreta de John allí on era, vaig marxar a peu cap a la granja dels Hauck.

Ja era força tard, o força aviat, segons com es miri. Devia faltar una hora per clarejar.

Vaig enganxar el cavall sense entrar a la casa i me’n vaig anar cap al poble.

La porta de la cavallerissa era oberta i el mosso de l’estable roncava de mala manera a la pallissa. Damunt d’un cubell de sorra hi havia un llum que il·luminava amb certa oscil·lació la rastellera d’estables. Vaig deixar el cavall sense fer gens de fressa i el vailet va continuar roncant. I vaig sortir altre cop a la foscor, a la foscor i la pluja.

No hi havia ni una ànima pels carrers, és clar. Encara que no hagués plogut, qui hi havia d’haver a aquella hora? Vaig arribar al tribunal, em vaig treure les botes i vaig pujar l’escala de puntetes cap al llit.

Vaig agrair poder-me treure la roba xopa i d’estar allí calentó i a sopluig perquè estava mig rebentat. De seguida em vaig quedar com un soc, no vaig trigar pas el quart o els vint minuts que acostumo a trigar per adormir-me.

Després, acabava d’apuntar el cap al coixí, almenys així m’ho semblava, que Myra començà a cridar i a sacsejar-me.

—Nick! Nick Corey, t’aixeques o què? La mare de Déu! Penses dormir tota la nit i tot el dia?

—I per què no? —vaig dir agafant fort el coixí—. Em sembla una idea collonuda.

—T’he dit que t’aixequis! Aviat seran les dotze i Rose és al telèfon!

Vaig deixar-me estirar del llit i vaig anar a parlar amb Rose un parell de minuts. Li vaig dir que sentia molt que Tom encara no hagués arribat, que aniria a donar un volt a veure si el trobava, encara que no era pas clar si el dia s’aguantaria o tornaria a deixar-la anar.

—Em penso que val més que hi vagi, Rose —vaig dir—. No et preocupis. Sí, val més que hi vagi avui, encara que torni a ploure i em torni a desgraciar la roba com anit; això sense parlar del refredat que vaig pescar. O, si no ho faig avui, demà segur.

Vaig penjar el telèfon i em vaig girar.

Myra em contemplava corrugant les celles, amb la boca ben closa i cara rabiüda. Em va assenyalar la taula i em va dir que m’assegués per l’amor de Déu.

—Esmorza i fora d’aquí! Fes alguna cosa, per variar!

—Jo? —vaig dir—. Jo faig sempre el que cal.

—Tu! Desgraciat i vagarràs! Tu no fas res!

—Doncs, és aquesta la meva feina —vaig dir—. No fer res, vull dir. Per això em vota la gent.

Va donar mitja volta tan ràpida que les faldilles li voleiaren i se’n va anar cap a la cuina. Em vaig asseure a taula. Vaig mirar el rellotge i vaig veure que quasi eren les dotze, l’hora de dinar, així que no vaig menjar gairebé res més que uns ous, pernil, sèmola, set o vuit galetes i un petit bol de préssecs amb nata.

M’estava prenent la tercera tassa de cafè quan va tornar Myra. Va començar a recollir els plats tot murmurant i jo li vaig preguntar si passava alguna cosa.

—Si hi ha alguna cosa —li vaig dir—, digues-m’ho, perquè sempre hi poden veure més clar dos cervells que no pas un de sol.

—Desgraciat! Marxaràs o què? —cridà—. Com és que encara estàs entaulat?

—Escolta, estic prenent cafè, eh? —vaig dir—. Acosta’t i ho veuràs.

—Doncs… doncs, agafa la tassa i vés a beure-te’l en un altre lloc!

—Vols dir que m’aixequi de taula? —li vaig preguntar.

—Sí! Au, va, vés-te’n, per l’amor de Déu!

Li vaig dir que m’encantava complaure-la, però que ben mirat no veia per què m’havia d’aixecar de taula.

—Vull dir que ja és hora de dinar —li vaig dir—. El començaràs a servir de seguida, no sé per què m’haig d’aixecar, així ja estic a punt per dinar.

—Auggg! —les dents li carrisquejaren—. Surts d’aquí o què?

—Sense dinar? —li vaig preguntar—. Què vols dir? Que me n’haig d’anar a treballar tota la tarda amb l’estómac buit?

—Però si acabes de… —S’ennuegà i es deixà anar a la cadira.

Li vaig dir que allò estava bé, que havia de reposar una mica, que no hi feia res si servia el dinar uns minuts més tard. I ella va dir…

No sé què va dir. Vam continuar la mateixa lletania sense escoltar-nos l’un a l’altre. Cosa que a ella no li feia ni fred ni calor, ja que no m’escoltava mai, i, de tota manera, jo tampoc no me l’escoltava mai gaire. I, és clar, encara era més mal dia per fer-li algun cas amb els maldecaps que tenia, pensant què passaria quan trobessin Tom i l’oncle John morts.

Segur que era per això que feia la guitza a Myra. No tenia pas ganes de sortir i haver-me d’enfrontar amb els fets. Per això li havia tocat a ella. Això ja ho havia agafat per vici, em sembla, d’agafar-la amb ella quan jo no estava bé o estava emprenyat, ni tan sols me n’adonava.

—On és Lennie? —li vaig dir, per reprendre la conversa—. Si no s’espavila farà tard a dinar!

—Ja ha dinat ell! Vull dir que li he preparat el dinar abans que se n’anés!

—Què dius? Que l’has deixat sortir ara que se’n va el sol perquè l’enganxi un xàfec de ca l’ample i ens vingui fet una coca i amb una calipàndria de por? —vaig dir—. No te’n preocupes gaire, del teu germà, eh, maca?

Se li botí la cara com si estigués inflant alguna cosa. Em mirà amb els ulls fora d’òrbita i començà a tremolar tota ella.

—A veure, per què ha sortit avui de dia, Lennie? —vaig preguntar—. No pot pas anar a guaitar per les finestres, de dia.

—Ets… —féu, aixecant-se de cop—. Ets… —Va assenyalar la porta amb la mà, que li tremolava com una fulla d’arbre—. Fot el camp d’aquí, em sents o què? QUE FOTIS EL CAMP D’AQUÍ!

—Com? Que vols que me’n vagi? —vaig dir—. Ah, doncs, per què no ho deies abans? M’ho podies haver insinuat.

Em vaig posar el barret i li vaig dir que no es descuidés de cridar-me quan tingués el dinar a punt. Va agafar la sucrera d’una revolada i jo me’n vaig anar escales avall sense encantar-m’hi gens.

Em vaig asseure al despatx. Em vaig abaixar el barret sobre els ulls i vaig col·locar les botes damunt de l’escriptori. Em va semblar que era un bon moment per trencar el son perquè la gent no circulava pas amb tant de fang. Però aquell dia no podia aclucar l’ull.

A l’últim ho vaig deixar córrer. No calia, estava massa amoïnat i espantat. El millor que podia fer era anar per feina; reunir uns quants paios i començar la recerca de Tom. Així, passés el que passés, almenys estaria al cas i se m’acabaria el neguit.

Em vaig aixecar i vaig anar cap a la porta. Va sonar el telèfon i vaig tornar enrere per agafar-lo. Acabava de fer-ho que entrà Lennie com una exhalació.

Remenava els braços, emetia sons inarticulats i escampava capellans arreu tot esverat.

Li vaig fer un gest que s’assossegués.

—Un moment, Robert Lee. Acaba d’arribar Lennie i sembla que em vol dir alguna cosa.

—No cal. Ja ho sé, el que et vol dir —va respondre Robert Lee, i m’explicà de què es tractava—. Val més que vinguis cap aquí i et facis càrrec de l’assumpte.

Vaig dir que ja hi anava i així ho vaig fer.

El que havia trobat els cadàvers era Henry Clay Fanning, un granger que vivia a tres o quatre quilòmetres de cals Hauck. Estava fent llenya i els havia afegit a la càrrega i cap al poble.

—No he perdut ni un minut —va dir tot cofoi bo i escopint rapè en el fang—. Suposo que m’ho tindrà en compte el comtat, oi?

—Home, no ho sé, Henry Clay —vaig dir. Em vaig adonar que l’oncle John tenia el cap encastat entre els troncs i el fons del carro—. Al cap i a la fi havies de venir igualment al poble.

—I el negre, què? —digué—. Em fa l’efecte que s’ha de donar alguna cosa a un blanc per haver hagut de remenar un negre.

—Doncs potser sí —vaig dir—. Si no és en aquest món, també pot ser en l’altre.

Va continuar discutint. Els que s’havien congregat allí també s’hi van ficar i cadascú hi deia la seva. Hi havia divisió d’opinions; els uns que Henry Clay es mereixia una recompensa i els altres que un blanc que era prou ximple per tenir cura d’un negre l’únic que es mereixia era un cop de peu al cul.

Vaig agafar un parell de paios de color i els vaig dir que duguessin el cadàver de l’oncle John a la seva família. Van fer una mica el ronsa però a l’últim ho van fer. Després, Robert Lee, un dels seus empleats i jo vam dur Tom a la botiga de mobles i pompes fúnebres de Taylor.

Vaig preguntar la seva opinió a Robert Lee i em va mirar amb cara de basca.

—Em deixes rentar les mans primer? Que hem d’anar a apagar foc o què?

—No, no. No és pas que tingui més pressa que el pobre Tom i ell em sembla que ja no en té gota, no et sembla, Robert Lee? Ja costaria de saber què fa més embalum, Tom o el forat que duu a sobre!

Ens vam rentar a la rerabotiga i Robert Lee estava ben blanc i mig marejat. Després, el seu empleat se’n tornà a la ferreteria i nosaltres hi vam anar al cap de deu minuts. Vam haver de trigar una mica perquè Robert Lee va haver d’anar cuita-corrents a la pica.

En sortir va quedar tibat, amb els llavis closos i més blanc que la cera. Quan vam ser a la porta, Henry Clay Fanning se li va tirar al damunt.

Aquest Henry Clay era un cas, això que aquí en diem un advocat de rostoll. Coneixia tots els drets de què podia gaudir —i tres o quatre milions més, per cert—, però dels seus deures en tenia ben poca idea. Dels seus catorze fills, ni un havia posat mai els peus a l’escola, perquè fer anar els nens a l’escola era interposar-se en els drets constitucionals d’un home. De les set filles ja en tenia quatre de prenyades, les que tenien edat per estar-ho. I ningú no li podia preguntar què ho feia, que totes ho estiguessin perquè això era responsabilitat seva; és assumpte d’un pare vetllar per la moralitat dels seus fills i no tolerava cap intromissió.

És clar que tothom sabia prou bé qui era que havia prenyat les seves filles. Però en un cas com aquell no hi havia manera de demostrar-ho i com que ell tenia aquell caràcter ningú no gosava parlar-ne.

I ve-t’ho aquí que ja el tornàvem a tenir reclamant els seus drets. Havia engrapat el braç de Robert Lee Jefferson i l’hi anava torçant.

—A veure, Robert Lee —va dir-li—, si aquest tou de Nick Corey no coneix la llei, tu sí que la deus saber i també has de saber que tinc dret a una recompensa. Jo…

—Què? —Robert Lee se’l quedà mirant—. Què dius?

—El comtat paga pels cadàvers que es treuen del riu, no? Així doncs, per què no se m’ha de gratificar a mi per haver trobat aquests? No solament els he trobats sinó que els he traginats fins al poble, m’he ben embrutat el carro de sang de negre i…

—Escolta, tu, incestuós de merda! Qui t’ha donat permís per dir-me Robert Lee?

Henry Clay va respondre que ho havia fet i que què passava?

—I tu què vols dir amb això de…

Robert Lee li clavà un cop a la boca. Henry Clay va sortir disparat saltant la vorera i va anar a parar enmig del fang d’esquena. Tenia els ulls oberts però no movia ni un pèl. Es va quedar allí ruflant fort amb la sang que li rajava del nas i de la boca.

Robert Lee s’espolsà les mans, em féu un gest amb el cap i anà cap dins de la botiga. Jo el vaig seguir fins al seu despatx.

—Ara ja em trobo més bé —sospirà enfonsant-se a la cadira—. En feia, de temps, que tenia ganes de trencar la cara a aquest brètol, i a l’últim n’he tingut ocasió!

Li vaig dir que, després de tot, Henry Clay no hi devia entendre gaire, de lleis.

—Si no, ja hauria sabut que el fet de dir-te pel nom de pila ja justificava l’atac.

—Què? —em mirà esverat—. Em penso que no t’he entès bé.

—Deixa-ho córrer —vaig dir—. Li has clavat un bon pinyac, Robert Lee.

—D’allò més fi, eh? M’hagués agradat trencar-li el coll, a aquest porc!

—Hauràs de vigilar, eh? —li vaig dir—. Henry Clay s’hi pot tornar.

Robert Lee esbufegà.

—No té pas pebrots per fer-ho, ja m’agradaria, ja. Mira, no em faria res de matar-lo. Mira que dir-me pel nom de pila!

—Sííí —vaig fer—. Imagina’t!

—I, tornant amb això de Tom i l’oncle John, no veig gaire la punta a fer venir el jutge en un cas tan clar com aquest. Els fets semblen prou evidents, oi?

—Doncs, per a mi sí que és un cas ben clar —vaig dir—. Em penso que no n’havia vist mai cap de tan clar, d’assassinat.

—Exacte. I amb la gent que n’he parlat, tothom és del mateix parer. És clar que si Rose insisteix a fer una investigació…

—O els parents de l’oncle John…

—Escolta… —Robert Lee esclafí el riure—. No diguem bestieses, Nick!

—He dit alguna cosa que faci riure? —vaig preguntar.

—Bé, ehem —féu Robert Lee mig escurant-se la gola—. Potser aquesta no era la paraula. Posem-hi, coses poc pràctiques.

Me’l vaig mirar sense entendre-hi res i li vaig preguntar què volia dir amb allò. Em va contestar que ho sabia molt bé, el que volia dir.

—No trobaràs cap metge que vulgui fer l’autòpsia a un negre. No en trobes cap que en vulgui tocar un de viu, imagina’t un de mort.

—Em penso que tens raó; ara bé, només per curiositat, suposant que ho necessitéssim, podries aconseguir una ordre judicial per obligar un metge a complir el seu deure?

—D… doncs… —Robert Lee es féu enrere i arronsà els llavis— suposo que és una cosa que es podria fer de jure però no de facto. Dit d’una altra manera, et trobaries amb una contradicció: el dret legal de fer una cosa que és impossible de fer a la pràctica.

Vaig dir que recony que n’arribava a saber, de coses.

—Amb això que m’has explicat ja tinc el cap com un timbal. Em penso que val més que me’n vagi de pressa de per aquí perquè si me n’expliques més em penso que m’explotarà.

—Vinga, no m’ensabonis —va dir somrient mentre ens aixecàvem—. I ara que hi penso, t’haig de felicitar per la manera com vas resoldre l’assumpte ahir. Ho vas fer molt bé, Nick.

—Ets molt amable, Robert Lee —vaig dir—. I, com veus tu les eleccions, si no et fa res de respondre’m?

—La teva victòria és cosa feta, tenint en compte els rumors que corren sobre Sam Gaddis. Tu continua complint amb les teves obligacions com has fet avui.

—Sí, sí que ho faré —vaig respondre—. Continuaré exactament igual.

Vaig sortir de la ferreteria i me’n vaig anar tot passejant cap al tribunal; em vaig anar aturant per parlar amb l’un i l’altre, o més aviat per deixar-los parlar a ells. Sobre aquelles morts, quasi tothom pensava el mateix que Robert Lee Jefferson. Tothom trobava que era un cas claríssim, que l’oncle John havia mort Tom i que aquest, un cop mort, havia mort l’oncle John. O viceversa.

Els únics que no ho veien així eren uns quants llocots, si més no, deien que no ho veien així. Volien que es constituís el jurat i que els convoquessin a ells, però vaig pensar que, si els venia d’uns quants dòlars, segur que no havien pagat la recaptació i per tant la seva opinió no comptava per a res.

Quan vaig arribar a casa, a Rose ja li ho havien explicat tot plegat tres o quatre-centes persones, i Myra em va dir que me n’anés de seguida a buscar-la a la granja.

—Au, va, afanya’t una vegada a la vida, Nick! Pobreta, està tan trasbalsada!

—Per què ha d’estar trasbalsada? —vaig preguntar—. Vols dir perquè Tom és mort?

—I és clar! Per què més et sembla que ho pot estar?

—Home, no ho sé —vaig dir—. Ahir vespre estava trasbalsada pensant que podia tornar i ara ho està de saber que no tornarà. No hi entenc gaire res.

—Deixa-ho estar! —saltà Myra—. No comencis a replicar-me, eh, Nick Corey? Fes el que et dic o potser serà veritat que no entendràs res del que et passarà! És clar que ben mirat seria més estrany a l’inrevés!

Vaig agafar el cavall i la calessa, i cap a la granja deis Hauck pensant que encara no havies sortit d’un problema que ja et trobaves de ple en un altre. Potser havia d’haver previst que Rose vindria a passar la nit a casa, però m’havia d’haver passat per alt. Tenia tantes altres coses al cap! A més, aquella nit havia d’anar a veure Amy, i més em valia anar-hi si no volia exposar-me a no veure-la mai més. I també calia que em quedés a casa, Rose trobaria molt estrany que me n’anés. I ja no sabia què collons havia de fer.

Rose i Amy eren un gran problema. Més gros del que m’hauria imaginat.

Quan vaig entrar a la granja, hi havia fum pertot i se sentia molta pudor. Se’m disculpà assenyalant amb el cap el vestit negre que hi havia penjat per assecar-se a sobre de la cuina econòmica.

—L’he hagut de rentar a corre-cuita, reiet. Ja s’eixugarà de pressa. Vols esperar-me a l’habitació?

La vaig seguir i es va començar a treure les sabates i les mitges, que era l’únic que duia. Jo li vaig dir:

—Escolta, maca, vols dir que en un moment així…?

—Ehhh? —Em mirà amb mala cara—. I per què no?

—Doncs, mira —vaig dir—, fa tan poc que ets oficialment viuda. No em sembla bé de ficar-me al llit amb una dona que encara no fa una hora que és viuda.

—No en volia saber d’altra! Que no t’hi has ficat abans que en fos, de viuda?

—Home, és clar —vaig dir—. Però això ho fa tothom. Diguéssim que és com una mena de cortesia de cara a una dona. Però així, una dona que no ha tingut ni temps d’humitejar el vestit de dol, trobo que és una falta de respecte. Després de tot, cal guardar les bones formes; i un home com cal no assalta pas una viuda nova de trinca, de la mateixa manera que ella tampoc no deixa que l’assaltin.

Dubtà una mica tot mirant-me fixament i a l’últim assentí amb el cap.

—Potser tens raó, Nick. Déu sap que sempre he fet tot el que he pogut per ser una dona com cal malgrat aquest fill de puta que tenia per marit.

—I tant que ho has fet —vaig dir—. Digues-m’ho a mi!

—Doncs esperarem aquesta nit. Vull dir quan Myra se n’hagi anat al llit.

—Bé… —vaig dir—. Bé, ehhh…

—I ara et donaré una sorpresa. —Em donà un copet i hi posà uns ulls d’allò més desperts—. D’aquí a poc podrem oblidar Myra. Pots demanar-li el divorci, a aquesta puta. De raons no te’n falten. O si no, l’envies a prendre pel cul. Perquè tindrem molts diners, Nick, molts i molts!

—Eeep, ehh! —vaig fer—. Però de què cony parles, maca? —Ella es clavà a riure i m’explicà detalladament de què es tractava.

Al principi de tot, quan encara Tom la contemplava li havia fet una pòlissa d’assegurança de deu mil dòlars. Deu mil, indemnització doble. Al cap d’un any, quan es va afartar de les atencions, va enviar a passeig ella i la pòlissa. Però ella se l’havia guardada i l’anava pagant, traient-s’ho del pressupost de la mantega i els ous. I ara, com que Tom havia mort d’accident i no pas per raons naturals, a ella li tocava una prima doble. Vint mil dòlars de l’ala!

—No ho trobes fantàstic, amor? —Em tornà a estrènyer fort—. I això només és el començament. Aquesta terra és collonuda i encara que aquell fill de puta no hi hagi fet ni brot per millorar-ne el rendiment, fins en una venda sense massa especulació se’n podrien treure deu o dotze mil dòlars, i amb tants diners, bé…

—Un moment, un moment! —vaig dir—. No corris tant. No podem pas…

—I tant que podem! Qui cony ens ha d’aturar?

—Pensa-t’ho una mica —li vaig dir—. Què pensaria l’altra gent? Maten el teu marit, i d’avui a demà et converteixes en una dona rica. El maten i tu te n’aprofites i de quina manera! I al damunt t’emboliques amb un altre abans que s’hagi refredat el cadàver. No et sembla que faria rumiar la gent, tot això? No et sembla que poden arribar a conclusions alarmants sobre ella, l’altre home i la mort del marit?

—H… home… —va dir Rose, fent que sí amb el cap—. Potser tens raó. Nick. I quant et sembla que hauríem d’esperar perquè passi el perill?

—Home, un any o dos, segur —vaig respondre—. Més aviat dos.

Rose deia que no li semblaven pas bé dos anys. Si més no a ella no li convenia pas. Un any ja representava una espera de collons i que ella no comptava pas esperar ni un any.

—Però ho hem de fer! Carai, noia! No ens podem pas arriscar precisament ara que tot va sortint rodat! Au vinga, no tindria cap sentit!

—Doncs per a mi no ho ha estat pas, de rodat! Ni de bon tros!

—Guaita, guaita, maca —vaig insistir—, estaves d’acord que havíem de prendre precaucions i ara…

—Oh, va bé. —Rose rigué encara que feia una mena de ganyota—. Intentaré ser raonable, Nick, però no oblidis que et tinc marcat. No ho oblidis ni un minut!

—Què dius! —vaig respondre—. Quines coses de dir! Per què voldria jo una altra dona si et tinc a tu?

—T’ho dic de debò, Nick! T’ho dic molt de debò!

Li vaig dir que ja ho sabia, que no calia insistir. Es va tranquil·litzar una mica i m’amoixà la galta.

—Perdona’m, amor. Ens veurem aquesta nit, hmmm? Quan Myra se n’hagi anat al llit.

—Per què no? —vaig dir, però desitjava trobar una raó per anul·lar-ho.

—Mmmm! Ja voldria ser aquest vespre! —Em va fer un petó i va fer un bot—. A veure si s’haurà eixugat aquesta merda de vestit!

Era sec. Segurament que ho era més que no pas jo, que anava amarat de suor de tant rumiar: «Nick Corey, per què collons sempre t’has de fotre en uns embolics tan forts? Aquesta nit has d’anar amb Rose, no goses dir-li que no. I també has d’anar a veure Amy Mason. I et mors de ganes de veure-la, a Amy, encara que no haguéssiu quedat. Doncs…».

Ho havia de fer.

Però encara no sabia com.





16


Quan Rose i jo vam arribar al peu de l’escala, Myra ens estava esperant. Es van llançar l’una als braços de l’altra. Myra deia «Pobreta, pobreta» i l’altra deia «Oh, què faria sense tu, Myra», i totes dues es posaren a bramar i a ploriquejar.

La que feia més enrenou era Myra, per descomptat, malgrat que era a Rose a qui tocava fer-ho i que havia estat practicant tot el camí. En qüestió d’escàndol ningú no guanyava Myra. Va estirar Rose cap a la seva habitació i com que no li treia la vista de sobre, en comptes de mirar on anava, va ensopegar de ple amb Lennie. Li va fotre un ventallot que gairebé me’n vaig sentir jo. Després el va estovar perquè cridava.

—I a callar! —l’advertí—. A callar i a fer bondat, pobra Rose, ja té prou maldecaps perquè tu li donis la murga!

Lennie va serrar les barres per no plorar; quasi em feia llàstima; una mica el planyia, però al mateix temps em provocava un altre sentiment. Deu ser que jo sóc així. De seguida em fa llàstima la gent, com ara Rose, per exemple, o Myra, o l’oncle John, o en fi, molta altra gent, i a l’últim resulta que més valdria que no me n’haguessin fet. Vull dir que més els hauria valgut a ells. Suposo que això és força corrent. Perquè si planys algú, el vols ajudar i no pots pas fer-ho perquè si fos un… però n’hi ha a manta, miris on miris en trobes un, en trobes milions i tu ets tot sol i tothom se’n fot i… i…

Aquella nit, Myra, feia el sopar al forn, cosa que va anar molt bé perquè es van passar tota l’estona a l’habitació. A l’últim, quan van sortir totes dues, vaig donar uns copets a l’espatlla de Rose i li vaig dir que havia de ser valenta. Va recolzar el cap sobre el meu pit un moment, com si no ho pogués suportar i li vaig donar més copets.

—Molt bé, Nick —va dir Myra—. Tu ocupa’t de Rose i jo preparo el sopar.

—No t’amoïnis —li vaig dir—. Jo i Lennie ens en ocuparem, eh que sí, Lennie?

Lennie va fer morros; és clar, pensava que Rose tenia la culpa que Myra l’hagués estovat. Myra li clavà una mirada cruel i li va dir que anés amb compte. Després se n’anà cap a la cuina a preparar el sopar.

Va anar de primera el sopar amb companyonia. Rose, de tant en tant, es posava com una magdalena i deia que no li passava res, però el cas és que si hagués repetit un cop més s’hauria d’haver afluixat el vestit.

Myra ens va servir el cafè i les postres: dues coques i un pastís de xocolata. Rose en prengué un tros de cada un, bo i deixant anar alguna llàgrima de tant en tant per demostrar que s’esforçava a menjar.

Vam acabar de sopar; Rose s’aixecà per ajudar, però Myra va dir que ni pensar-ho.

—Que no i que no! Tu a seure al sofà i reposa, pobreta meva!

—Però no vull pas que tu ho facis tot, Myra, reina —féu Rose—. Si més no, deixa’m…

—Res de res! —Myra la’n féu fora—. Tu, a seure, que prou que et convé. Nick, ocupa’t de Rose mentre jo faig la feina.

—I tant —vaig dir—. Serà un plaer!

Rose es va haver de mossegar els llavis per no posar-se a riure. Vam anar cap al sofà i ens hi vam asseure mentre Myra s’enduia un braçat de plats cap a la cuina.

Lennie s’estava escarxofat en una cadira amb els ulls tancats. Però jo ja sabia que no els tenia tancats del tot. Sempre ho feia, feia veure que dormia, era una cosa que li devia agradar molt de fer, perquè a mi era l’enèsima vegada que m’ho feia.

Vaig xiuxiuejar a l’orella a Rose:

—Un petonet, reina?

—Un de gros —i ens en vam fer un de gros.

Lennie va obrir de sobte els ulls i la boca i es posà a cridar:

—Myra! Myra!, vine de seguida, Myra!

Myra devia deixar caure alguna cosa perquè es va sentir un gran estrèpit. Una pila de plats, segur. Va venir corrents com una boja, li devia semblar que s’havia calat foc a la casa.

—Què? Què? Què? —féu—. Què passa? Què passa, Lennie?

—S’abraçaven i es feien petons, Myra! —Lennie ens assenyalà—. Els he vist com s’abraçaven i es feien petons.

—I ara Lennie! —vaig dir—. Quines coses que dius!

—I tu també! T’he vist!

—Saps molt bé que no és veritat —li vaig dir—. Saps perfectament què ha passat!

—I què ha passat? —preguntà Myra un xic desconcertada mirant-nos a l’un i l’altre—. Se… segur que ha estat un… malentès, però…

Rose es va tornar a posar a plorar tapant-se la cara amb les mans. Va dir que se n’anava cap a casa, que no es podia quedar ni un minut més en un lloc on la gent deia coses tan horribles d’ella.

Myra alçà la mà per aturar-la i digué:

—Nick, em faràs el favor d’explicar-me de què va tot això?

—Que s’abraçaven i es feien petons, d’això va! —cridà Lennie—. Els he vist!

—Xxist, xxist, Lennie! Nick?

—Merda! —vaig dir tot exasperat—. Creu-te el que vulguis. Però t’ho adverteixo, és l’última vegada que miro de consolar algú que se sent afligit!

—Però… oh —féu Myra—. Vols dir que…

—Vull dir que Rose se sentia fatal i li he dit que es recolzés damunt del meu pit, que se sentiria millor, i li he donat uns copets a l’espatlla com faria qualsevol que tingués una mica de compassió. Què cony passa? —vaig exclamar—. Si havia fet igual quan tu eres aquí i tu havies dit que estava bé, que m’havia d’ocupar d’ella! I, hòstia, mira com t’has posat ara!

—Sisplau, Nick —Myra estava tota confosa i enrojolada—. No he pensat ni un moment que, ehem…

—És culpa meva —va intervenir Rose alçant-se, tota digna—. No et puc pas culpar de pensar coses tan horroroses de mi, però hauries de saber que mai de mai no faria res que ofengués la meva millor amiga.

—Si ja ho sé! Si no ho he pensat mai, Rose, maca! —Myra estava a punt de plorar—. No he dubtat de tu ni un segon!

—T’estan ensarronant, Myra! —cridà Lennie—. Jo els he vistos, com s’abraçaven i es feien petons.

Myra li ventà una cleca i li assenyalà la porta de la seva habitació bo i fent-li entrar a empentes.

—Ara, cap dins! I que jo no et torni a veure aquest vespre!

—Però jo he vist…

Myra li ventà un mastegot que de poc no el tira per terra. Lennie va entrar a l’habitació mig de tort, barbotejant i traient bavalles i Myra el va tancar a dins d’un cop de porta.

—Ho sento, ho sento moltíssim, Rose, maca —Myra es girà—. Jo… Rose! Posa el barret al seu lloc que tu no et mous d’aquí!

—Em penso que… és millor que me’n vagi —ploriquejà Rose amb un aire ben poc determinat—. Em sentiria molt violenta de quedar-me després d’això.

—Doncs no ho has pas d’estar! No hi ha cap raó, escolta…

—Però ho està —vaig tallar-la—. I a mi em sembla normal! Jo també ho estic, hòstia! Mira, si fins i tot em fa una cosa d’estar a la mateixa habitació que Rose!

—Ah! Doncs per què no te’n vas a una altra? —Myra em saltà a sobre—. Recoi, doncs marxa, vés-te’n a fer un volt, o fes una cosa o altra! Si Lennie ha fet l’imbècil, tu no l’has pas d’escarnir!

—Molt bé, doncs me’n vaig —vaig dir—. Aquest cony de Lennie comença el sarau i el que se n’ha d’anar de casa sóc jo. Després no et queixis si trigo a tornar, eh?

—Per a mi serà una sorpresa agradable si ho fas. Segur que ni Rose ni jo no t’enyorarem, eh que no, Rose?

—Doncs… —Rose es mossegà el llavi—. Em sap greu ser responsable de…

—No t’hi encaparris ni un minut més, maca. Vine a la cuina amb mi i ens prendrem un cafè.

Rose se n’hi anà amb un posat un pèl decebut, és clar. Quan va ser a la porta de la cuina em mirà de cua d’ull i jo vaig arronsar les espatlles, vaig estendre les mans i vaig adoptar un posat aclaparat com aquell qui diu, ha anat fatal, però, què hi vols fer? I ella assentí amb el cap per fer-me entendre que ja ho comprenia.

Vaig agafar una canya de pescar i fil de sota del meu llit. Sortint de l’habitació vaig cridar Myra per demanar-li si em podia preparar un sandvitx, que me n’anava a pescar. Ja podeu comptar què em va contestar. Així que me’n vaig anar.

Eren gairebé les nou i no hi havia pas gaire gent pel carrer, però tothom que vaig trobar em va preguntar si me n’anava a pescar. Jo els deia que no, que no hi anava pas, que què els ho feia pensar?

—Doncs què ho fa que porti la canya? —em preguntà un paio—. Per què la vol si no va a pescar?

—Ah, això, per gratar-me el cul —li vaig dir—. Per si de cas pujo en un arbre i no m’hi arribo amb el braç.

—Però, guaiti… —arrufà les celles—. No té gaire sentit això.

—Com que no? —vaig dir-li—. Si tothom ho fa. No ho has fet mai d’agafar una canya de pescar per gratar-te el cul en cas que pugis en un arbre i no t’hi arribis? Hòstia! Doncs no estàs gaire al dia, eh?

Va dir que sí, que era veritat, que ell també ho feia. Per cert, ell n’era l’inventor.

—El que jo volia dir és que fil i l’ham no calen. És això el que no té sentit.

—Alça aquí! —vaig exclamar—. I com t’apujaràs els calçotets, doncs, un cop t’hagis gratat? El Déu que et pela! Noi, em fa que no estàs gaire al dia, eh? Si no vigiles, el món et passarà davant del nas i ni te n’adonaràs.

Tot avergonyit, va rautar un xic el terra amb els peus. Jo vaig continuar carrer avall, cap al riu.

A un altre paio li vaig dir que no, que no anava pas a pescar, que em volia enganxar a un garfi aeri i que travessaria el riu gronxant-me. A un altre li vaig dir que de pescar res, que l’administració del comtat donava una prima pels cagarros voladors i que jo aniria a mirar si n’empaitava algun per si de cas a algú se li acudia de netejar les comunes al moment que passés el tren. A un altre li vaig dir que…

Buf! És igual, tampoc no té ni cap ni peus.

Vaig arribar al riu, em vaig esperar un moment i vaig continuar riba amunt fins que vaig ser a l’altura de la casa d’Amy Mason. Després vaig recular, com si me’n tornés cap al poble, mirant de passar lluny de les cases on hi havia llum i amagant-me tant com podia. A l’últim vaig arribar on anava.

Amy em féu passar per la porta del darrera. Era tot fosc i em va agafar la mà per dur-me al dormitori. Un cop allí va llançar la camisa de dormir enlaire, em va agafar i em va tenir una estona abraçat mentre em resseguia la cara amb els llavis. Em va començar a murmurar coses molt eixelebrades, coses dolces i eixelebrades. A les palpentes em començà a descordar la roba i jo pensava, la mare d’en Tano, no n’hi ha cap com Amy! No n’hi ha hagut mai cap com ella! I…

I tenia raó.

Ella m’ho demostrà.

Després ens vam quedar un al costat de l’altre, agafats de les mans i els cors bategant alhora. En aquella estança es respirava un cert perfum, tot i que sabia que Amy no se n’havia posat mai; i tot d’un plegat sonava música de violins, una tonada tan dolça i tan suau que no existia. Era com si mai no hi hagués hagut un ahir, com si no hi hagués hagut un altre temps abans d’això i em preguntava per què no podia ser sempre així.

—Amy —li vaig dir quan es girà per mirar-me—. Anem-nos-en d’aquest poble, estimada meva, fugim-ne tots dos junts.

Es va quedar un moment callada, com si s’ho pensés. Després va dir que no devia pas pensar gaire bé d’ella des del moment que li feia una proposició d’aquelles.

—Tu ets casat. Em temo que et ficaries en un embolic de por si et volguessis descasar. Per qui passaré jo, si m’escapo amb tu?

—A veure, maca —vaig dir—. Tal com ho tenim, no podem pas dir que sigui molt satisfactori. Així no podem continuar, oi?

—Com si hi hagués una altra alternativa! —S’arronsà d’espatlles—. És clar que si tinguessis diners… però com que no és el cas, no, amor meu? No, ja m’ho imaginava. Llavors podries arribar a un acord amb la teva dona i ens en podríem anar del poble. Però no havent-hi diners…

—Home, hmmm, ara que ho dius… —Em vaig escurar la gola—. Ja ho sé que molts paios són massa orgullosos per acceptar diners d’una dona, però a mi em sembla…

—No en tinc pas, Nick, encara que el poble digui el contrari. Tinc unes quantes propietats que em proporcionen una renda que em permet viure d’una manera arreglada, almenys aquí a Pottsville. Però si m’ho vengués no en trauria gairebé res. En tot cas, segur que no n’hi hauria prou per mantenir dues persones la resta de la vida, això sense comptar el preu d’apaivagar els sentiments ferits d’una esposa com la teva.

No sabia gaire què respondre-hi. Potser m’havia ofès una mica. Perquè les propietats que tenia les coneixia tan bé com ella i sabia que estava més bé del que ella deia.

El que passava era que ella no volia tirar pel dret i anar-se’n amb mi. Ni anar-se’n plantant-ho tot, com ho hauria fet una altra dona, si s’hagués enamorat d’algú. Però els diners eren seus, què cony hi podia fer jo?

Em va agafar una mà i se la posà sobre el pit. La hi va enfonsar, però com que va veure que jo no hi posava res de la meva part ho va deixar córrer.

—Doncs bé, Nick —va dir—. Et diré la raó que tinc per no marxar amb tu.

Li vaig dir que era igual, que no volia pas portar-li problemes i ella em saltà al damunt dient que no suportava que li digués cap grolleria.

—No ho provis, Nicholas Corey! Jo t’estimo, si més no, m’ho sembla, que és amor, i com que t’estimo, estic disposada a acceptar una cosa que mai de la meva vida hauria pensat que podia acceptar. Però no em facis grolleries, perquè podria canviar. Podria deixar d’estimar una persona que sé que és un assassí!





17


Vaig estar una estona sense dir res; em vaig quedar allà ajagut pensant on devia haver anat a parar aquella música de violins i com era que ja no se sentia aquell perfum.

A l’últim vaig dir:

—Però de què parles, Amy?

I quan m’ho va explicar em vaig tranquil·litzar un xic, perquè hauria pogut ser molt pitjor.

—Parlo d’aquells dos homes que vas matar, aquells, macarres em penso que se’n diuen.

—Macarres? —vaig fer—. Quins macarres?

—Au va, Nick! Em refereixo a una nit que tu i jo tornàvem a Pottsville amb el mateix tren. Sí, ja sé que no em vas veure, però jo hi era. Em va estranyar que agafessis el camí del riu a aquella hora de la nit, tan mudat com anaves, així que et vaig seguir…

—Guaita —li vaig dir—. No em podies seguir enlloc perquè era molt i molt fosc i…

—Per a tu era molt fosc, Nick. Si tu no t’hi has vist mai quan és fosc. Però jo no tinc pas aquest problema. Jo et vaig seguir sense cap dificultat i vaig veure prou clar quan mataves aquells dos homes.

Bé…

De tota manera encara hauria estat pitjor que hagués sabut el cas dels altres dos. Si més no, no em comprometia amb Rose com hauria estat el cas si hagués sabut que havia mort Tom Hauck. I que, en realitat, era el cas, per molt que Amy no en sabés res.

Durant un parell de minuts quasi vaig desitjar fotre el camp amb Rose i els trenta mil dòlars i enviar a la merda Amy. Però es quedà en el quasi, i encara va durar ben poc aquest quasi. Rose era massa exigent de natural i massa possessiva. Demanava massa i no donava res a canvi. Era una mossa collonuda, però un cop dit això, ja ho tenies tot dit. Una mossa collonuda, però també molt inconstant. Era capaç de perdre el cap quan més el necessitava, com havia fet amb l’oncle John.

Em vaig girar i vaig abraçar Amy. Ella s’arraulí vora meu un moment, acostant-me cada mil·límetre d’aquell cos suau i càlid; després féu una mena de plany i s’apartà.

—Per què ho vas fer, Nick? Ja t’he dit que jo ho acceptava i és veritat, però… per què, amor meu? Mira de fer-m’ho entendre! Mai no hauria pensat que eres capaç de matar algú!

—Jo tampoc no m’ho pensava —vaig dir—. I tampoc no sé exactament per què ho vaig fer. Van arribar a un punt que no es podia suportar. Una cosa realment insuportable. Jo els deixava fer, igual com deixo córrer tantes altres coses, i a l’últim vaig pensar que bé, que no en tenia cap necessitat. Amb moltes coses no hi podia fer res, però amb aquells sí que hi podia fer alguna cosa, i a l’últim… a l’últim la vaig fer.

Amy se’m va quedar mirant i arrufà un pèl les celles. Li vaig donar un copet a la cuixa i la vaig tornar a besar.

—Si vols que et digui la veritat, nena —vaig continuar—, em va semblar que feia el millor que podia fer per a ells. No servien ni per a ells mateixos ni per a l’altra gent, i això ja ho havien de saber ells, això qualsevol ho sap. Així que, en el fons, va ser un acte de bondat per part meva d’arreglar-ho així perquè no haguessin de continuar vivint.

—Ja ho veig —digué Amy—. Ja ho veig. I també et semblaria un acte bondadós d’impedir que Ken Lacey continués vivint?

—Amb ell encara més —vaig dir—. Un individu que es burla dels seus amics, que fa mal a la gent pel sol fet que ho pot fer… Ken Lacey! —vaig dir—. Què en saps tu, d’aquest?

—Només una cosa, Nick. Tot el que en sé és que tu te les devies arreglar per carregar al sheriff Lacey els dos assassinats que tu vas cometre.

Vaig encanyonar saliva i li vaig dir que no entenia com s’ho podia imaginar.

—Jo no tinc cap culpa que vingués Ken, que agafés una mona de ca l’ample i que es passegés pel poble presumint de ser el més valent. Jo penso que si algú fa el fanfarra s’ha d’atenir a les conseqüències.

—Jo no ho veig pas així, Nick. I no t’ho deixaré pas fer.

—Però, guaita —li vaig dir—. I per què no? A tu què et fa Ken?

—És un home a qui poden acusar d’assassinat en fals.

—Però… però, no ho acabo d’entendre —vaig dir—. Des del moment que no et fa res que hagi mort aquells dos macarres, no veig…

—No m’has escoltat, Nick. No és veritat que no em faci res, al contrari. Però, com vols que sabés que els volies matar? En canvi, en el cas del sheriff Lacey sé què trames i, si et deixo tirar endavant, jo en seré còmplice.

—Però… —vaig dubtar un moment—, i si no tinc altra sortida, Amy? I si és ell o jo, què?

—Em sabria molt de greu, Nick. Hauria de ser tu. Però no és probable que es doni aquesta circumstància, no? Eh que no et poden pas inculpar?

—Doncs no —vaig dir—. No se me n’acut cap. Altrament, és probable que no els trobin mai, els cadàvers.

—I doncs, què?

—Doncs… cago en la puta, Amy, val més que les coses segueixin el seu curs! —vaig dir—. Val més així, t’ho ben juro. Escolta, si coneguessis aquest poca-vergonya de Ken Lacey com jo, totes les putades que ha fet…

—No, Nick, et dic que no.

—Ai collons…!

—No.

—Guaita, Amy —vaig insistir—. No ho tens pas gaire bé tu tampoc per donar ordres. Tu ets culpable d’encobriment, com es diu en termes jurídics. Saps que vaig matar aquells paios i no n’has dit res, així que si t’agafa per denunciar-me més tard també t’acusaran.

—Ja ho sé. —Amy assentí reposadament—. Però ho faria igual, Nick. Ja ho saps, que ho faria, oi?

—Però…

Però i tant que sabia que ho faria, encara que la pengessin. Per això no valia la pena discutir-ho més.

Me la vaig mirar, els cabells escampats damunt dels coixins i l’escalfor del seu cos a frec. Vaig pensar, la puta d’oros, quina manera d’estar al llit amb una noia maca: tots dos discutint d’assassinats, amenaçant-vos l’un a l’altre, quan representa que hauríeu d’estar ben enamorats i passar l’estona d’una manera força més agradable. Després vaig pensar que, després de tot, no era pas tan estrany com això. Potser la majoria de gent fa el mateix, encara que ho facin d’una altra manera. I en canvi tenen el paradís a l’abast de la mà.

—Ho sento, maca —li vaig dir—. Tingues per segur que faré el que tu vulguis. Mai no se m’acudirà de fer altra cosa.

—Jo també ho sento, amor meu. —Em besà els llavis suaument—. Jo també faré el que tu vulguis. De seguida que ho tinguem un xic arreglat, me n’aniré amb tu.

—Perfecte. Perfecte, reina —vaig dir.

—En tinc moltes ganes i ho faré. De seguida que hàgim assegurat que no queda ni un cap per lligar.

Vaig tornar-li a dir que em semblava perfecte, bo i rumiant com ho faria per lligar un cap de la mida de Rose Hauck. I després se’m va acudir que ja m’hi encararia quan arribés el moment. Per això que em vaig treure del cap tot el que no fos Amy, i em penso que ella va fer el mateix respecte a mi. I va ser com al començament, però millor.

Va ser com mai res no ha pogut ser. Però millor.

Després ens vam quedar estirats un al costat de l’altre, respirant a l’uníson, els cors que ens bategaven alhora. Tot d’un plegat, Amy em va deixar anar la mà i es va asseure.

—Nick! Què és això?

—Què? Què és, què?

Vaig mirar la finestra que m’assenyalava; la persiana abaixada deixava passar una llum tremolosa.

Em vaig alçar d’un bot corrent cap a la finestra i vaig enretirar una mica la persiana. Em penso que vaig deixar anar un gruny sense voler.

—Cago en la puta —vaig exclamar—. A prendre pel cul!

—Nick, què passa, amor meu?

—El barri dels negres. S’hi ha calat foc.

Ja m’ho havia de pensar, que passaria. Tom Hauck, fos el que fos, era un blanc i havia quedat clar que l’havia mort un negre. I amb aquestes, algun imbècil havia tingut la brillant idea que «calia donar una lliçó a aquests negrots» i ho havia passat a d’altres imbècils. I això acabaria amb un embolic fort.

Em vaig vestir mentre Amy em mirava tota preocupada. Em preguntà què pensava fer i li vaig respondre que no ho sabia, però que una cosa o altra havia de fer. Perquè una situació com aquella, amb el sheriff pescant a l’hora del merder, era la ideal per sortir malparat de les eleccions.

—Però, Nick… si això ja no té cap importància, oi? No ens en anirem junts?

—Quan? —Em vaig calçar les botes—. No sabem pas el dia exacte, no?

—Bé. —És mossegà el llavi—. Ja t’entenc.

—Poden passar un parell d’anys —vaig dir—. Però encara que només en fos mig, val més que continuï en actiu. Serà molt més fàcil de lligar els caps que tu deies abans així que no pas si fos un ciutadà normal i corrent.

Vaig acabar-me de vestir i ella em va obrir la porta del darrera.

Me’n vaig tornar pel mateix camí que havia vingut, riu avall i després tota la vora de la riba. I, per descomptat, la canya de pescar ja no la duia.

Vaig anar a sortir a l’altra banda del barri dels negres i em vaig emmascarar una mica amb el carbó del foc. Aleshores em vaig barrejar amb la multitud i vaig començar a picar les flames amb un sac humit que algú havia deixat per terra.

La veritat és que la desgràcia no era pas tan gran com això; en total potser sis o set barraques cremades. Com que tot era moll de les pluges i no feia vent, li va costar d’agafar i no hi havia gaires possibilitats que el foc s’escampés.

Vaig començar a treballotejar per allà i a donar ordres a uns quants negres que tenia a mà. Em vaig aturar un moment per eixugar-me la suor dels ulls quan algú em tustà a l’espatlla.

Era Robert Lee Jefferson i tenia un aire més dur que mai.

—Cago en dena, què te’n sembla, Robert Lee? —li vaig dir—. No vull ni pensar què hauria passat si jo no hagués estat aquí al peu del canó quan ha començat!

—Vine —em va dir.

—Home, t’ho agraeixo, Robert Lee —vaig dir-li—. Però de debò que no puc. Aquest foc…

—El foc està controlat. Ja ho estava abans que arribessis. Au, vine!

Vaig pujar a la seva tartana. Vam anar cap a la seva botiga; allí hi havia d’altres tartanes, calesses i cavalls estacats a fora i potser mitja dotzena d’homes esperant a la vorera. Eren homes influents, com ara el senyor Dinwiddie, el president del banc, Zeke Carlton, el propietari de l’esborradora de cotó, Stonewall Jackson Smith, el director de l’escola, i Samuel Houston Taylor, el propietari de la botiga de mobles i pompes fúnebres.

Vam entrar tots. Ens vam asseure tots al despatx de Robert Lee, més ben dit, tots menys jo, perquè no tenia lloc.

Zeke Carlton va obrir la reunió donant cops de puny a l’escriptori i preguntant què cony governàvem.

—Nick, sap on pot anar a parar una cosa com la d’aquesta nit? Ja sap què passa quan se socarrimen un grapat de negres desemparats?

—Diria que sí —vaig dir—. Que la gent de color s’espanta i quan arriba l’hora d’arreplegar el cotó ja no n’hi ha cap.

—Tota la raó!, ni un! Ens pot costar un ull de la cara això d’espantar aquest cony de desgraciats de negrots!

—La teva dona ha dit que eres a pescar aquest vespre —va dir Robert Lee Jefferson—. On eres, més o menys, quan ha començat el foc?

—No hi he pas anat, a pescar —vaig respondre.

—Vinga, Corey —va dir tot seriós Stonewall Jackson Smith—, si jo l’he vist que anava cap al riu amb la canya de pescar. Em sembla que això és una bona prova que hi ha anat.

—Doncs, no em penso pas que pugui estar-hi d’acord —vaig dir—. No diria pas que no té raó, però tampoc que en té.

—Va, ja està bé, Nick! —em tallà Samuel Houston Taylor—. Nosaltres…

—Per exemple, l’altre dia al vespre —vaig continuar—, vaig veure cert element que pujava en un vagó de mercaderies amb certa professora. Però no em penso pas que això sigui una prova innegable que se n’anessin tots dos a algun lloc.

Stonewall Jackson envermellí de cop. Els altres se’l miraven de reüll com si no l’haguessin vist mai, i el senyor Dinwiddie, el president del banc, se’m girà. Era més amable que els altres. Ho va començar a ser quan el vaig pouar de la comuna pública.

—Doncs on era i què hi feia, sheriff? —em preguntà—. Li asseguro que tots ens sentirem pagats amb la seva explicació.

—Jo no, què diu ara? —féu Zeke Carlton—. Jo…

—Tranquil, Zeke. —El senyor Dinwiddie li féu un gest—. Endavant, sheriff.

—Doncs començarem per parlar de cap al tard —vaig dir—. Ja m’ho pensava, que algú en tramaria alguna contra la gent de color; per això he agafat la canya i he fet veure que me n’anava a pescar; el riu passa justament per sota del barri de la gent de color, ja ho saben, i…

—Ja ho sabem, ja ho sabem per on passa! —rondinà Samuel Houston Taylor—. El que volem saber és per què no era allí per evitar l’incendi.

—Perquè he hagut de fer una mica de marrada —vaig dir—. He vist un paio que sortia d’amagatotis d’una casa i he pensat que potser venia de fer-ne alguna. El cas és que m’ha semblat que tenia el deure d’anar-hi a donar un cop d’ull. M’hi he arribat i quan estava a punt de picar a la porta m’ho he repensat perquè m’ha semblat que podia ser violent. Perquè acabava de veure la mestressa de la casa a dins i, amb l’aire de satisfacció que tenia, m’ha semblat que segur que no havia passat res de greu. A més, no anava vestida, diguéssim.

Allò va ser com un tret a les fosques, certament. A més, un de doble. Jo em vaig afigurar que entre tots aquells ciutadans de Pottsville, bé n’hi havia d’haver algun que fes el salt a la dona o alguna dona que posés banyes al marit. O, si més no, que se’n malfiessin.

De tota manera el tret va fer blanc. Es van posar que n’hi havia per llogar-hi cadires. Ja els teniu tots —o, posem-hi quasi tots— mirant-se de reüll els uns als altres, que es volien fondre. Tots ells acusats i acusadors.

El senyor Dinwiddie anava per preguntar a quina casa em referia, però els altres li van clavar una mirada que li’n van passar les ganes.

Robert Lee s’escurà el coll i em va dir de continuar el que estava explicant.

—Posem que has arribat al riu i que eres allí quan ha començat el foc. Després, què ha passat? Què feies tu mentre nosaltres lluitàvem per apagar les flames?

—Intentava empaitar els paios que havien calat el foc —li vaig dir—. Fugien amagats enmig de la brosta i els he cridat que estaven detinguts, però no hi ha hagut res a fer. Han continuat corrent i jo al darrera cridant que s’aturessin o disparava. Em penso que ja ho sabien, que no ho faria, que no gosaria disparar, perquè se m’han escapat.

Robert Lee s’humitejà els llavis, vacil·lant.

—Has vist qui era?

—Mira, posem que no canvia gaire res el fet que ho sàpiga o no. Des del moment que no els he detingut, els noms no importen, i si jo els dic ja veig que només pot servir per fomentar renyines.

—Però, sheriff —va dir el senyor Dinwiddie—. Jo no veig pas, hmmm… —s’estroncà en veure la mirada que li llançava Zeke Carlton, i las dels altres, els seus clients més forts.

Encara havia disparat un altre tret en la foscor i aquest cop havia afinat més el blanc que no pas abans. Llevat d’un parell d’excepcions, no n’hi havia cap que no tingués un fill gran o per aquí per aquí. I de tots aquells brivalls, no n’hi havia cap que valgués la pólvora que calia per fotre-li el nas enlaire. Tot el dia vagarejaven pel poble amb la mitja excusa que treballaven per als seus pares. Tot el dia de putes, bevent i maquinant una trapelleria o altra. A cada gresca que s’organitzava ja podíeu comptar que un o altre hi estava embolicat, per no dir tots.

Es va acabar la reunió i no n’hi va haver ni un que em fes un gest de comiat en sortir.

Vaig seguir Robert Lee i ens vam quedar un moment xerrant.

—Em fa por que no has pas fet massa amistats avui, Nick —em va dir—. A partir d’ara, si vols continuar en el càrrec, t’hauràs de posar a treballar i fort.

—Treballar? —Em vaig gratar el cap—. En què?

—En la teva feina, home! En què si no? —va dir, i apartà la vista en veure que me l’estava mirant—. Bé, potser avui has hagut d’afluixar i encara ho hauràs de fer algun altre cop, però un parell d’excepcions no justifiquen pas que tu no moguis ni un dit per fer complir la llei.

—Doncs, te’n diré una altra, Robert Lee —vaig dir—. Els que infringeixen la llei, tots, o gairebé tots, tenen una bona excusa des del seu punt de vista i això fa que cada cas sigui un cas especial, no que només hi hagi un parell d’excepcions. Tu, per exemple, molta gent et pot considerar culpable d’agressió quan vas clavar aquell cop de puny a Henry Clay Fanning a…

—Només et vull fer una pregunta —em tallà Robert Lee—. Estàs disposat o no a fer respectar la llei?

—Home, és clar! —vaig dir—. I a més, m’hi penso dedicar de ple.

—Em treus un pes de sobre.

—Sí, senyor —vaig fer—. I aquest cop penso castigar fort. A partir d’ara qui infringeixi la llei se les haurà de veure amb mi. És clar, sempre que no sigui algú de color o algun blanc desgraciat que no pugui ni pagar la tarja electoral.

—Una declaració una mica cínica, Nick!

—Cínica? —vaig dir—. Escolta, Robert Lee, que tinc alguna raó per ser cínic?





18


El foc havia començat divendres cap al tard i vaig arribar a casa el dissabte, que ja clarejava. Em vaig rentar bé i em vaig posar roba neta. Després me’n vaig anar a la cuina i em vaig posar a preparar-me esmorzar.

Va entrar Myra adelerada i enfurismada i em preguntà què cony feia aixecat. Li vaig explicar això del foc i els retrets que m’havien fet i va callar a l’acte. No volia pas ser la dona d’un ex-sheriff, igual com jo tampoc no volia ser ex-sheriff, i sabia que si no ens hi escarrassàvem una mica ho podíem molt ben ser.

Em va acabar de preparar l’esmorzar. Vaig menjar i me’n vaig anar cap al centre.

Com que era dissabte, les botigues obrien molt aviat i tots els pagesos que no eren ja al poble eren pel camí. Es passejaven per les voreres, amb els barrets de feltre negre, nets i polits, les camises de diumenge i els guardapols que anaven de mig llardós a llardós del tot.

Les seves dones duien casquets emmidonats i vestits tirats de calicó o de cotó. Els petits —fora dels que duien peces que havien heretat dels grans— duien roba feta amb sacs, i en alguns encara s’hi podia llegir l’etiqueta descolorida. Homes i dones, nois i noies de més de dotze anys mastegaven i escopien tabac. Els homes i els nois se’l posaven a la part de dins del llavi de baix. Les dones i les noies feien servir una mena d’escuradents, uns branquillons mig gastats que enfonsaven al paquet de tabac i es posaven després a l’extrem de la boca.

Em vaig passejar enmig d’aquella gent, tocant-los la mà, uns copets a l’esquena i dient-los que em passessin a veure si mai tenien algun problema. A les dones els deia que Myra sempre em preguntava per elles i que l’anessin a veure algun dia. Als nens, els donava uns copets al cap si no em quedava massa amunt i, segons la grandària, els donava monedes d’un o de cinc centaus.

És clar que també feia festes a la gent del poble, m’hi feia de valent per fer amics o per recuperar els que havia perdut. Però no sabia pas si en treia gaire més que amb els pagesos; i amb aquests també, qui sap?

Oh!, tothom em feia bon paper, de fet ningú no em feia vores. Però quan treia el tema de les eleccions, ja s’ho agafaven amb més cautela, amb més reserva. Si hi ha una cosa que jo conec bé és aquesta: que un paio que té intenció de votar-te no esmerça gaire temps a fer-t’ho saber.

Mirava de fer un recompte mentalment i em semblava que el màxim que podia esperar era un empat amb Sam Gaddis. Tot això malgrat tot el que feien córrer d’ell. I si encara es mantenia fort, qui no em deia que podia millorar la posició fins al dia de les votacions?

Per dinar vaig menjar unes galetes salades amb formatge tot passejant i convidant-ne a la gent que trobava per fer-la petar.

Cap a les dues vaig haver d’anar a l’enterrament de Tom Hauck, però com que hi havia tanta gent, va ser una altra ocasió d’alternar una mica, així que no ho podia pas considerar perdre el temps.

Vaig estar ocupat així fins a l’hora de sopar; llavors vaig menjar a peu dret unes sardines i unes galetes salades i també en vaig anar passant algunes a la gent que tenia pel voltant.

A l’últim ja se’m va fer tard per continuar treballant. Ja estava tan rebentat de parlar, amb els nervis tan desfets que en comptes d’anar-me’n cap a casa me’n vaig anar de dret a casa d’Amy Mason.

Vam anar cap a l’habitació. Em va abraçar amb una certa fredor, amb cara de pomes agres, però tot d’un plegat va canviar d’humor i ens en vam anar al llit.

Va anar ràpid, jo estava mig mort. Després se’m van tancar els ulls i em va fer l’efecte que m’enfonsava en un pou negre i profund i…

—Desperta’t! —Amy em sacsejava—. Desperta’t et dic!

Vaig fer:

—Eh, hmmm, passa, maca? —I Amy em repetí que em despertés.

—Tan poc represento per a tu? Tu creus que t’has de quedar adormit com un porc a la cort quan jo et tinc abraçat? O és que et reserves per la teva estimada Rose Hauck?

—Ehh? Què? —vaig fer—. No fotis, Amy…

—No s’està a casa teva, la Rose?

—Sí… —vaig dir—. Però és per això de la mort del seu marit i tot això de l’enterrament. Ella…

—I per què no m’havies dit, que hi era? Per què ho he hagut de descobrir jo mateixa?

—Escolta, noia —vaig dir—. Per què t’ho havia de dir? Que té alguna cosa a veure amb nosaltres? A més, ja sabies el que hi havia entre Rose i jo, i semblava que no et molestava.

Em va mirar amb els ulls espurnejants i tot d’una se’m girà d’esquena. Després, quan jo l’anava a abraçar es tornà a girar.

—Què és el que jo sé de tu i Rose, exactament? A veure, digues!

—Oh!, escolta, maca, jo… —vaig dir.

—Contesta’m! Què és el que jo sé de tu? Voldria que m’ho diguessis!

Li vaig dir que m’havia fet una mica d’embolic i que no li havia d’explicar res de Rose i jo, perquè, és clar, era ella qui no ho volia saber. Cap dona que se’n va al llit amb un home no vol saber que una altra també ho fa.

—Jo em referia a l’altra nit —vaig dir—, quan tu em punxaves parlant-me de Rose i et vaig dir que no hi havia res entre nosaltres. Jo volia dir això quan deia que ja sabies què hi havia.

—Ah… —Estava impacient per creure’m—. Segur?

—I tant que és segur —vaig dir-li—. Cago en la puta, que no és com si fóssim promesos tu i jo? Que no ens n’hem d’anar de seguida que hàgim solucionat això de la meva dona i que no quedi res penjat pel que fa als macarres que em vaig carregar? És veritat o no? Com vols que m’emboliqui amb una altra dona?

Va somriure amb els llavis mig tremolosos. Em va fer un petó i m’estrenyé fort.

—Nick… no la tornis a veure. Quan torni ser a casa seva, vull dir.

—Si no en tinc gens de ganes —vaig respondre-hi—. Ni tan sols ho intentaré, en pots estar ben segura, si no és que no tingui altre remei.

—Ah sí? I això què vol dir exactament?

—Vol dir que és amiga de Myra —vaig dir—. Fins i tot abans que matessin Tom, Myra sempre em feia anar-la a ajudar, i a mi em feia llàstima i ho feia. Per això quedaria una mica estrany que plegués de cop, sense ni donar-li temps de trobar algun mosso.

Amy s’estava callada, rumiant el que li deia. Després féu un gest d’assentiment amb el cap.

—Doncs bé, Nick. Veig que caldrà que la vegis… un cop més.

—Home, no sé si n’hi haurà prou —vaig dir—. Vull dir, potser sí… però…

—Un cop més, Nick. Perquè li puguis dir que val més que llogui un mosso perquè tu no hi tornaràs. No —em posà la mà a la boca quan anava a protestar—, ja està, Nick. Un cop més i prou. Si m’estimes, ho faràs. Si no vols que jo m’enfadi molt i molt.

Vaig dir que bé, d’acord, que ho faria així. No podia dir gaire res més. Però el que pensava era que Rose sí que hi tindria alguna cosa a dir, i que si no anava amb compte em podia buscar més maldecaps ella que no pas Amy.

I pensar que Amy no em donava ni un respir, la puta d’oros! Si jo tenia tantes ganes de desempallegar-me de Rose com ella d’acaparar-me. Però per això em calia temps, i si només la podia veure un cop més…

—Nick, amor meu, encara sóc aquí, eh?

Vaig dir:

—Com si no ho veiés, redéu!

I la vaig abraçar, la vaig besar i acaronar posant-hi tot l’entusiasme del món. Però si us he de dir la veritat, no n’estava gaire, d’entusiasmat. I no era pas només perquè estava tan cansat que era incapaç de moure un dit, no… M’acabava de passar pel cap un pla per acabar no solament amb Rose, de veure-la un cop més i prou, sinó que al mateix temps resoldria el cas de Myra i de Lennie. Però en parlar Amy, el pla se n’havia anat en orris i ja sabia que em costaria un colló d’arreplegar-ne tots els trossos, si algun cop ho aconseguia.

—Nick! —em tornava a picar—. No et tornaràs a quedar adormit, eh?

—Jo? —vaig fer—. Jo quedar-me adormit al costat d’una cosa tan preciosa? Què et sembla?

Em va obrir la porta del darrera i estava tan morta de son que amb prou feines podia mantenir els ulls oberts. Em vaig esmunyir cap al poble, creieu-me, literalment esmunyir, perquè estava més escorregut que la pipa d’un indi.

Vaig arribar a l’edifici del tribunal i em vaig llevar les botes al peu de l’escala. Em vaig esmunyir escales amunt fins a la meva habitació i em vaig despullar. Tot seguit em vaig ficar al llit amb molt de compte de no fer grinyolar el somier. Vaig sospirar i vaig pensar: «Déu meu, durarà gaire aquest calvari? No en tinc prou amb una creu, que n’hagi de traginar tota una carretada?».

Rose em va encloure. Se m’enganxà com una llagasta, el cos li cremava.

—Cago en dena, Nick! Què feies tanta estona?

Vaig mirar de no lamentar-me. Li vaig dir:

—Mira, Rose. Ara no pot ser, maca. Ja som diumenge al matí.

—Me’n foto jo del diumenge! —exclamà—. I a qui collons li importa quin dia és?

—Però… però no està bé —vaig dir—. No està bé de fornicar el diumenge al matí. Pensa-hi una mica, ja veuràs que tinc raó.

Rose em va dir que no hi volia pensar, que el que volia era fer-ho.

—Au, va, hòstia —panteixava—. Vinga, t’ho ensenyaré jo, el que està bé i el que no!

Bé, doncs no podia, ja us en podeu fer el càrrec, si més no, això pensava. I suposo que si vaig poder va ser perquè el bon Déu em va donar forces. Va veure que estava en un mal pas de collons, perquè és clar, Ell, que fins i tot veu un pardal quan cau, per força havia de veure el tràngol que estava passant jo.

Així que em va donar forces, i, entre nosaltres, no voldria pas passar per desagraït, és el mínim que podia fer.





19


Rose va venir a l’església amb Myra i jo, i Lennie es va quedar a casa, perquè això de fer-se amb la gent no era pas el seu fort. Un cop acabat l’ofici, Myra i Rose se’n van anar cap a casa a preparar el dinar i jo me’n vaig anar a donar un volt, a repartir unes quantes encaixades, unes moixaines als nens i uns copets a l’esquena de la gent.

Sam Gaddis feia el mateix. Era un paio de mitjana edat, cabell grisenc i un aire tot digne. El pastor, durant el sermó, li havia donat una mica d’ales amb allò de no tirar la primera pedra, no jutjar si no vols que et jutgin, i em feia l’efecte que la gent li feia més cas que no pas a mi. Mentre encaixaven amb mi, es giraven a mirar-se’l. Els donava un copet a l’esquena i semblava com si els empenyés cap a Sam. Fins hi va haver una dona que em va apartar el nen d’una estrebada quan li anava a fer un petó i de poc no m’amorro a la sivella del meu cinturó.

Vaig pensar en allò de més val saber que haver i me’n vaig anar de dret a trobar Sam; li vaig tocar la mà i li vaig dir:

—Vull que sàpiga que li faig costat, Sam. Jo sé que totes aquestes infàmies que expliquen de vostè no són certes, per molt que en tinguin l’aire. Compti amb el meu suport moral i li ho vull demostrar aquest vespre pujant a la tribuna al seu costat!

—Bé… ehem —s’escurà la gola, un xic violent—. Bé, ehem… ehem.

El que em volia dir en realitat era que jo, com més lluny millor, no pas al seu costat a la tribuna. Però de la manera que era no va saber com dir-m’ho.

—Bé… hmmm, jo… —ho intentà altre cop—. Li ho agraeixo molt, sheriff, però em penso que seria millor si… hmmm…

Li vaig donar uns copets a l’esquena i el vaig interrompre. Li vaig dir que ni pensar-hi, que no em feia res de fer-li un favor, perquè de fet allò no era cap favor.

—A mi em sembla que és el mínim que puc fer —vaig dir—. Fins li diria que tinc l’obligació de fer-ho. Així que, aquest vespre, em tindrà al seu costat a la tribuna… uf!

Zeke Carlton em ventà una espenta en passar i em clavà el colze a les costelles. Va passar un braç per l’espatlla de Sam i li va dir tot assenyalant-me a mi amb el cap:

—Ja hi parlaré jo, al teu favor, Sam. No hi vulguis saber res amb Nick perquè és un xerrameca, un torracollons, un zero a l’esquerra, un titella de sheriff; tan sols que et vegin al seu costat ja et fa més mal que bé i… que no et clavi la punyalada pel darrera!

Sam tornà a escurar-se la gola, cada cop més incòmode. Zeke se’m quedà mirant com si m’anés a escopir al damunt.

—Escolti, Zeke —li vaig dir—. No crec pas que siguin maneres de parlar, aquestes. Un diumenge, a les portes de l’església i té els pebrots de venir aquí a insultar-me i a dir-me que sóc un torracollons.

—Quina collonada! —reia per sota el nas—. I qui és vostè per sermonejar-me? Miri que…

—Sóc el sheriff —vaig dir—. I haig de mirar d’evitar que la gent faci el que no ha de fer i vetllar que no es profani el Senyor davant mateix del seu temple. Valdrà més que no hi torni, Zeke, perquè li ben juro que acabarà a la garjola.

Zeke deixà anar un gruny de ràbia i després es posà a riure tot confús. Es mirà la gent buscant complicitat. Però allò era una comunitat temorosa de Déu, ja us en haureu adonat, i tothom se’l mirà més aviat malament, amb una gran fredor.

Això encara l’exasperà més.

—L’hòstia pu… Però no us adoneu del seu joc? Si s’excusa amb mi per ensorrar Sam! Sap que jo abono Sam i per això em busca la vida a mi!

—A veure, a veure —vaig dir—. Saps molt bé que no és això, Zeke.

—I una merda que no!

Vaig dir que no senyor, que no era veritat i que ell ho sabia tan bé com jo.

—Que jutgi la gent que hi ha aquí —vaig dir—, si hi ha algú que m’ha sentit alguna vegada dir mal d’alguna persona o fer alguna mala passada a algú. Pregunti-ho a qui vulgui. Que jutgin ells mateixos.

Zeke arrufà les celles i murmurà alguna cosa. Renecs, segur. Vaig preguntar a Sam si creia que jo li volia mal i ell es remenà sense saber gaire què fer.

—Doncs eee, segur que no, eee… mal mmm…

—Exacte! —vaig dir—. Mai de la vida! Una i primera, que no és el meu caràcter de fer mal a ningú, i segon que no serveix de res. Perquè ja ho sé que a vostè res no el pot perjudicar, Sam. Jo ho tinc molt clar que vostè sortirà elegit.

Sam alçà el cap d’un sobresalt. Remenava les mans tot desconcertat, com si no sabés on mirar. I us ben juro que no li passava pas només a ell. Tots em miraven amb uns ulls com taronges. Fins Zeke Carlton va quedar tallat un moment.

—Un moment, Nick —va dir a l’últim—. A veure si ens aclarim. Què vol dir? Que es retira a favor de Sam?

—Sí que dic que ho faré —vaig dir alçant el to de veu—. Em retiraré a favor de Sam quan ell m’hagi contestat una pregunta.

Zeke preguntà quina mena de pregunta. Una pregunta molt senzilla, vaig dir, romancejant una mica perquè es congregués més gent allí.

—Una pregunta molt senzilla —vaig repetir—. Una que, per dir-ho d’alguna manera, és en boca de tothom i que Sam haurà de respondre tard o d’hora.

—Doncs vinga! —féu Zeke, impacient—. Faci-la! A Sam no li fa res de respondre preguntes, eh que no, Sam? La vida de Sam és un llibre obert!

—Hi està d’acord, Sam? —vaig dir—. Voldria que ho digués vostè mateix.

Sam va dir:

—Bé… eee,… sí. Vull dir que amb molt de gust li respondré el que em pregunti, és a dir, si està a la meva mà.

—Doncs bé, és sobre aquestes maldiences que han corregut sobre vostè —vaig dir—. Un moment! Un moment, Zeke, Sam. —Vaig alçar la mà—. Ja ho sé, que són mentides. Ja ho sé, que Sam és incapaç de violar una criatura de color o de robar les dents d’or de la seva àvia. Ja ho sé que no pot ser que aquest home hagi matat el seu pare a garrotades o que hagi robat els estalvis de tota la vida a una pobra viuda ni que hagi tirat la seva dona als porcs. Jo ja ho sé que una bona persona com Sam és incapaç de fer res d’això. Jo només pregunto això: aquesta és la meva pregunta…

Em vaig tornar a aturar, els havia de fer posar nerviosos a tots. Vaig esperar tant que s’hauria sentit la remor d’un corc en una bala de cotó. Després vaig fer la pregunta.

—Molt bé —vaig dir—, ve-t’ho aquí. Si aquestes històries no són certes, què ho fa, que corrin? Què ho fa, que tothom digui que ho són?

Sam parpellejà. Va obrir la boca i després la tornà a tancar. Zeke i ell es miraren.

—Bé… eee —començà Sam—. Jo, eee, jo…

—Ep! No tan de pressa! —m’interrompé Zeke—. Què vol dir que tothom diu que és veritat? Qui cony és tothom?

—Té raó —vaig respondre—. Suposo que mirant-ho bé, no ho diu pas tothom. Probablement només dues-centes o tres-centes persones. Però la pregunta queda pendent igual. Què ho fa que dues-centes o tres-centes persones diguin que és veritat que Sam va violar aquella criatureta de color, va matar el seu pare a garrotades i va tirar la seva dona als porcs i…

—Maleït siga, ja! —Zeke engrapà Sam del braç—. Vinga, Sam, no l’has pas de respondre, una pregunta tan bèstia.

—Home, és clar que ningú no l’obliga —vaig dir—. Però mira, jo em pensava que ell ho voldria fer. No veig com pot sortir sheriff si no respon.

Zeke vacil·là tot enfurismat. Clavà una mirada a Sam i li donà un cop de colze.

—Bé, Sam. Potser valdrà més que responguis.

—Eeee, sí, és clar —assentí Sam—. Eeee, em pot repetir la pregunta altre cop, sheriff?

Anava a repetir-la-hi però algú que tenia al darrera em va tallar.

—L’has sentida molt bé, la pregunta, Sam! Què ho fa, que corrin aquestes històries? Què ho fa, que la gent digui que són veritat i no ho són?

Es produí un murmuri d’assentiment i la gent es miraven els uns als altres i es donaven cops de colze. Sam es tornà a escurar el coll i hi hagué una altra interrupció. Se sentí un xiulet entre la multitud.

—Què hi ha, de la criatureta negra, Sam?

La gent es miraren els uns als altres, uns torbats, els altres rient per sota el nas i d’altres petant-se de riure. Tot d’un plegat, se sentiren xiulets de tots costats.

«On les tens les dents d’or, Sam?» i «Et vas tirar la viuda per diners, Sam?» i també «Què en vas fer dels porcs que es van menjar la teva dona?» i així. Fins que tot fou un bramul de crits, de rialles i de picament de peus.

Els vaig deixar fer dos o tres minuts, vaig deixar que aquests bons cristians s’ho maneguessin en el lloc escaient. Després vaig alçar els braços per demanar silenci. A l’últim, ho vaig aconseguir. Però era aquella mena de quietud d’abans de la tempesta.

—I bé, Sam —vaig dir, tornant-m’hi a encarar—. Representa que ha entès la pregunta o que li haig de tornar a repetir?

—Eeee, doncs…

—La hi repetiré —vaig dir—. I ara, escolti’m bé, Sam. Si no va violar aquella pobra criatureta de color indefensa, ni va matar el seu pobre pare a garrotades, ni va llençar als porcs la seva dolça i fidel esposa la qual vostè havia jurat estimar i protegir… si vostè no va fer cap d’aquestes barbaritats, que a mi em revolten l’estómac només de pensar-hi, què ho fa, que tanta gent digui que ho ha fet? O posem-hi, d’una altra manera, Sam, què ho fa, que l’acusin de coses que farien caure la cara de vergonya a un degenerat, i que farien basques a un xacal que es menja els vòmits? O posem-ho d’una altra manera, que vostè és el qui diu la veritat i tota l’altra són una colla de mentiders i de bocamolls?

Zeke Carlton alçà la veu:

—Un moment, un moment! No té res a veure… —però el van fer callar abans que pogués dir res més. Tothom cridava que era Sam qui havia de contestar, que s’havia de defensar ell. Vaig tornar a alçar els braços.

—Doncs bé, Sam, quina és la resposta? —vaig dir—. Tots l’estem esperant.

—Doncs… —S’humitejà els llavis—. Doncs, eee…

—Sí —vaig dir—, endavant, sense por, Sam. Per què tothom diu que és veritat si no ho és?

—Doncs…

Sam no va respondre. Gairebé notàveu que suava sang només de rumiar una resposta, però no en trobava cap. Cosa que a mi no em sorprenia gens, és clar, perquè, com volíeu que en trobés alguna?

Tot i això, Sam ho va continuar intentant. Potser estava fent ja el quinzè intent quan algú li llançà un llibre de càntics que li va anar a petar al bell mig de la boca. I allò fou com una mena de senyal, com el primer espetec que inicia la tempesta. De sobte tot van ser llibres de càntics, himnaris enlaire i gent cridant, renegant i intentant d’aconseguir Sam. Però va desaparèixer com si s’hagués esquitllat per una escotilla…

Me’n vaig anar a casa tot passejant.

Pensava que, al cap i a la fi, aquell vespre no pagava pas la pena d’anar a la tribuna al míting de Sam, perquè Sam tampoc no hi seria, perquè no n’hi hauria pas, de míting, ja que se li havia acabat això de presentar-se.

Pensava que, si més no, m’havia arrencat un clau de la creu que traginava i que si continuava essent un home just i temorós de Déu, que si no feia cap mal a ningú llevat que fos pel seu propi bé o pel meu, cosa que era si fa no fa el mateix, potser aconseguiria solucionar els altres problemes amb tanta facilitat com havia solucionat aquest.

Aquell diumenge vam menjar plegats Rose, Myra, Lennie i jo. Rose se n’havia de tornar a casa aquella tarda i jo li vaig dir que seria un honor de poder-la-hi acompanyar quan hagués reposat una mica. Però, és clar, no la hi vaig pas acompanyar.

No ho podia pas fer, ja m’enteneu, només la podia tornar a veure un cop més. Un cop més, i encara per arreglar les coses. El cas és que em voltava pel cap altre cop aquell pla, el que havia rumiat per arreglar-ho amb ella, amb Myra i amb Lennie alhora. Però no el podia pas posar en pràctica un diumenge a la tarda, més ben dit, cap tarda. L’havia de dur a terme de nits, i encara me l’havia de pensar una mica més.

Myra em va cridar al cap d’una hora o així. A l’últim va entrar a la meva habitació i vinga a sacsejar-me fins que va fotre el llit enlaire. I, és clar, no li va servir de res. Al final, ho va deixar córrer, se’n va tornar a l’altra habitació i vaig sentir com es disculpava amb Rose.

—No hi ha manera de despertar-lo, maca. Ha abandonat el món. De fet no m’estranya, perquè va molt endarrerit de son.

Rose va dir que sí, que no era res d’estrany, amb un to una mica moix.

—Bé, no havia pas pensat quedar-me aquesta nit, però…

—I no tens per què quedar-te —digué Myra—. Cridaré Lennie i et portarem a casa teva.

—No cal —digué Rose de pressa—. Si m’és igual…

—A mi també m’és igual portar-t’hi. No em fa res, maca. Així que prepara les coses (Lennie vés-te a rentar la cara) i podem marxar ara mateix.

—Bé —féu Rose—. Bé, d’acord, Myra, maca.

Van sortir al cap de poc.

Vaig fer un badall, em vaig estirar i m’hi vaig girar de costat per posar-me a dormir de valent. Encara no havia agafat el son, que vaig sentir que algú pujava per l’escala.

Devia ser un home, per la fressa dels passos. M’hi vaig tornar a girar pensant que a prendre pel cul, que era diumenge a la tarda i que bé tenia dret reposar un xic. Però, quan un és sheriff, ni el diumenge ni el dia que sigui, això no ho pots fer a ningú. Així que vaig posar els peus a terra i em vaig aixecar.

Vaig anar a la sala d’estar i vaig obrir la porta del rebedor en el mateix moment en què ell anava a trucar.

Era un paio amb roba de ciutat, alt i prim, amb un nas com un ham i una boca de cul d’abella.

—Sheriff Corey? —M’allargà una targeta per identificar-se—. Sóc Barnes, de l’Agència de Detectius Talkington.

Va somriure amb aquella boca de cul d’abella per ensenyar una dent que semblava un ou de colom. Li vaig dir que tenia molt de gust de conèixer-lo.

—Així que vostè és de l’Agència Talkington —vaig dir—. Carai si n’he sentit a parlar de vostès! A veure, no van ser vostès que van trencar la famosa vaga dels ferrocarrils?

—Exacte. —Em va tornar a ensenyar la dent—. La vaga dels ferrocarrils va ser una de les nostres feines.

—Recony de cony, doncs ja es necessitava valor! —li vaig dir—. Els ferroviaris armats amb trossos de carbó i galledes d’aigua i la seva pobra gent que no tenien altra cosa per defensar-se que escopetes i rifles! Sí, senyor, es necessita tenir-los ben posats! Un treball de puta mare!

—Un moment, sheriff! —la boca se li tancà com un trau—. Nosaltres mai no…

—I aquells arreplegats del tèxtil —vaig continuar—, a aquells sí que els van fer anar a rega! Mira que dilapidar-se la setmanada de tres dòlars fent el boig i després queixar-se perquè havien de menjar merda per sobreviure! I, a prendre pel cul, home, no eren tots estrangers? Si no els agradava la merda americana, que se n’haguessin tornat al seu país, no?

—Sheriff! Sheriff Corey!

—Sí? —li vaig dir—. M’ha de dir alguna cosa, senyor Barnes?

—Sí, és clar que li he de dir una cosa! Per què li sembla que l’he vingut a veure? Doncs…

—Ah! Em pensava que havia vingut a fer-la petar una estona —li vaig contestar—. A ensenyar-me les medalles que havia aconseguit per haver disparat a la gent a l’esquena i…

—He vingut a fer una investigació sobre una persona que havia viscut a Pottsville. Un home que es deia Cameron Trawell.

—No el conec pas —li vaig dir—, passi-ho bé.

Anava per tancar la porta, però Barnes no m’ho deixà fer.

—Sí que el coneix —va dir—. Aquí el coneixien per Curly, era un macarra.

Vaig dir que ah, sí, que és clar que n’havia sentit a parlar.

—Per cert, fa temps que no el veig. Què fa?

—Au vinga, sheriff —esbossà un somriure amb els ulls—, no juguem!

—Jugar? Què vol dir? —vaig respondre.

—Vull dir que Cameron Trawell, àlies Curly, és mort i vostè ho sap molt bé. I també sap qui el va matar.





20


El vaig fer passar, ens vam asseure a la sala d’estar i em va explicar què sabia de Curly. Pel que semblava havien trobat els dos cadàvers, el d’ell i el de Moose. Però Moose no interessava ningú, mentre que Curly ja era una altra cosa. La gent que s’interessava per ell era la seva família, una de les més fortes del sud. Ja ho sabien, que era una desgràcia, fins i tot li havien ofert diners per treure-se’l de sobre. Però, és clar, continuava essent de la família —n’era part, encara— i tenien un punt a veure com penjaven l’assassí.

—Ja ho veu doncs, sheriff… —Barnes féu un somriure forçat—. És probable que vegem les coses de maneres diferents, però jo no sóc pas rancuniós i estic segur que cap dels dos no vol que s’escapi un assassí.

—I tant que no —vaig dir—. Jo, si en veig un de llibert, el detinc i cap a la garjola.

—Ah, exacte! Així que si em diu el nom de la persona que va matar Curly…

—Jo? —vaig fer—. No ho sé pas, jo. Si ho hagués sabut, l’hauria detingut i l’hauria posat…

—Sheriff! Sí que ho sap, qui el va matar. Si ho acaba de dir.

—Jo no —vaig respondre—. Vostè ha dit que ja ho sabia, jo no.

Va tornar a cloure la boca i els ulls també, per fer-hi joc. Amb aquell nas d’ham, aquella cara semblava un banc de sorra amb tres terrossos i una arada que el solcava.

—Fa aproximadament una setmana, el matí de l’endemà de la mort de Curly…

—Ep! Com ho sap que era l’endemà? —vaig exclamar—. Això només ho pot saber el que el va matar.

—Ho sé, sheriff. Sé que el seu amic, el sheriff Ken Lacey fanfarronejava per aquí que s’havia encarregat de Moose i de Curly bo i deixant clar que els havia mort. I quan ho feia, vostè era amb ell i ho aprovava.

—Ah, sí! —Em vaig posar a riure—. Ara ho recordo. Era una broma que fèiem Ken i jo. Ens ho vam passar d’allò més bé.

—Miri, sheriff…

—Ah, es pensa que anava de debò? Vostè es pensa que un paio que ha mort dues persones fanfarronejaria així i que jo, el representant de la llei, li donaria copets a l’esquena per felicitar-li la proesa?

—El que jo pugui pensar no compta, sheriff. Tot això que li he dit va passar, i la nit abans d’això, l’única nit que el sheriff Lacey va passar a Pottsville, ell la va passar a la casa de putes del riu i va gallejar davant d’aquelles noies que els havia ben fotuts, Moose i Curly. Dit d’una altra manera, tenim la prova irrefutable que una setmana abans de trobar els cadàvers de Moose i de Curly, durant la nit… l’única nit que el sheriff Lacey va passar a Pottsville, va declarar-se autor de l’assassinat de Moose i Curly.

—Hmm, hmm —vaig fer, fent veure que hi posava molt d’interès—. I… aquesta prova ir… rre… fotrada que diu, no serà pas la paraula insostenible de les mosses de la casa de putes?

—No ho és pas, d’insostenible, conxo! I el sheriff Lacey fent el fatxenda l’endemà al matí i…

—Però era de per riure, senyor Barnes. Jo l’hi feia fer.

Va fer el cap enrere i aquells ullets em van mirar malament. Després es va tornar a fer endavant com si em volgués pescar amb aquell nas.

—Miri, escolti, Corey! Escolti’m bé! No tinc pas intenció de… de… —Va parar de sobte i sacsejà el cos com un cavall quan s’espolsa les mosques. La cara se li arrugà, se li desarrugà i se li tornà a arrugar, la mar salada!, si em penso que va riure i tot—. M’haurà de dispensar, sheriff Corey, he tingut un dia fatal. Em fa por que per un moment he oblidat que tant vostè com jo estem sincerament determinats a fer triomfar la justícia encara que no tinguem la mateixa manera de pensar ni d’actuar.

Vaig assentir amb el cap i li vaig dir que creia que tenia tota la raó. Em va mirar tot agraït i continuà.

—A veure, vostè fa anys que coneix el sheriff Lacey. Són bons amics. I a vostè li sembla que té el deure de protegir-lo.

—Mm, mm —vaig fer—. No és pas amic meu, i si veiés la manera d’encolomar-li els dos morts ho faria sense pensar-m’hi gaire.

—Però, sheriff…

—Havia estat amic meu —vaig explicar-li—. Però, que en feia de temps ja que no ho era, aquella nit que em va venir a treure del llit perquè li indiqués el camí del bordell!

—Així que hi va anar! —Barnes es fregà les mans—. Vostè pot testificar que hi va anar al bordell la nit del delicte?

—Home, és clar! —vaig dir—. És la pura veritat, per què no ho hauria de fer?

—Això és meravellós! Meravellós, sheriff! I, li va dir Lacey per què volia anar al…?, no, esperi un moment. Va dir alguna cosa que li fes pensar que volia anar al bordell per matar Moose i Curly?

—Vol dir llavors, aquella nit? —vaig sacsejar el cap—. No, aquella nit no en va dir res.

—Ho va dir un altre dia, oi? Quan?

—Aquell dia —vaig dir-li—, quan el vaig anar a veure a casa seva. Va dir que no podia sofrir aquells macarres i que calia liquidar-los, que per a ell era una qüestió de principis.

Barnes féu un bot i començà a anar amunt i avall de la sala. Deia que el que jo li havia dit era meravellós, meravellós, que era precisament el que li calia. Després se m’aturà al davant i ensenyà un dit tot enjogassat.

—Vostè és un foteta, sheriff. De poc que em fa perdre el control, això que em tinc per una persona que no el perd mai. Tenia tota aquesta informació que per a mi era vital i feia veure que defensava Lacey.

Vaig dir que bé, que jo era d’aquella manera, un estrafolari. Va consultar el rellotge i em va preguntar a quina hora tenia tren per anar a la ciutat.

—Oh, té temps de sobres —li vaig dir—. Dues hores llargues. El millor que pot fer és quedar-se a sopar aquí amb nosaltres.

—Oh, però… és molt amable, sheriff. Molt amable.

Vaig anar a buscar el whisky al despatx i en vam beure uns tragos. Em va parlar d’ell i de l’agència de detectius; jo de tant en tant el punxava; el seu to de veu cada cop es va fer més amarg. Feia la impressió que no li agradava gens la feina que feia. Sabia exactament què representava l’agència Talkington i no hi podia trobar cap excusa. Sabia que era una cosa repugnant i que ell n’era una part i per això es detestava ell mateix.

—Ja deu saber què vull dir, sheriff. Fins i tot en la seva feina segur que de tant en tant ha de tancar els ulls per no veure una colla de coses desagradables.

—Amb això té raó —vaig dir—. Els he de tancar si vull continuar essent sheriff.

—Tant li agrada? No ha pensat mai a fer una altra feina?

—No gaire. Quina altra cosa podria fer un paio com ara jo?

—Això mateix! —Els ulls se li il·luminaren i fins i tot em va semblar que se li engrandien—. Quina altra cosa podria fer vostè? Quina altra cosa podria fer jo? Però, Nick, i perdoni la franquesa… jo em dic George, sheriff.

—Encantat, George —vaig assentir amb el cap—, ja em pot dir Nick, ja.

—Gràcies, Nick. —Va fer una altra tirada de whisky—. El que li volia preguntar, Nick, és una cosa que em preocupa força. El fet que no puguem fer una altra cosa, ens excusa prou?

—Doncs —vaig dir—, vostè disculparia un pal perquè omple un forat? També pot ser que al capdavall del forat hi hagi un cau de conills i que el pal els aixafi. Però, és culpa del pal d’ajustar-se a un forat fet per encaixar-hi?

—No es pot pas comparar, Nick. Parla d’objectes inanimats.

—Ah sí? —vaig fer—. I no ho som tots més o menys, d’inanimats, George? N’hi ha gaires, de nosaltres, que exerceixin la llibertat? Tenim controls arreu: controls físics, mentals, el nostre passat; a tots ens preparen per fer un cert paper a la vida, i George, val més que el fem o que omplim aquell forat o com cony li vulgui dir, perquè si no tot plegat et cau a sobre. Si ens han preparat per fer-ho, val més que ho fem, perquè si no, ens ho faran a nosaltres.

—Vol dir que és qüestió de matar o que et matin? —Barnes remenà el cap—. Seria horrorós això, eh?

—Potser no, que no he volgut dir això —vaig dir—. Potser no n’estic segur. Bàsicament, el que vull dir és que no hi ha pas infern personal, perquè els pecats individuals no existeixen. Tots són públics, George, tots participem dels dels altres i els altres participen dels nostres. O potser el que volia dir, George, és que jo sóc el Salvador en persona, el Crist crucificat que ha baixat aquí a Pottsville perquè Déu sabia que aquí em necessitaven i vaig pel món fent bones obres… així la gent sap que no ha de témer res i que si els fa por l’infern no hauran pas d’anar gaire lluny a buscar-lo. I no li sembla assenyat això, George? Vull dir, les obligacions no són pas solament per a qui les accepta i les responsabilitats tampoc. En definitiva, vull dir, qui és pitjor, George, el paio que fot merda en un pany de porta o el que toca el timbre?

George va fer el cap enrere i es posà a cridar i a riure.

—Impagable, Nick! Impagable!

—Home, no és gaire original —vaig dir-li—. Tal com diu el poema, a un càntir no li pots pas reprotxar que sigui tort si al terrissaire se li n’anà la mà en fer-lo. Ara digui’m, qui és pitjor, el que fot la merda al pany o el que truca el timbre, i jo li diré quin és el que és torçat i qui és que ha fet la torçada.

—I… si fos la mateixa persona?

—No és probable —vaig dir—. Miri, jo n’he vist de tots colors i de vegades m’ha fet l’efecte que vivia en el paradís de la farsa. I li puc ben dir que aquestes rutines normalment van repartides. Però si no fos aquest el cas, George, llavors hauríem obert un altre camp d’obligacions i de responsabilitats. Perquè aquest paio ha de menjar abans de cagar, sí o no? I d’on l’ha de treure, el menjar?

Vam continuar xerrant i bevent una bona estona, fins que va arribar Myra.

Ens va preparar sopar, a George i a mi, perquè ella i Lennie ja havien sopat a casa de Rose. George va ser molt cortès amb Myra i, com hi ha món, amb aquelles galanteries que li feia ell em semblava que s’havia fet més bonica i ell més atractiu, pel cas.

Vam acabar de sopar i vaig acompanyar George a l’estació; a partir d’aleshores ja no va anar tan bé. Ens tractàvem amablement, però perquè s’ha de fer, ja no hi havia aquella efusivitat, ni les ganes.

Aquest és l’inconvenient del whisky, oi?, l’inconvenient d’una colla de coses. No és la qüestió de permetre-s’ho, sinó de no ser-ne capaç. Després, quan et torna a la boca aquell gust de pixats que t’és tan familiar i quan tens ganes d’escopir-lo per sobre de qualsevol, després penses, collons de collons, què m’ha agafat de fer el simpàtic amb aquest paio? Encara s’haurà pensat que sóc un capsigrany.

George tenia un aire abatut i moix; tot encaparrat i pensatiu. I ve-t’ho aquí que passà Amy Mason, la hi vaig presentar i George s’eixoriví un xic.

—Tenen un bon sheriff aquí —va dir, bo i donant-me uns copets a l’esquena—. Un policia molt bo, senyoreta Mason. M’ha ajudat a resoldre un cas molt important.

—Ah sí? —va dir Amy—. Quina mena de cas, senyor Barnes?

I George li ho explicà tot, sense oblidar que si no hagués estat per mi no haurien pogut processar Ken.

—Ja sé que per a ell no ha estat pas una cosa fàcil —digué ell—. Sempre és una qüestió delicada per a un policia d’acusar-ne un altre, encara que no siguin amics.

—Té tota la raó! —va dir Amy—. I suposo que a mesura que passi el temps encara es farà més difícil. Per cert, sheriff, pot passar aquest vespre per casa? Em fa l’efecte que he vist un home rondant per allà.

Vaig dir que hi aniria amb molt i molt de gust i que no calia que em preparés ni cafè ni pastissos ni res, que no la volia pas molestar.

Va respondre que no era cap molèstia tot fent-me un senyal amb el cap. Després se n’anà i George i jo vam continuar cap a l’estació.

Riu amunt se sentia xiular el tren. Encaixàrem amb George, m’adreçà un somriure amb aquella boqueta de cul d’abella i em va agrair l’ajuda.

—Per cert, Nick. És una qüestió de simple formalitat, és clar, però un dia d’aquests rebrà una citació.

—Una citació? —vaig preguntar—, per què fer?

—Com a testimoni de càrrec contra Ken Lacey, naturalment! El principal testimoni de càrrec, diguéssim. Sense vostè no hi ha cap prova ferma.

—Però què haig de testimoniar contra ell? —vaig dir—. Què compten que ha fet el pobre Ken?

—Que què comptem que ha fet? —George se’m quedà mirant—. Escolti, que em pren el pèl? Vostè ho sap molt bé, què ha fet!

—Doncs, em penso que se me n’ha anat del cap —li vaig dir—. No li fa res de repetir-m’ho?

—Miri, escolti! —Em va engrapar per les solapes amb les dents ben serrades—. Ara no fem l’enze, eh? Si el que vol són diners, parlem-ne, però…

—Estic totalment atabalat, George. —Vaig mirar de desfer-me d’ell—. Per què n’hauria de voler, de diners?

—Per declarar sota jurament el que m’ha dit a mi en privat: que Ken Lacey va assassinar Cameron Trawell, àlies Curly!

—Hum? —vaig fer—. Pari el carro, eh, George? Jo no li he dit res d’això.

—I tant, que ho ha dit. M’ho ha dit i amb aquestes mateixes paraules. M’ha dit que…

—Potser és la impressió que n’ha tret vostè —vaig continuar—. Però no s’hi amoïni més, home, no té importància el que li he dit. El que compta és el que no li he dit.

—I què és?

—Això —vaig dir—, que l’endemà, després de marxar Ken Lacey, vaig veure Moose i Curly vius.





21


Era diumenge al matí, molt, molt aviat del matí. En algun lloc del comtat vaig sentir que cantava un gall, però vaig pensar que o bé devia ser un gall idiota o bé que ho feia per esport, perquè faltava ben bé una hora per a clarejar.

Sí, senyor, hi havia una quietud total, ni una criatura donava senyals de vida, res no es movia. Excepte jo, que de tant en tant remenava les anques al llit per posar-m’hi millor. I excepte Rose.

Devia ser a la cuina, i pel remenament que feia, suposo que es preparava un cafè. Després, de cop, vaig sentir una trencadissa i vaig suposar que havia rebotit la tassa contra la paret; després, un murmuri entre dents, una tirallonga de paraules que devien ser renecs.

Vaig badallar i em vaig estirar. Segur que necessitava dormir una mica més, és clar que sempre sembla que necessito dormir una mica més i menjar una mica més. Perquè tenia una feinada de por —el vell Hèrcules mai no va saber el que era treballar de valent—, i què més podia fer sinó dormir i menjar? Perquè quan menges i dorms no t’has d’encaparrar per les coses que no tenen solució. I què més podia fer sinó riure i fotre-me’n… De quina altra manera es podria suportar allò que és insuportable?

El que sí que era clar era que plorar no duia enlloc. Ja ho havia provat alguna vegada que havia estat molt angoixat —havia plorat tan fort com havia pogut— i no havia solucionat res.

Vaig tornar a badallar i estirar-me.

Un diumenge a Pottsville, vaig pensar, i la meva estimada que em deixarà, espero que no m’afecti molt. Els meus ulls m’enganyen i ningú no em creurà.

I vaig pensar, cony de cony, Nick, si no hagués estat que tenies el camí marcat, podries haver estat poeta. El poeta llorejat del comtat de Potts, alça aquí!, i hauries escrit poemes sobre la fressa que fan els pixats en els orinals, les diarrees als bassals i l’apilament de cagarros grenyals.

Va entrar Rose i es quedà plantada davant del llit.

Em va mirar mossegant-se el llavi, amb la cara arrufada com un grapat d’argila grapejat per una criatura.

—Només t’haig de dir una cosa, Nick Corey —va dir—. I en pots estar ben content, perquè si pogués, no ho adobaria pas amb unes paraules. No pararia fins a veure com et gronxes penjat d’una soga, fotut porc. Ho diria ben fort, que vas matar Tom, i em petaria de riure mentre anessin estirant i estirant i… i…

—Em pensava que només m’havies de dir una cosa —vaig respondre—. Però veig que me n’has de dir una dotzena.

—Que et donin pel cul! No et penso dir el que et volia dir perquè sóc una dona decent. Ara que, si no ho fos, saps què et diria? Saps què et faria, fill de puta, fastigós? Aixecaria la cama i et pixaria a l’orella fins a esterrejar-te del tot aquest femer que tens per cervell!

—Vigila una mica, Rose —li vaig dir—. Val més que vigilis, si no acabaràs dient alguna grolleria.

Va començar a bramar i va sortir de l’habitació a reculons ensopegant pertot arreu.

Vaig sentir com es tirava damunt del sofà plorant i ruflant. Al cap d’un moment la vaig sentir murmurar. S’anava preguntant en veu alta com podia ser que algú —volia dir jo— li’n fes alguna de tan grossa.

I què hi podia dir jo sinó que allò no era pas tan fàcil. A fe de Déu que no ho era! I com li podia explicar una cosa que ni jo no entenia?

I?

Però això era el que havia passat.





22


El diumenge abans, un cop vaig haver deixat George Barnes a l’estació, vaig passar per casa d’Amy Mason. Estava convençut que valia més que li expliqués que era broma allò que havia dit davant de Barnes, que no tenia cap intenció de carregar a Ken Lacey la mort dels dos macarres. Però, de la manera que se’m va tirar a sobre així que vaig arribar, amb prou feines vaig tenir temps de dir res.

—Et vaig avisar, Nick —em va deixar anar—. Et vaig avisar que no ho fessis! Ara hauràs de carregar amb les conseqüències.

—Un moment, maca —li vaig dir—. Què…?

—Enviaré un telegrama al governador, això és el que faré! Aquesta nit mateix! Li diré qui és l’assassí d’aquests dos, eee, d’aquests dos homes!

—Però escolta, Amy. Jo no…

—Ho sento, Nick. Mai no sabràs fins a quin punt ho sento, però ho faré. No puc consentir que tu cometis un assassinat, i si tu acuses el sheriff Lacey d’aquest crim, jo sé que és com si fos premeditat.

A l’últim, vaig aconseguir que m’escoltés i li vaig dir que no tenia cap intenció d’embolicar Ken, ni pensar-hi.

—Si només va ser una broma, ho entens o no? A Barnes el vaig ben ensarronar.

—Ah sí? —Em va mirar amb mala cara—. N’estàs segur?

—I tant! Hauries d’haver vist la cara que feia quan li vaig dir que havia vist aquells dos macarres vius l’endemà d’anar-se’n Ken.

—Doncs…

Encara sospitava una mica, encara no estava convençuda del tot que jo no tingués un pla per complicar Ken sense barrejar-m’hi jo. A l’últim, em va fer perdre una mica la paciència i li vaig dir que no era gaire agradable que dubtés tant de la meva paraula, si no tenia cap raó per fer-ho.

—Perdona’m. —Em va somriure i em fregà la galta amb els llavis—. Et crec, amor meu, i encara te’n diré una altra: si jo odiés el sheriff Lacey tant com tu, segur que també tindria ganes de matar-lo.

—Odiar-lo? —vaig dir—. Què et fa pensar que l’odio?

—Au, vinga! Es veu d’una hora lluny. Què t’ha fet perquè li tinguis tanta mania?

—Però si no li’n tinc —vaig insistir—. Vull dir, no l’odio pas. El que jo senti per ell no té importància. És per la manera com és, pel que fa als altres. Jo… bé, és una mica difícil d’explicar, però…, però…

—És igual, reiet. —Es posà a riure i em tornà a besar—. Tu no li penses fer res i això és el que importa.

Però allò no va acabar així, sabeu? Ni de bon tros! Jo hauria jurat que mai no havia tingut malícia a ningú, ni la més petita espurna d’odi. O, en tot cas, si alguna vegada havia sentit un pèl d’antipatia per algú, aquest no havia estat mai el motor dels meus actes.

Això és el que jo pensava, és clar, fins que Amy va dir el que va dir. I aleshores sí que em vaig preocupar. Em podia treure Ken Lacey del cap, perquè no pensava fer res en contra d’ell. Però els altres, bé, tots eren de la mateixa colla, oi? I si m’havien sentit despotricar contra Ken, també podia ser que hagués fet el mateix amb els altres.

I potser, tenint en compte les intencions que tenia, la gent de qui em volia encarregar…

Però ho havia de fer. Ho havia de fer i no tenia cap més alternativa.

M’hauria agradat deixar-ho córrer, perquè jo sóc molt sofert. Però ells no em deixaven cap altra sortida.

Rose telefonava a Myra cada dia, insinuant-li que em necessitava per a fer això o allò altre. I Myra es passava tot el dia punxant-me perquè anés a fer allò que Rose volia (que no era el que Myra es pensava que era). I Amy insistia que només podia veure Rose un cop més i prou. I a Lennie li havia agafat un d’aquells rampells de seguir-me a tot arreu i espiar-me. I…

I, a l’últim, va arribar al dissabte a la nit, i jo ja no podia més. Tots ho demanaven! I ja ho diu la Bíblia, que demaneu i se us concedirà.

Eren cap a les vuit del vespre, una hora després de pondre’s el sol.

Corria pels camps de cotó, mig ajupit, encara que no em tapava gaire perquè les mates no eren gaire altes. En la foscor, qualsevol que passés em podia veure, encara que fos de lluny. I això és el que jo pretenia.

Lennie no li agradava caminar. Gairebé no sortia mai del poble. Em va costar moltíssim de fer-li veure que m’escapolia per atreure’l cap a casa de Rose.

Vaig sortir del camp de cotó i me’n vaig anar cap a la casa amb una correguda. De cua d’ull, vaig veure Lennie que es posava dret enmig de les mates, ben bocabadat, quan vaig arribar davant la porta i vaig tustar. Lennie estava ben segur que m’havia empaitat; que ens havia empaitat a mi i a Rose. M’havia enxarpat entrant furtivament a la casa de nit, així que no trigaria gaire a acostar-s’hi per espiar. I de seguida se’n tornaria a explicar una bona història a Myra. Una història prou sucosa sobre el seu marit i la seva millor amiga.

Era exactament el que jo volia.

Així ho havia planificat.

Lennie tindria una història per explicar a Myra, això sí, però una història molt més horrible del que s’afigurava.

—Nick… —Rose va obrir la porta—. On… eres? Per què no vas venir l’altre…

—Després. —La vaig empènyer cap dins i vaig tancar la porta. Li vaig fer un petó per mantenir-li la boca tancada fins que estigués segur que m’escoltava—. No he pogut venir abans perquè he estat treballant en un pla, imagina’t. Un pla per desempallegar-nos de Myra i Lennie, el primer pas ja és fet, i ara necessito que m’ajudis, he vingut per demanar-t’ho. Si no ho vols fer, m’ho dius i llestos, ho deixem córrer i continuem com fins ara.

—Però, què… com…? —Estava disposada a col·laborar, però estava tota atabalada, confosa. Jo li havia parlat molt de pressa, sense deixar-li ni temps de rumiar i ella només feia que sí amb el cap, corrugava les celles i es preguntava què cony era tot allò.

—Bé, deixem-ho córrer —vaig dir tornant-me’n cap a la porta—. Oblida que t’ho he demanat, Rose, i perdona’m per haver-te molestat.

—No, espera! —Se m’abraçà—. Jo només preguntava que què, que per què… però ho faré, amor meu! Digues-me en què consisteix.

—Has d’esperar uns minuts —li vaig dir jo—. Després surts, engrapes Lennie i…

—Lennie! —deixà anar un bleix d’espant—. Ha…?

—M’ha seguit fins aquí. L’he esperonat perquè ho fes, ja que és una part del meu pla. Tu l’agafes, l’estires cap dins i li dius això que et diré ara.

Li vaig dir el que li havia de dir, és a dir, l’essencial. Es va quedar ben blanca i em va mirar com si m’hagués tornat boig.

—Nnnn Nick! Això és… això és una bogeria! No puc…

—És clar que és una bogeria —vaig dir—. Ho ha de ser, que no ho veus?

—Però… oh! —féu ella empetitint una mica els ulls—. Sí, ja veig com podria… però, Nick, amor, i la resta? Com…?

—No tinc temps d’explicar-t’ho ara —li vaig dir—. Tu encarrega’t de Lennie i després t’ho explicaré tot.

Em vaig girar i me’n vaig anar cap a l’habitació fent com aquell que donava per suposat que ella faria el que li havia dit.

Es quedà un moment immòbil, semblava que dubtava. Arrufava les celles i es veia que tremolava un xic. Va fer un pas enrere cap a l’habitació, semblava que em volia cridar. Després, tot d’un plegat, va obrir la porta i va sortir.

Vaig sentir un soroll apagat de corredissa. Unes passes en el fang endurit del pati, un crit quan engrapava Lennie, sons inarticulats i una rialla estúpida mentre l’arrossegava cap dins. Allò el divertia però també l’escamava una mica.

Van entrar a la cuina. Jo em vaig quedar amagat sotjant i escoltant.

—Molt bé —digué Rose amb una mirada enverinada—. Què hi feies, per aquí?

Lennie cloquejà i deixà anar una rialla, posant-se les mans davant la boca. Després va dir que ens havia enxarpat a mi i a Rose.

—Espera’t, ja veuràs quan ho expliqui a Myra! Us he vist! He vist aquest espavilat de Nick! Ha vingut d’amagatotis per fer coses lletges.

—Què vols dir, cardar? —digué Rose—. Què té de lleig cardar?

—Ooooh! —Lennie l’assenyalà amb un dit tot tremolós i uns ulls com taronges—. O sigui que ho heu fet! Ja us tinc ben enxarpats! Li diré a Myra que…

—Què passa? —digué Rose—. Tu bé te la fots Myra sempre que vols i no em diguis que no, cony d’estúpid i rucàs! Això és el que et fa venir més beneit, picar-te-la tantes vegades. Li has endinyada tantes vegades que et surt el cul pel forat dels ulls.

Vaig estar a punt d’esclafir el riure.

Aquesta Rose! No n’hi havia una altra com ella, com hi ha món! En menys d’un minut, havia deixat Lennie tan atabalat que no s’hauria trobat la cua ni que l’hi haguessin lligat un cascavell.

La tornà a assenyalar amb el dit, tremolant com una fulla d’arbre. Es fregava els ulls amb l’altra mà i començà a barbotejar.

—No ho he fet! Jo no! Jo mai no he fet una cosa així que… i…

—Els collons, no ho has fet! Tu no ets pas el seu germà, ets el seu xicot! Per això t’aguanta, perquè li facis pessigolles a la clenxa, perquè tu la tens molt llarga i ella és una calenta.

—Nooo és veritat! Nooo ho he fet! Tuuu ets una dolenta i una busca-raons, una…

—A mi no em diguis mentides amb aquests morros de cony, bord! —Rose li clavà un pinyac—. Jo t’he vist com li ficaves! Em vaig enfilar en una escala d’aquelles dels pintors de la façana, vaig mirar per la finestra i vaig veure com la feies retrunyir com un tambor. Tal com li repicaves la dolla em pensava que t’hi empassaries!

La mare de Déu! Allò era pitjor que el circ! Allò deixava clar de què és capaç una persona quan es fica una cosa al cap.

Agafes, per exemple, un tema tan corrent com és el de fornicar, que, com deia aquell, pot ser un plaer fugaç. Ara bé, si agafes una idea, hi rumies a fons i hi comences a donar voltes i més voltes, entre els que ho veuen d’una manera i els que ho veuen d’una altra, segons com ho entén cadascú, en pot sortir una cosa acollonant i fora de sèrie. Més o menys com el que estava passant allí.

Un fart de riure… i el sistema perquè la gent es liquidin entre ells, quan no tens altra manera de fer-ho.

—Ho diré a Myra —barbotejava Lennie—. Li diré tot el que has dit d’ella, totes aquestes coses lletges i paraules brutes…

—Cony de ta mare? —digué Rose com si digués «Com ara?»—. Me la mames —com si digués «M’ho demanes»—. Mira, noi, més val que Myra i tu plegueu de jugar a la campaneta de la ning-ning si no vols que el cervell et surti pels collons.

—Ho diré a Myra! —gemegà Lennie tot anant cap a la porta—. Ja ho veureu!

—Digues-li que ella pot ser un forat però tu no ets pas un pal de telèfon —digué Rose—. Digues-li que li faràs pessigolles a la clenxa si et xiula l’«Old Black Joe».

Va donar una empenta a Lennie, que va sortir disparat per la porta i va anar a petar de morros al pati.

Lennie es va aixecar barbotejant i fregant-se els ulls. Rose li va donar l’últim toc amb renecs i acusacions de les porcades més grosses entre ell i Myra. Fins i tot em feien mal les orelles de tan brut que era. El que havia dit abans eren compliments, comparat amb això.

Va tornar cap dins donant un cop de porta. La vaig abraçar i li vaig dir que ho havia fet molt bé.

—Ara la comences a entendre la pel·lícula? —vaig preguntar-li—. Lennie no surt mai del poble, és massa vagarràs per caminar i també té por d’allunyar-se tot sol. Això Myra ho sap. Sap que és tan fàcil que hagi vingut a casa teva com que li hagin sortit ales i s’hagi posat a volar. Així doncs, què et sembla que passarà quan digui a Myra que ha vingut fins aquí?

Rose féu:

—Hummm —remenant lentament el cap—. Segur que no se’l creurà, oi? Però què…?

—No se’l creurà pas —vaig dir—. De tota manera, se’n malfiarà una mica de si és veritat o no. Després, ell li explicarà totes les porqueries que has dit d’ella i Lennie, que si dormen junts i tot això, com vols que s’ho cregui? Com vols que es cregui que la seva millor amiga, tota una senyora, tot d’un plegat comenci a dir porcades d’ella?

—Hummm, hummm —tornà a assentir Rose—. D’una banda no es pot creure que ell hagi vingut fins aquí i de d’altra, el que li dirà que ha passat. De la manera que és ella, es pensarà que s’ho ha fet tot Lennie i li fotrà un parell de nates per mentider. Però…

—I no solament mentider —vaig dir—, sinó un fotut mentider perillós, d’aquests que destrossen llars i fan que la gent es mati entre ells. I Myra no es voldrà pas arriscar que passi això. Ella comptarà que ara ja desbarra del tot i l’haurà d’ingressar en algun lloc tal com l’ha amenaçat moltes vegades.

—Ui! —Rose em mirà esglaiada—. Quan l’ha amenaçat amb això? Si no pot sofrir de no tenir-lo sempre al costat.

Li vaig dir que Myra l’havia amenaçat de fer-lo tancar dues o tres vegades que l’havia feta emprenyar molt i també li vaig dir que sí, que i tant que no podia suportar de no tenir-lo al costat.

—Justament per això mai no ha complert aquestes amenaces, perquè ella se n’hauria hagut d’anar al seu costat i en canvi no se’n vol anar de Pottsville. Ara, de tota manera, no té alternativa: ell se n’anirà i ella també.

Rose va dir que no n’estava pas del tot segura. No era una mala idea però no s’hi podia pas pujar de peus de com resultaria. Jo li vaig dir que bé, que nosaltres hi podíem donar una empenta més.

Myra ens ho explicarà i nosaltres, és clar, ho trobarem molt gros. I com més gros ho trobem nosaltres, més gros ho trobarà ella. Realment estarem preocupats per la pròxima que pugui fer Lennie, ja ho veus, no?, com ara agafar una destral i començar a assaltar la gent, en comptes d’explicar mentides d’aquesta mateixa gent. O calar foc a les cases. O perseguir nenes petites. O… bé, no t’hi encaparris, maca. —La vaig abraçar i li vaig ventar una forta natjada—. Tot sortirà perfecte. Jo no en tinc ni el més mínim dubte.

Rose s’arronsà d’espatlles i va dir que sí, que potser sí; jo coneixia més bé Myra que no pas ella. Després, se m’arrapà i em mossegà l’orella. Li vaig fer un petó i me’n vaig apartar.

—Lennie no és gaire caminador —li vaig explicar—. Agafaré una drecera i l’atraparé abans que arribi al poble. Per si de cas…

—Per si de cas? —Rose arrufà les celles—. Per si de cas, què?

—Per si de cas ens cal refermar la qüestió. Alguna cosa que esborri la mínima ombra de dubte que Myra pogués tenir al cap; de totes maneres no és gens probable que en tingui cap. Ara bé, quan Lennie arribi a casa, panteixant, a explicar a Myra que jo era aquí, no et sembla que seria una idea fantàstica que em trobés assegut al meu despatx?

Rose va haver d’admetre que sí que ho era, per més greu que li sabés que me n’anés.

Li vaig prometre que ens tornaríem a veure l’endemà o un altre dia. Després, vaig agafar la porta abans de donar-li temps a dir res més.

Per descomptat que no me’n vaig anar al poble. El que passaria allí ja ho sabia. El que volia veure és el que passaria aquí, tot i que en tenia una lleugera idea, em quedava per ajudar, si és que calia un cop de mà.

Vaig donar un volt pels camps fins arribar allà on la sendera arribava a la carretera. Allà em vaig ajupir darrera d’una morera i vaig esperar.

Va passar cap a una hora i mitja. Ja començava a inquietar-me pensant que m’havia equivocat, quan vaig sentir el xerricar de les rodes de la calessa que s’acostava de pressa.

Vaig apartar unes mates per vigilar. Lennie i Myra passaren com un llamp, Myra tustava el cavall amb les regnes i Lennie balancejava el cap amunt i avall. Ell duia alguna cosa a la falda, una cosa negra que semblava una capsa i a la mà com un bastó. Em vaig gratar el cap rumiant què carall podia ser allò —la capsa i el bastó—, però la calessa ja havia passat i ja entrava a l’era de la casa.

Myra aturà el cavall amb un booo. Van baixar tots dos i ella va passar les regnes per damunt del cap del cavall, de manera que no s’escapés. Després, ella i Lennie travessaren l’era i entraren al porxo.

Ella picà a la porta. S’obrí al cap d’un minut i el llum li dibuixà el perfil de la cara, després agafà Lennie per l’espatlla i el va empènyer cap dins al davant d’ella. Al final vaig veure què duia.

Era una càmera, una càmera d’aquestes que porten un pal damunt del qual hi van unes pólvores que es fan explotar per fer fotos d’interior.





23


Vaig fer un bot i me’n vaig anar cap a la casa. Encara no havia fet un pas que vaig ensopegar amb una arrel i vaig caure ben estassat. Durant un minut o dos no tenia ni esma de gemegar, i a l’últim, quan vaig aconseguir de redreçar-me amb prou feines podia caminar. Per això vaig estar ben bé cinc minuts per arribar a la casa i instal·lar-me prop d’una finestra des d’on pogués sentir i veure què passava.

Ve-t’ho aquí que passava una cosa ben curiosa, curiosa i terrible; curiosa i forassenyada. Perquè el que em cridà l’atenció no té res a veure amb el que us imagineu. No es tractava pas de Rose esverada i desconcertada preguntant-se què carai passava. Ni de Lennie i Myra somrient malèvolament i passant-s’ho de primera. Res que fos a dins de l’habitació. No era res, res de res. El buit, l’absència de coses.

En aquella casa jo hi havia estat centenars de vegades, en aquella i en centenars d’altres cases com aquella. Però mai no m’havia adonat de com eren. No eren ni cases, ni llocs on pogués viure la gent, no, no eren res. Simplement parets de fusta de pi que encerclaven el buit. No hi havia ni quadres ni llibres… res que es pogués mirar o que et fes rumiar alguna cosa. El buit que a poc a poc m’anava impregnant. I tot d’un plegat ja no era allí, era arreu. I alhora, aquell buit s’omplí de sons i d’imatges, de totes les coses horribles i sinistres que havia anat congriant aquell buit.

Hi havia les pobres criaturetes indefenses que ploren en veure que el seu pare se’ls fica al llit. Homes que apallissen les seves dones i les dones xisclant, demanant socors. Mainada que es pixa al llit de por i d’angoixa i les seves mares que els castiguen fent-los menjar pebre vermell. Hi havia aquelles cares demacrades, sense color, xuclades pel solitari o plenes d’ulceracions de l’escorbut. Hi havia la fam, la insatisfacció, els deutes que sempre pugen més que el crèdit. El què-menjarem, l’on-dormirem, el com-ens-taparem el cul. L’obsessió que fa que, quan no tens altra cosa al cap, t’estimis més ser mort. Perquè és el buit del pensament, quan ja ets mort per dins i no fas més que escampar la pesta i el terror, les llàgrimes, els gemecs, la tortura, la fam i la vergonya de la pròpia mort. El teu buit particular.

Em va venir una esgarrifança de pensar que n’era, de meravellós, el nostre Creador de crear aquelles coses tan repugnants al món i de fer que una cosa com ara un crim semblés una cosa amorosa comparada amb allò. Realment Ell era misericordiós i meravellós. Per això podia plegar de cavil·lar i fixar-me en el que passava allí i en aquell moment.

Així que, vaig fer un esforç, em vaig fregar els ulls, vaig sacsejar el cos i al final ho vaig aconseguir.

—… un fotut mentider! —cridava Rose—. Jo no he dit mai una porcada d’aquestes!

—Tzz, tzz —feia Myra amb un somriure de guilla—. Quines paraules. Ara ho començo a veure, que tu de fina res, eh?

—Me’n foto del que tu pensis! Qui vols que no renegui si et presentes tu i aquest idiota a aquestes hores de la nit!

—Que vols dir que no ens esperaves? —preguntà Myra—. Què et sembla, que havia de permetre que em tractessis de tot i quedar-me tan tranquil·la?

—Però si jo no he dit res de tu! Lennie menteix! Si no ha vingut pas aquest vespre!

—Ah! No? I doncs què hi feia el seu mocador al porxo? Un que li vaig fer expressament, de més gran i gruixut perquè no para de bavejar, pobret!

Myra continuava somrient contemplant com a Rose la por se li anava escampant per la cara. Rose quequejà que mentia, que no era pas veritat que hagués trobat el mocador al porxo. Però, a fe de Déu que l’hi havia trobat, si jo mateix l’hi havia deixat.

—Bé, doncs —féu Myra—. Què, Rose?

Rose estava atrapada, ja se’n devia adonar. De la manera que havia parlat n’hi havia ben bé prou. Però va continuar, com ho hauria fet qualsevol persona espaordida.

—Do… doncs. —Ventava cops de cap tota nerviosa—. Doncs sí, Lennie ha vingut. L’he enxampat donant voltes a la casa i he agafat por; potser he estat una mica brusca amb ell. Però… però el que no he fet és dir ni una d’aquestes porqueries que diu ell!

—Ah no?

—No. Quantes vegades t’ho haig de dir?

Myra deixà anar una rialla maligna que fins a mi em va fer venir esgarrifances. Va dir que Rose no li havia de repetir res, perquè una mentida no guanya pas, repetint-la.

—Lennie diu la veritat, maca. No té pas imaginació per inventar coses així.

—P… pe… però…

—I tu tampoc no en tens, d’imaginació. Tu tampoc no t’ho hauries inventat mai, això. Cosa que vol dir… bé, no sé com t’ho has fet, el cas és que ho has fet. I aquest és el punt principal, oi? Això i assegurar-me que no ho tornaràs a dir mai més a ningú.

Rose se la quedà mirant fent que no amb el cap i murmurant amb veu esporuguida:

—No… no mmm’ho crec. T… tu i Lennie. No m’ho puc creure!

El cas és que a mi també em va impressionar. Resulta que ho havia endevinat. Ja me’n malfiava jo, però no era pas igual malfiar-se’n que constatar-ho.

—No m’ho crec —repetia Rose tremolant—. Com… com és que…?

—Au vinga, plega de fer comèdia! —va dir Myra—. Ens vas descobrir i has estat prou beneita per dir-ho a Lennie. I el perquè t’asseguro que no trigaràs gaire a saber-lo. Si et troba prou atractiva, és clar.

Va cridar Lennie. Ell li va col·locar la màquina de retratar al coll amb una corretja mentre ella ho arranjava com li convenia. Lennie va abocar en el flash unes pólvores que duia en una llauna a la butxaca i l’hi va passar amb molta cura a Myra.

Rose s’estava allà dreta mirant-se’ls.

Myra deixà anar una altra rialla malvada.

—No tinguis por per la foto, maca. Ho faig bé com un professional. Abans de casar-me em guanyava la vida amb això, i havia fet molts diners. Quedaries parada si et digués la quantitat de diners que pagava la gent per algunes fotos especials que els vaig fer.

Rose sacsejà el cap, semblava com si amb això es volgués espolsar la por del cos. Va dir que la que quedaria sorpresa era Myra si no escampava la boira de pressa de per allí.

—Au va, puta de merda! Agafa aquest cretí del teu amant i foteu el camp d’aquí abans que oblidi les bones maneres.

—Un moment, reina. De seguida que t’hagi fet la foto… amb Lennie.

—Fer-me la foto? La puta que…

—Mmmm, hmmm, la foto, amb Lennie. Molt menys arriscat que no pas matar-te i més efectiu per mantenir-te a ratlla, igual i… Arrenca-li la roba, Lennie!

Lennie estirà la mà abans que Rose tingués temps de fer un pas. Li engrapà el vestit i estirà per avall. D’una revolada li va fotre enlaire el vestit i la roba interior. En un tres i no res ja la vau tenir allà plantada enmig d’una pila de parracs, ben conilla.

Lennie barbotejà, s’ennuegà amb la seva pròpia saliva que li baixava barbeta avall. Myra se’l mirava entendrida.

—No trobes que és molt atractiva, amor? Per què no proves si ho és de debò?

—Goc, goc —feia Lennie, no gaire decidit—. I… s… si em fa mal?

—Alça aquí!, què vols que et faci mal! —Myra reia—. Tu ets molt gran i ella és molt petita, i a més jo sóc aquí per defensar-te.

—Goc, goc… —Lennie no s’acabava de decidir. Havia arrencat el vestit de Rose però per a això no calia tenir pas gaires pebrots. No s’acabava de decidir a continuar per molt que Myra l’esperonés i li digués que endavant—. Cccc… com ho haig de fer, Myra?

—Doncs engrapant-la i tirant-la a terra —digué Myra, i després, bruscament, per obligar-lo a obeir abans que tingués temps de pensar-s’ho—: Engrapa-la, Lennie!

Rose s’havia quedat allà dreta, mig atordida, des que li havien arrencat la roba. Els ulls envidriats, massa esbalaïda per intentar tapar-se.

Però Lennie l’empaità, l’aferrà fort i la cobrí de bavalles i tot va canviar. Tornà a la vida com una tigressa farta d’aiguarràs, xisclant, ventant urpades, cops de peu i empentes. Esgarrapà alhora Lennie en una dotzena de llocs, sense comptar el cop de peu que li clavà a la canyella i un cop de genoll a l’entrecuix.

Ell es féu enrere, barbotejant i protegint-se amb els braços. Rose entrà com una exhalació a l’habitació i en tancà la porta de cop. Myra, d’un bot, ventà un cop de peu al cul de Lennie.

—No la deixis marxar, babau! Tira la porta a terra!

—Tinc por —gemegà Lennie—. M’ha fet mal!

—Jo sí que te’n faré, de mal. —Myra li recargolà l’orella per fer-li’n una petita demostració—. Un vestit de blauet et faré si no fas el que et dic. I ara tira la porta a terra!

Lennie començà a empènyer la porta amb el muscle. Myra s’estava darrera d’ell esperonant-lo i explicant-li què li passaria si no ho feia.

El pany cedí i la porta es va obrir de cop i, amb l’embranzida, Lennie entrà de pet i Myra al seu darrera. I…

I jo no sabré mai què tenia Myra al cap, ni el que no hi tenia. Si havia oblidat la pistola que havia comprat amb Rose o si es pensava que Rose no seria capaç de fer-la servir. O si estava tan enfurismada i determinada a fer-les passar magres a Rose que havia perdut la carta de navegar.

No senyor, mai no sabré què tenia o deixava de tenir al cap. Perquè, al cap d’un segon, s’obrí de bat a bat la porta i ella i Lennie eren morts.

Quan Rose va començar a disparar, van anar reculant cap a la sala d’estar i van caure per terra l’un a sobre de l’altre. Jo diria que ja eren morts, però Rose continuava disparant —com aquell que tira anxoves en un barril— fins que va buidar el carregador.

Vaig pujar a la calessa i vaig dirigir-me cap al poble bo i rumiant que n’eren d’estranyes, les intervencions de la Providència. El que jo m’havia afigurat és que Myra mataria Rose i llavors ella i Lennie haurien de fugir del poble perquè jo hauria estat imparcial; per molt que fossin en certa manera parents meus, com hi ha món que m’hauria espavilat perquè tinguessin el seu càstig! Encara que els hagués hagut de matar a trets quan intentessin fugir. Cosa que segurament hauria estat la millor manera de resoldre l’assumpte.

És clar que això no estava malament, ho reconec. Que Rose hagués mort Myra i Lennie també em resolia les coses.

Vaig deixar el cavall i la calessa a l’estable i vaig sentir com roncava el mosso a la pallissa. Després, vaig travessar el poble cap a l’edifici del tribunal; que en feia, d’estona, que tothom era al llit, semblava que sobre la Terra no hi havia altre ser viu que jo.

Vaig pujar a casa, i vaig córrer les cortines. Vaig encendre un llum, em vaig servir una tassa de cafè fred de la cafetera de la cuina i em vaig instal·lar al sofà a prendre’l.

Vaig acabar el cafè i vaig tornar la tassa a la cuina. Em vaig treure les botes i em vaig estirar al sofà per reposar. S’obrí de cop la porta de baix i Rose pujà rabent els graons i comparegué de sobte.

Devia haver vingut corrents; tenia els ulls desorbitats i semblava embogida. Es recalcà contra la porta panteixant i assenyalant-me amb un dit tremolós. De moment no podia fer res més, només assenyalar-me.

Li vaig preguntar com anava i després li vaig dir que estava bé que fóssim amics però que no estava gens bé que assenyalés d’aquella manera amb el dit a la gent.

—Jo em pensava que ja ho sabies —li vaig dir—, que no solament no està bé sinó que li pots enfonsar l’ull a algú.

—Eeets! —digué bleixant amb dificultat—. Eeets… eeets…!

—O si en trobes algun de gaire alt —vaig continuar—, li podries posar el dit en algun altre orifici, cosa que seria prou violenta per a tu, i no parlem ja del perill de quedar-te amb el dit enganxat.

Sospirà profundament i després se’m plantà davant del sofà.

—Ets un fill de puta! —va dir—. Ets un… un… un bord podrit! Ets un macarra, un vagarràs, un desgraciat, un cràpula, un ordinariàs…

—Recony, Rose! —vaig fer—. Diria que estàs emprenyada amb mi.

—Emprenyada! —cridà—. Ara ho veuràs, si estic emprenyada! Et…

—No cridis tant! —vaig dir-li—. La gent vindrà a veure què passa.

Rose em va dir que vingués qui volgués; tot i això, abaixà la veu.

—No tinguis por que ja els diré què passa, porc de merda! Ja els explicaré què ha passat.

—I què ha passat? —li vaig preguntar.

—Ara no facis l’estruç, la mare que et va parir! Ja ho saps, què ha passat! Si has estat a fora tota l’estona, si t’he sentit quan te n’anaves! Has deixat fer! T’has quedat allà guaitant mentre jo he hagut de matar dues persones.

—Mmm? —vaig fer—. Sííí?

—Què collons significa Mmmm. Sííí? Que vols dir que no ha anat així? Que no ho havies maquinat tot i… i…

—Jo no dic res —vaig replicar—. El que jo et dic, o més aviat et pregunto, és què penses dir a la gent. Quina mena d’explicació creïble penses enginyar-te pels dos cadàvers que tens a casa i el bassal de sang a terra, i sobre el fet que fins i tot un idiota pot demostrar que han estat morts amb la teva pistola. Perquè la veritat no se la creurà ningú, Rose; com vols que es creguin una història tan bèstia? Pensa-hi una mica i ja veuràs que no.

Va obrir la boca per dir alguna cosa, per engegar-me una altra tanda d’insults, suposo. Després, va semblar que s’ho repensava i s’assegué tota quieta en una vora del sofà.

—M’has d’ajudar, Nick. M’has d’ajudar a tapar-ho d’una manera o altra.

—Home, no veig gaire com posar-m’hi —vaig dir—. Després de tot, ets culpable d’assassinat, de fornicació i d’hipocresia i…

—Eh, quèèè? —Em mirà traient foc pels ulls—. Tens una llengua d’escorpí, fill de la gran puta! I encara m’insultes, després del que has fet? Suposo que tu no hi tens cap responsabilitat, oi?

—Ni una engruna —vaig contestar—. Que jo posi la temptació a l’abast de la gent, no vol pas dir que hi hagin de caure!

—T’he preguntat una cosa, maleït siga! Qui va planificar aquests assassinats? Qui és que menteix cada cop que obre la boca? Qui és que ha fornicat amb mi i qui sap amb quantes més?

—Home! —vaig fer—. Jo faig les coses però no les explico.

—No ho explica! Què hòsties significa això?

Jo li vaig explicar que jo l’únic que feia era complir el meu deure i complir els sants preceptes de l’Església.

—Això és el que s’espera de mi, saps?, que castigui la gent perquè són gent. Que els engalipi fins que es manifesten com són i després els tregui la merda de sobre a puntades de peu. I és una feina molt dura, Rose, amor meu, i suposo que si trec algun gust de la feina de caçar la gent, m’ho tinc ben guanyat.

Rose em mirà amb els ulls esbatanats.

—Què dius? —digué—. Quina mena de grilladura t’ha agafat?

—Mira, pot semblar que estigui grillat però no hi tinc cap culpa. Jo el que hauria de fer és empaitar els forts, els que en realitat manen en aquest comtat. Però aquests no els puc tocar, per això m’haig de rescabalar fotent el doble a la xusma dels blancs, als negrots i a gent com tu que han deixat que el cervell se’ls escolés fins a la figa perquè no sabien què fer-ne on el tenien. Sí, senyor, treballo a la vinya del Senyor i si no arribo als raïms més alts haig de fer doble jornal amb els de sota. Perquè el Senyor estima els treballadors que s’esforcen, Rose; a Ell li agraden els qui es pelen els collons durant el jornal. I jo, les hores de treball, miro d’escurçar-les menjant i dormint, però no puc pas estar sempre menjant i dormint.

Mentre havia anat parlant se m’havien anat tancant els ulls a poc a poc. Quan els vaig obrir Rose ja era fora; la sentia remenar per l’habitació de Myra.

Vaig anar fins a la porta i vaig mirar.

S’havia despullat i s’emprovava vestits de Myra. Li vaig preguntar si tenia intenció d’anar-se’n a algun lloc i em va clavar una mirada que hagués cuit un ou.

—Si me’n vaig a algun lloc? —va dir amb amargor—. Com si no sabessis què faré, què he de fer!

Li vaig dir que suposava que agafaria el primer tren perquè així ningú no la veuria marxar, així tindria tot un dia per davant abans que jo em posés nerviós, comencés a preocupar-me per Myra i per Lennie i a l’últim descobrís que eren morts.

—És clar que aquest primer tren no és de passatgers, només s’atura aquí per repostar aigua, però segur que se t’oferiran de mil amors a portar-te quan vegin que ets tan amable. Fins i tot estic segur que no et faran pagar ni cinc, cosa que, d’altra banda, ho acaba d’arrodonir tot des del moment que no tens ni un ral.

Rose es mossegà el llavi i remenà el cap tota pensativa.

—Et diverteix tot això, eh? T’ho passes pipa, oi?

—De fet, no —vaig contestar—. Això forma part de la meva feina, recrear-me amb els problemes dels altres.

—Nick —féu ella—. Què t’ha passat? Com és que t’has tornat així?

Li vaig dir que, si es referia a quan m’havia estat revelada la veritat, que això havia passat feia molt temps. A poc a poc, l’havia anada entrellucant i, de tant en tant, em desorientava i em quedava perplex, que no sabia per què, que a vegades em passava pel cap la idea que em tornava boig o una cosa així. I que, de sobte, aquella nit a casa seva, mentre estava fora de mi planificant coses, i que havia constatat que les coses que havia planificat sortien bé, m’havia fet l’efecte que algú havia premut un gallet al meu cap: que se m’havia il·luminat el cervell i, de sobte, havia vist tota la veritat; a l’últim, havia comprès el perquè de les coses, i per què jo era com era.

—Ho he vist tot, maca —li vaig dir—. He vist la veritat i la glòria i a tu no t’anirà pas tan malament com et penses. Escolta, una mossa com tu es pot fer d’or a les ciutats de la vora del riu només fent el que a tu t’agrada fer, i no n’he conegut mai cap que ho faci tan bé com tu. I ara que hi penso, ja que no ens tornarem a veure més, no em faria res de fotre un clau ràpid encara que sigui amb una espècie de fugitiva de la llei.

Rose empaità el despertador que hi havia sobre del tocador i me’l va llançar pel cap. Va quedar aixafat a la paret. Literalment aixafat.

—Escolta, noia… —vaig dir-li—. Amb què cony et penses que m’he de despertar per anar a l’església al matí.

—L’església! L’església! —rondinà—. Comptes anar a l’església després de… després de…! Oh que n’ets, de fill de puta! Que n’ets, d’hipòcrita, que n’ets, de jesuïta, falsari, ets un bord caragirat!

—Ja hi tornem a ser —vaig dir—. No cal que facis més comèdia perquè ara ja sé que estàs emprenyada.

Em deixà anar un altre rosari de renecs. Després, es girà de cara al mirall i començà a posar-se bé el vestit que s’estava emprovant.

—És aquesta Amy Mason, eh? —va dir—. T’has volgut desfer de tots per casar-t’hi.

—Home! —vaig dir—. He d’admetre que hi he pensat.

—Ja m’ho pensava! I tant que ho has pensat! Si n’arribes a ser, de porc i de traïdor!

—Doncs sí senyor! —vaig dir—. Ho he pensat però el cas és que no m’he decidit. I no perquè ella sigui una pecadora, perquè ella té classe, és d’aquelles que tenen les seves pròpies lleis i les seves pròpies regles i jo no m’hi haig de ficar. Però el que em fa por és que, si m’hi caso, em perjudicarà la meva feina. Ho veus o no? Jo haig de fer la meva feina, Rose; jo haig de continuar sent el sheriff en cap, la primera autoritat legal del comtat de Potts, aquest lloc que és el món per a la majoria de gent d’aquí, perquè no han estat enlloc més. Haig de ser-ne el sheriff en cap, perquè he estat especialment i par-ti-cu-lar-ment conformat per a ser-ne i no tinc pas el dret de renunciar-hi. De tant en tant, em passa pel cap de deixar-ho córrer però sempre em vénen pensaments al cap i paraules a la boca per continuar al meu lloc. I ho haig de fer, Rose. Haig de ser el sheriff en cap del comtat de Potts per sempre més. Haig de continuar i continuar la tasca del Senyor; i Ell tot el que fa és assenyalar, Rose, la gent, i jo haig de descarregar la Seva ira damunt d’ella. I ara et diré un secret, Rose: jo moltes vegades no estic d’acord amb Ell. Però no hi dic res. Sóc el sheriff en cap del comtat de Potts i en principi no haig de fer res del que realment s’ha de fer, res que posi en perill el meu càrrec. No puc fer res més que seguir la direcció que assenyala el dit del Senyor enfonsant els pobres pecadors per a qui ningú no donaria un cèntim. Ja t’ho he dit, he intentat deixar-ho; havia rumiat fugir i no tornar, però no ho puc fer, sé que mai no seré capaç de fer-ho. Haig de continuar com fins ara, i tinc por que Amy mai no ho entendrà ni ho suportarà. Així que dubto molt que m’hi casi.

Rose em mirà a través del mirall. M’observà una bona estona, desconcertada, enfadada, espantada, i després va arronsar les espatlles i va moure els ulls.

—Germà! —va dir—, ets un artista de pega!

—Cagun cony, Rose! —li vaig dir—. Pensa-hi una mica i veuràs que això és el més assenyat. No trobes lògic que jo hagi aparegut al comtat de Potts, que és tan a prop del forat del cul de la creació que el pots tocar sense gairebé moure un dit? I no he de ser com els altres, res més que un home, com al principi, i no he de fer com tothom? Al comtat de Potts, fes com els de Potts, com diu aquell. I si vols glorificar algú, molt bé, fes-ho interiorment, perquè la gent vol explicacions lògiques de tot, especialment quan es produeix el miracle que glorifiques algú.

Rose va fer petar els llavis.

—Germà! —va tornar a dir—. Estàs emmerdat fins al coll!

—Vinga, no diguis això, Rose —li vaig dir—. Sisplau, no ho diguis. Fa molt temps que rumio les coses i ara, a l’últim, he trobat la solució; a l’últim, he acabat per explicar-me-les jo mateix, si no, m’hauria tornat boig. Fins i tot ara, de tant en tant, se m’escapa algun dubte, i això sí que no ho puc suportar, de debò, no ho puc suportar. Així, sisplau, maca, per favor, no… no…

Vaig girar cua i me’n vaig anar cap al dormitori tentinejant.

Vaig resar amb molt de fervor i no vaig trigar gaire a refer-me i a treure’m els dubtes de sobre. Vaig pregar molt i em revingué la força, ni tan sols vaig fer cas de tot el que Rose m’havia insultat i maleït. Fins i tot li hauria pogut fer un petó de comiat quan va marxar o fins i tot li hauria pogut pessigar el cul si no m’hagués amenaçat de trencar-me el cap, cas de posar-li la mà a sobre.





24


Vaig anar a l’església com sempre i em van demanar que cantés al cor, com havien fet sempre fins que va semblar que aquest Sam Davis m’havia de guanyar a les eleccions. Així que vaig cantar ben fort i clar les lloances del Senyor, i com hi ha món que de poc que no aixeco el sostre amb els amens quan el pastor va començar la prèdica. Segur que vaig resar, cridar i cantar més fort que ningú perquè, quan tot es va acabar, el pastor em va agafar la mà i em va dir germà, i que havia vist que l’esperit era veritablement en mi.

—I on és l’estimada germana Myra? No està pas malalta, suposo?

—No, em penso que no —li vaig dir—. Ella i Lennie se’n van anar anit a ca la germana Rose Hauck i fins aquest matí no m’he adonat que el cavall es va escapar i ha tornat sol a casa. Això és el que suposo, perquè el cavall és a l’estable i ella i Lennie encara no han tornat.

—Ah, sí? —va dir una mica sorprès—. Però no ha trucat a casa dels Hauck?

—Oh, he pensat que no calia —li vaig dir—. No hauria pas pogut anar-la a buscar abans de venir a l’església, perquè jo per res del món no em perdria l’ofici. Miraré d’anar-la a buscar perquè pugui assistir a l’ofici de la tarda.

—Sí —em va contestar, arrufant una mica les celles—. Bé…

—Al·leluia! —vaig exclamar—. Lloat sigui el Senyor, germà!

Vaig tornar-me’n a casa i em vaig preparar una queixalada. Després de menjar, vaig rentar els plats i me’n vaig anar a l’habitació a tirar-me al llit. Em vaig quedar allà estirat sense fer res i sense matar-m’hi gaire. Vaig notar que tenia un pèl molt llarg dins del nas, me’l vaig arrencar, me’l vaig quedar mirant, però no em va pas semblar especialment interessant. El vaig llençar a terra preguntant-me si els pèls que queien a terra eren comptabilitzats igual que els pardals que cauen. Vaig aixecar una anca i vaig deixar anar un pet d’aquests sonors, d’aquests que no els pots deixar anar mai quan hi ha gent. Em vaig gratar els collons tot rumiant en quin moment un paio plega de gratar i comença a jugar. És una pregunta molt vella i suposo que no està pas en camí de resoldre’s en un futur pròxim.

Vaig parar l’orella per mirar si sentia Myra trastejant per la cuina. Em vaig començar a preocupar d’on podia ser Lennie pensant que hauria de sortir a veure si el trobava abans que no es fiqués en algun embolic. Potser hauria d’anar a veure Rose i fer-li alguna festa suposant que Tom no fos a casa seva.

Com més hi pensava més encertada trobava la idea. Ja gairebé era a la sala quan em va venir al cap. Vaig caure sobre una cadira i em vaig posar les mans a la cara intentant aclarir les coses. Intentant conjuminar-ho tot en el cap de manera que tingués un cert sentit.

Va entrar Buck, l’ajudant de Ken Lacey, ja ho sabeu. Vaig quedar com emboirat un moment, estava tan absort intentant col·locar mentalment les coses que ell no hi cabia. Però vaig veure la pistola que li penjava del maluc, la xapa d’ajudant del sheriff i aquella cara llarga i colrada que, és clar, em va venir al cap de seguida.

Vam encaixar i el vaig fer seure.

—Deus haver trobat la meva dona al poble —li vaig dir—. Segur que t’ha dit que vinguessis a veure’m i que entressis sense picar, que a mi no em molestava, pas, oi?

—No —replicà Buck.

—Vols dir que no?

—Sí —digué Buck.

—Sí?

—Sí —repetí Buck—. El que passa és que caço guilles i quan caço guilles, no estic de cerimònies. Hi vaig de dret quan en sento la fetor.

—Doncs, bé —vaig dir—. I, amb aquest temps?

—Es pot aguantar. Es pot aguantar.

—S’escalfarà aquest temps o què?

—Sí —digué Buck—. Sí, senyor, s’escalfarà i força. No m’estranyaria gens que se li escalfés molt a un paio que conec que no ha mantingut la paraula que va jurar, que se li escalfés tant que no ho pogués suportar.

Vaig agafar una ampolla de l’armari raconer i vaig omplir dos gots. Va agafar el got que li vaig donar i el va llançar contra la paret.

—M’estimo més tenir les mans lliures —m’explicà—. És un vici que tinc quan estic amb un paio que no té paraula.

—Buck —li vaig dir—. És que no ho vaig poder fer. Ja ho volia fer, però em va ser totalment impossible!

—No, no ho va ser —digué Buck—. És que, a més a més, no ho és.

—Però no ho entens, cony? No vaig poder de cap manera perquè…

—No m’interessen els perquès ni els peròs ni els comés —explicà Buck—. Tu i jo vam fer un tracte i jo vaig complir la meva part fent venir aquell aquí. Ara tu compleix la teva posant-li la soga al coll o jo te la hi posaré a tu.

Li vaig dir que seria un joc de mans molt interessant de veure però que potser valdria més que no ho intentés.

—Aquesta soga podria passar pel teu, de coll.

—Potser sí —va dir Buck—. Però diria que no. Em pensava que podia continuar fent el mateix paper després de l’experiència que tinc amb Ken Lacey.

—Per exemple?

—Com ara, agafant molta por i posant-me a tremolar fins a no gosar fer res quan tu em vas dir que mataries els dos macarres. I no solament esporuguit sinó fent l’idiota fins al punt d’haver pensat que no hi hauria forma d’acusar-te fins que es va presentar aquest paio, George Barnes. Després, quan va venir, vaig veure que no li agradaves gens i vaig afigurar-me que podria demostrar la veritat, si jo la hi deia i ho jurava.

—Buck —vaig dir—. Escolta’m un moment, Buck…

—Hummm, hummm. —Va fer que no amb el cap—. Des que treballo amb Ken Lacey he hagut de menjar molta merda, tanta que amb prou feines gosava tocar la meva mainada o dormir amb la meva dona per por d’enllardar-los amb una cosa que no marxa, perquè a mi tampoc no em marxa. Doncs bé, ara tinc l’oportunitat de plegar de menjar-ne i d’enterrar Ken Lacey amb deu metres de merda. I no miris d’aturar-me, Nick. Si ho proves, per a mi seràs Ken Lacey, el seu germà bessó, un paio que em fica la merda a la boca cada cop que l’obro i ja no en puc menjar més. No puc més, ja. Redéu! No puc menjar més merda. No puc!

Se li tancaren les barres de cop. Es passà la màniga pel nas i em clavà una mirada encesa.

—Ja ho veus, Nick. Jo preferiria que fos Ken, però ha de ser ell o tu.

Vaig beure un trago per donar-li temps d’assossegar-se un xic.

Després li vaig dir que no podia ser i li vaig dir per primera vegada qui era jo. No el va sorprendre gens ni mica, l’únic que va fer va ser alçar un pèl les celles. El cas és que ell devia pensar que jo estava de conya o m’havia grillat, no es capficava amb el que era exactament. I suposo que ja m’ho havia d’esperar —vosaltres què hauríeu fet?—, però em va doldre.

Li ho vaig tornar a dir per assegurar-me que m’havia sentit. Va donar un cop de cap i em va dir que devia anar equivocat.

—Segur que ets confons amb l’altre paio —va dir—. El que té les mateixes inicials que tu.

—Tens raó, Buck —vaig respondre-li—. Exacte! Jo sóc tots dos, que no ho veus? El paio a qui traeixen i el que traeix, tots dos en un!

No semblava gaire convençut. D’un bot em vaig acostar a la finestra pensant que potser veuria un senyal. Però tot el que vaig veure va ser un parell de gossos jugant i flairant-se l’un a l’altre.

Me’ls vaig quedar mirant i segur que vaig deixar anar una rialla sense pensar-hi.

—Què, et fan pessigolles aquests deu metres de merda? —va dir lentament Buck—. Ja hi tens un peu a dins, ja ho saps?

—Mirava aquests gossos d’aquí fora —li vaig respondre—, m’han fet pensar en una història que em van explicar una vegada. No ho has sentit a dir mai, Buck…? Vull dir, per què els gossos sempre es flairen el cul?

Buck va dir que no ho havia sentit a dir mai.

—Tampoc no puc pas dir que tingui gaire interès a sentir la història, per si tenies intenció d’explicar-me-la.

Li vaig dir que fixa’t, que segons aquesta història, al començament de tot, tots els gossos de la terra havien celebrat una mena de convenció per mirar d’establir una mena de codi de conducta, per decidir, per exemple, que no estava bé de mossegar els collons de l’altre i coses així. I justament hi havia un gos que tenia un exemplar del Manual d’Urbanitat que havia trobat en algun lloc, segurament al mateix lloc que Caín va trobar la seva dona. I això va fer que l’elegissin automàticament president; la primera cosa que va fer com a president fou declarar aquella convenció com el comitè del forat. «Companys canins de la Convenció —va dir—, com que no vull trepitjar la pota de cap gos honorable, us diré una cosa. Quan tornem a les sales plenes de fum del comitè, segur que no crec que ningú vulgui ensumar altra cosa que fum. Per això crec que el millor que podem fer és deixar els forats del cul a fora i si algú vol presentar alguna moció a aquest efecte, jo l’abonaré amb molt de gust». Doncs bé, els va semblar una idea tan fabulosa que tots els gossos van votar la moció i així el president jutjà que era aprovada per unanimitat, i hi hagué un breu recés perquè els gossos poguessin anar a fora a deixar-hi els forats del cul. Després, van tornar i continuà la sessió. I vet-ho aquí que es girà una tempesta de cal Déu que començà a escampar aquells forats pertot arreu, de tal manera que ni un dels gossos no va tenir collons de trobar el seu. Per això encara avui dia es van ensumant i segur que ho faran fins a la fi del món. Perquè un gos que ha perdut el cul no pot ser feliç per més que es puguin assemblar molt entre ells i que el que li hagi tocat estigui en bon estat.

—El que et volia dir, Buck —vaig afegir—. Aguanta’t fort el cul i no vulguis empaitar el de Ken. Pel que sé, és probable que mengi alguna cosa pitjor que la merda i potser jo també, o sigui que tu ets molt més feliç quedant-te on ets ara.

—Això és tot el que m’havies de dir? —vaig sentir que em deia alçant-se de la cadira—. N’estàs ben segur, que és tot?

Vaig dubtar rumiant que m’hauria de sortir alguna altra cosa. Perquè per a mi tot era clar com l’aigua, com bé sabia Crist: estimeu-vos els uns als altres i no foteu el proïsme fora que no s’hi posi bé i perdoneu-nos els nostres pecats perquè és probable que siguem una minoria d’un. Per l’amor de Déu, per l’amor de Déu… per quin altre motiu, sinó, jo havia estat col·locat al comtat de Potts i per què hi restava. Per quina altra cosa, per qui més, si no era pel Crist Totpoderós, ho podria suportar?

Però no li ho vaig poder fer entendre. Era tan cec com els altres.

—Bé, Nick? No puc esperar gaire més.

—No hauràs pas d’esperar gaire, Buck —li vaig dir—. No hauràs d’esperar gaire perquè ja he pres una decisió. M’ha costat molt d’arribar-hi; ha estat el resultat de pensar i pensar i pensar i després tornar a pensar. I segons com ho miris, serà la decisió més acollonantment fantàstica que mai hagi pogut prendre, o bé serà la més esbojarradament equivocada. Perquè explica tot el que passa en aquest món: ho respon tot i no respon res.

»Vet aquí, Buck, vet aquí, la meva decisió. He rumiat i rumiat i he rumiat un xic més i a l’últim m’he decidit. Que no sé pas més què he de fer que qualsevol altre pollós de l’espècie humana.





JIM THOMPSON (Anadarko, Oklahoma, 1906 - Huntington Beach, Califòrnia, 1977) fou un periodista i escriptor nord-americà de novel·la negra, per a alguns el tercer autor més destacable del gènere, després de Dashiell Hammett i Raymond Chandler.

Va estudiar a Texas i a Nebraska, i fins que no va aconseguir fer-se un nom com a escriptor, va tenir una vida molt nòmada i marcada per una gran diversitat d’oficis, que després reflectiria en moltes de les seves novel·les. Com a periodista, va destacar per la seva actitud crítica i els seus posicionaments marxistes, que fins i tot van obligar-lo a fugir literalment d’alguna població. Va escriure guions per a dues pel·lícules de Stanley Kubrick, The Killing (Atracament perfecte, 1956) i Paths of Glory (Camins de glòria, 1957). També va col·laborar en una adaptació de The Gateway (1972) per a Peter Bogdanovich, i creà la base de la sèrie de televisió Ironside (1967). Es creu que, per fer front a les penúries econòmiques, una bona part de la seva obra la va escriure per encàrrec.

Thompson ha passat a la història pel seu estil literari cru i contundent. És indubtablement hereu dels escriptors «durs» dels anys 30 (Horace McCoy, James M. Cain), però les seves novel·les radicalitzen la imatge d’una societat cruel i desesperançada, marcada per la Depressió. Se situa, doncs, en un realisme crític i escèptic, que pretén reflectir el defalliment de la vida social, des de l’individu fins a la col·lectivitat, sovint en un clima de magra moralitat. Adopta l’estil directe i incisiu dels primers escriptors hard-boiled, però s’endinsa vers un caràcter més introspectiu, que el situa en l’òrbita de la novel·la negra psicològica. A diferència, també, de la novel·la negra més clàssica, les seves obres estan sovint ambientades en poblacions petites i en els gran espais oberts i inhòspits de l’Amèrica profunda.

Algunes novel·les seves traduïdes al català són: El criminal (1953), Un dimoni de dona (1954), Una mossa estupenda (1954), L’assassinat (1957), La fugida (1958), Els tramposos (1963) i 1280 ànimes (1964).





