Ciutat de Ragz, Hongria, any 1757. Marcos Vidal, ciutadà francès, escriu al seu germà Enric comunicant-li la notícia del seu casament. Es casarà amb la bella Myra. Un home despitat és capaç de qualsevol cosa, la seva fúria i la seva set de venjança poden ser implacables. Així era Wilhelm Storitz, un home despitat la passió del qual per Myra porta a fer un ús malèfic dels seus poders, la increïble capacitat de desaparèixer que li brinda una poció la fórmula de la qual ha confeccionat el seu pare, conegut alquimista.





Jules Verne





L’home invisible.

El secret de Wilhelm Storitz


Viatges extraordinaris - 61



ePUB v0.9

Reynus 03.02.22





Títol original: Le secret de Wilhelm Storitz

Jules Verne, 1910

Traducció: Jordi Vinyes, 1980

Disseny gràfic: Sebastià Duatis

Dibuix de la coberta: Jordi Viladoms

Edició digital: Reynus (v0.9)

ePUBCat base r1.3





1


I vine el més aviat que puguis, estimat Henri. T’espero amb impaciència. D’altra banda, el país és magnífic, i aquesta regió de la Baixa Hongria forçosament ha d’interessar un enginyer. Encara que només fos des d’aquest punt de vista, no et sabrà pas greu haver fet el viatge.

Una abraçada de tot cor,

Marc Vidal

Així s’acabava la carta que vaig rebre del meu germà, el 4 d’abril de 1757.

Cap senyal premonitori no havia marcat l’arribada d’aquesta carta, que va arribar a les meves mans de la manera habitual, és a dir, per la mediació successiva del carter, del porter i del meu criat, el qual, sense sospitar la importància del seu gest, me la va presentar en una safata amb la seva tranquil·litat habitual.

I semblant va ser la meva tranquil·litat, mentre obria la carta i la llegia fins al final, fins a aquestes darreres línies, que, tanmateix, contenien en germen els esdeveniments extraordinaris en què anava a veure’m embolicat.

Tal és la ceguesa dels homes! ¡És així com es teixeix incessantment, sense tenir-ne consciència, la trama misteriosa del seu destí!

El meu germà deia la veritat. No em sap pas greu aquest viatge. ¿Però faig bé d’explicar-lo? ¿No és pas d’aquelles coses que val més callar? ¿Qui donarà crèdit a una història tan estranya, que, sens dubte, ni els poetes més audaços no haurien gosat escriure?

Però bé, som-hi! En correré el risc. Que se m’hagi de creure o no, cedeixo a una irresistible necessitat de reviure aquella sèrie d’esdeveniments extraordinaris, dels quals la carta del meu germà constitueix, en certa manera, el pròleg.

El meu germà Marc, que llavors tenia vint-i-vuit anys d’edat, ja havia obtingut èxits afalagadors com a pintor de retrats. El més tendre, el més estret afecte ens unia l’un a l’altre. Per la meva part, hi havia una mica d’amor paternal, perquè jo era vuit anys més gran que ell. A més, des de joves, ens havíem vist privats del nostre pare i de la nostra mare, i vaig haver de ser jo, el germà gran, qui em vaig haver d’encarregar de l’educació del Marc. I, com que mostrava una sorprenent predisposició per a la pintura, l’havia impulsat cap a aquesta carrera, en la qual havia d’obtenir uns èxits tan personals i tan merescuts.

Però heus aquí que el Marc es trobava en vigílies de casar-se. Des de feia un quant temps ja, residia a Ragz, una important ciutat de l’Hongria meridional. Diverses setmanes passades a B, la capital, on havia fet un cert nombre de retrats molt reeixits i molt ben pagats, li havien permès apreciar l’acollida que rebien a Hongria els artistes. I, un cop acabada la seva estada, havia baixat pel Danubi des de Budapest a Ragz.

Entre les primeres famílies de la ciutat, s’esmentava la del Doctor Roderich, un dels metges de més renom de tot Hongria. A un patrimoni considerable, hi unia una fortuna important adquirida amb la pràctica del seu art. Durant les vacances que es concedia cada any i que esmerçava en viatges, que el portaven de vegades fins a França, Itàlia o Alemanya, els malalts rics deploraven vivament la seva absència. Els pobres, també, perquè no els negava mai els seus serveis, i la seva caritat no desdenyava pas els més humils, cosa que li valia l’estima de tots.

La família Roderich es componia del doctor, de la seva dona, del seu fill, el capità Haralan, i de la seva filla Myra. El Marc no havia pogut freqüentar aquesta hospitalària casa sense veure’s impressionat per la gràcia i la bellesa de la noia, cosa que havia prolongat indefinidament la seva estada a Ragz. Però, si la Myra Roderich li havia agradat, no és massa aventurat de dir que ell li havia agradat a la Myra Roderich. Se m’haurà de concedir que ell ho mereixia, perquè el Marc era —és encara, gràcies a Déu!— un noi bo i encantador, d’una alçada per damunt de la mitjana, els ulls d’un blau molt viu, els cabells castanys, el front d’un poeta, la fesomia feliç d’un home a qui la vida s’ofereix sota els seus aspectes més riallers, el caràcter dòcil i el temperament d’un artista fanàtic de les coses belles.

Pel que fa a la Myra Roderich, només la coneixia per les cartes inflamades del Marc, i cremava de desig de veure-la. El meu germà desitjava encara més vivament presentar-me-la. Em pregava que anés a Ragz com a cap de la família, i no podia entendre que la meva estada durés menys d’un mes. La seva promesa —no parava de repetir-m’ho— m’esperava amb impaciència. Tan aviat com arribés, es fixaria la data del casament. Abans la Myra volia haver vist, però amb els seus propis ulls, el seu futur cunyat, de qui es parlava tan bé en totes les referències —¡realment, és així com s’expressava ella, segons que sembla!… És el menys que es pot demanar, poder jutjar per un mateix els membres de la família en què un va a entrar—. Segurament, no pronunciaria el sí fatal fins després que Henri li hagués estat presentat pel Marc…

Tot això, m’ho explicava el meu germà a les seves freqüents cartes, molt engrescat, i jo el veia perdudament enamorat de la Myra Roderich.

Ja he dit que només la coneixia per les frases entusiastes del Marc. I, tanmateix, com que el meu germà era pintor, li hauria estat fàcil agafar-la de model, oi?, i traslladar-la en una tela, o, si més no, en un paper, en una postura graciosa, lluint el seu vestit més bonic. D’aquesta manera, jo hauria pogut admirar-la «de visu», per dir-ho així… Però la Myra no ho havia pas volgut. Era en persona, que ella apareixeria davant els meus ulls embadalits, afirmava el Marc, que, em penso, no devia pas haver insistit per fer-la canviar d’opinió. El que tots dos pretenien obtenir, era que l’enginyer Henri Vidal deixés de banda les seves ocupacions i anés a mostrar-se als salons del palau Roderich en qualitat de primer convidat.

Calien tantes raons perquè em decidís? No, certament, i jo no hauria pas consentit que el meu germà es casés sense ser present a la seva boda. En un període bastant curt, doncs, compareixeria davant la Myra Roderich, i abans que no s’hagués convertit en la meva cunyada.

D’altra banda, tal com indicava la carta, seria per a mi un gran plaer i treuria un gran profit de visitar aquella regió d’Hongria. Allò és el país magiar per excel·lència, el passat del qual és ric en tants fets heroics, i que, rebel a qualsevol barreja amb les races germàniques, ocupa un lloc considerable dins la història de l’Europa central.

Quant al viatge, heus aquí en quines condicions vaig resoldre efectuar-lo: la meitat en cotxe de posta i l’altra meitat pel Danubi a Fañada; únicament en cotxe de posta a la tornada. Molt apropiat, certament, aquest magnífic riu, que no agafaria fins a Viena. Si bé no en recorreria pas les set-centes llegües del seu curs, almenys, en veuria la part més interessant, a través d’Àustria i d’Hongria, fins a Ragz, a prop de la frontera sèrbia. Aquí seria el terme del meu viatge. Em faltaria el temps per visitar les ciutats que encara rega el Danubi amb les seves aigües poderoses, quan separa Valàquia i Mol-dàvia de Turquia, després d’haver franquejat les famoses Portes de Ferro: Vidin, Nikopol, Ruse, Silistra, Bràila, Galati, fins a la seva triple desembocadura a la mar Negra.

Em va semblar que, amb tres mesos, n’hi hauria prou per al viatge tal com el projectava. Esmerçaria un mes entre París i Ragz. La Myra Roderich m’hauria de fer el favor de no impacientar-se massa i concedir aquest temps al viatger. Després d’una estada d’igual durada a la nova pàtria del meu germà, la resta del temps estaria dedicat a la tornada a França.

Havent posat en ordre alguns assumptes urgents i havent-me procurat els papers que el Marc em reclamava, em vaig preparar, doncs, per a la partida.

Els meus preparatius, molt senzills, només m’exigirien poc de temps, i no pensava pas abarrotar-me amb equipatges. Només m’emportaria un bagul, de mida força exigua, que contindria el vestit d’etiqueta que demanava l’esdeveniment solemne que em feia anar a Hongria.

No m’havia de preocupar gens per la llengua del país, ja que l’alemany m’era familiar d’ençà d’un viatge per les províncies del Nord. Pel que fa a la llengua magiar, potser no trobaria massa dificultats a entendre-la. D’altra banda, el francès es parla correntment a Hongria, si més no entre les classes altes, i el meu germà no s’havia hagut d’amoïnar mai per aquest tema més enllà de les fronteres austríaques.

«Essent vostè francès, té dret de ciutadania a Hongria», va dir, en altre temps, un hospodar[1] a un dels nostres compatriotes, i, amb aquesta frase tan cordial, es feia intèrpret dels sentiments del poble magiar respecte a França.

Vaig escriure, doncs, al Marc, en resposta a la seva darrera carta, pregant-li que manifestés a la Myra Roderich que la meva impaciència igualava la seva, i que el futur cunyat cremava de desig de conèixer la seva futura cunyada. Hi afegia que partiria dintre de poc, però que no podia pas precisar el dia de la meva arribada a Ragz, perquè això dependria de les incidències del viatge. De tota manera, assegurava al meu germà que, naturalment, no m’entretindria gaire pel camí. Per tant, si la família Roderich així ho volia, podia, sense esperar més, fixar la data del casament per als darrers dies de maig. Us prego, però, que no em cobriu pas de malediccions —li deia jo a manera de conclusió— si cada una de les meves etapes no ve marcada per la tramesa d’una carta indicant la meva presència en tal o tal altra ciutat. Escriuré algunes vegades, just les suficients per permetre a la senyoreta Myra avaluar el nombre de llegües que encara em separaran de la seva ciutat natal. Però, en tot cas, us anunciaré, en el moment oportú, la meva arribada, a l’hora, i, si és possible, al minut aproximat.

El dia abans de la meva sortida, el 13 d’abril, vaig anar al despatx del sots-cap de la policia, amb qui tenia relacions d’amistat, a dir-li adéu i a retirar el meu passaport. En lliurar-me’l, em va dir que donés molts records al meu germà, a qui coneixia per la seva reputació i personalment, i del qual havia sabut els projectes de matrimoni.

—Sé, a més a més —va afegir—, que la família del doctor Roderich, en què entrarà el seu germà, és una de les més honorables de Ragz.

—¿N’hi han parlat? —li vaig preguntar.

—Sí, precisament ahir, a la vetllada de l'ambaixada d’Àustria, on em trobava.

—¿I qui els hi va donar, aquests informes?

—Un oficial de la guarnició de Budapest, que va fer amistat amb el seu germà durant la seva estada a la capital hongaresa, i que me’n va fer els més grans elogis. Hi va tenir un gran èxit, i l’acollida que va rebre a Budapest, va tornar a trobar-la a Ragz, cosa que no el deu sorpendre pas, estimat Vidal.

—I —vaig insistir jo— ¿aquest oficial no deu haver estat pas menys elogis pel que fa a la família Roderich?

—És clar que no. El doctor és un savi en tota l’accepció de la paraula. El seu renom és universal en tot el regne d’Àustria-Hongria. Li han estat concedides totes les distincions, i, en resum, és un bon casament, el que fa el seu germà, perquè, segons que sembla, la senyoreta Myra Roderich és una persona molt maca.

—No li sorpendrà pas, estimat amic —vaig replicar—, si li dic que el Marc així la troba, i que em sembla que n’està molt enamorat.

—Millor que millor, estimat Vidal, i li agrairé que transmeti la meva enhorabona i el meus millors desitjós al seu germà, la felicitat del qual tindrà el refinament suprem de despertar moltes gelosies… Però —es va interrompre el meu interlocutor dubtant— no sé pas si cometo una indiscreció… si li dic…

—¿Una indiscreció?… —vaig fer jo, sorprès.

—¿El seu germà no li ha escrit pas mai que alguns mesos abans de la seva arribada a Ragz…?

—¿Abans de la seva arribada?… —vaig repetir jo.

—Sí… la senyoreta Myra Roderich… Però, al capdavall, estimat Vidal, és possible que el seu germà no n’hagi sabut res.

—Expliqui’s, estimat amic, perquè no veig pas a què fa al·lusió.

—Doncs bé, sembla —cosa que no hauria pas d’estranyar-nos— que la senyoreta Roderich havia estat ja molt sol·licitada, i molt en especial per un personatge que, a més a més, no és un qualsevol. Això és, almenys, el que em va explicar el meu oficial de l’ambaixada, el qual, fa cinc setmanes, encara es trobava a Budapest.

—¿I aquest rival?…

—El doctor Roderich el va despatxar.

—Així dones, no hi ha per què preocupar-se’n. A més a més, si el Marc hagués conegut un rival, me n’hauria parlat a les seves cartes. Ara bé, no me n’ha dit pas res. Això vol dir que la cosa no té cap importància.

—En efecte, estimat Vidal, però, tot i així, les pretensions d’aquest personatge a la mà de la senyoreta Roderich han fet un cert soroll a Ragz, i més val, en suma, que n’estigui informat…

—Sens dubte, i ha fet bé de prevenir-me, ja que no es tracta d’una simple enraonia.

—No, la informació és molt seriosa…

—Però l’assumpte no ho és pas —vaig respondre jo—, i això és el principal.

I, com que anava a pendre’n comiat, li vaig preguntar:

—A propòsit, estimat amic, ¿el seu oficial va pronunciar davant de vostè el nom d’aquest rival rebutjat?

—Sí.

—¿I es diu?…

—Wilhelm Storitz.

—¿Wilhelm Storitz?… ¿El fill del químic, de l’alquimista més aviat?

—Justament.

—Oh, però!… és tot un nom!… el d’un savi a qui les seves descobertes han fet cèlebre!

—I del qual Alemanya està, justament per això, molt orgullosa, estimat Vidal.

—¿No era pas mort?

—Sí, ja fa alguns anys, però el seu fill és viu, i, també, se-segons el meu interlocutor, aquest tal Wilhelm Storitz seria un home inquietant.

—¿Inquietant?… ¿Què entén vostè per inquietant, estimat amic?

—No sabria dir-l’hi pas… Però, si hem de creure el meu oficial de l’ambaixada, Wilhelm Storitz no és pas un home com els altres.

—Refúmer! —vaig exclamar jo bromejant—. Ara sí que la cosa es torna d’un interès palpitant! Així, doncs, el nostre enamorat carbassejat ¿és que té tres cames, o quatre braços, o tan sols un sisè sentit?

—No m’ho han precisat —va respondre rient el meu interlocutor—. De tota manera, m’inclino a suposar que el judici es referia més aviat a la persona moral que no pas a la persona física de Wilhelm Storitz, del qual, si ho vaig entendre bé, convindria malfiar-se…

—Ens en malfiarem, doncs, estimat amic, almenys fins al dia en què la senyoreta Myra Roderich s’haurà convertit en la senyora de Marc Vidal.

Dit això, i sense preocupar-me més per aquesta informació, vaig estrènyer cordialment la mà del sots-cap de la policia, i vaig tornar a casa meva a acabar els meus preparatius per al viatge.





2


Vaig sortir de París el 14 d’abril, a les set del matí, en una berlina tirada per cavalls de posta. En uns deu dies, hauria arribat a la capital d’Àustria.

Passaré per sobre, ràpidament, aquesta primera part del meu viatge. No va ser senyalada per cap incident, i les contrades que hi vaig recórrer comencen a ser massa conegudes per merèixer una descripció en tota regla.

Estrasburg va ser la meva primera parada seriosa. En sortir d’aquesta ciutat, em vaig abocar a la finestra de la portella. La gran agulla de la catedral —el «Münster»— em va aparèixer tota banyada de raigs de sol, que li arribaven del sud-est.

Vaig passar diverses nits bressat per la cançoneta de les rodes esclafant la grava del camí, per aquesta monotonia sorollosa, que, millor que el silenci, acaba per adormir-vos. Vaig travessar successivament Oos, Baden Baden, Karlsruhe i algunes altres ciutats. Després vaig deixar enrere Stuttgart i Ulm a Württemberg i, a Baviera, Augsburg i Múnic. A prop de la frontera austríaca, una parada més prolongada em va detenir a Salzburg, i, per fi, el 25 d’abril, a dos quarts de set i cinc del vespre, els cavalls, traient fum, entraven en el pati del millor hostal de Viena.

Només vaig estar-me trenta-sis hores, comptant-hi dues nits, en aquesta capital. Seria a la tornada quan pensava visitaria detalladament.

Viena no està travessada ni vorejada pel Danubi. Vaig haver de fer al voltant d’una llegua en cotxe per arribar fins a la vora del riu, les aigües complaents del qual em baixarien fins a Ragz.

El dia abans, m’havia assegurat una plaça en una barcassa, la Dorothée, habilitada per al transport de passatgers. A bord d’aquella barcassa, hi havia una mica de tot, vull dir tota mena de gent: alemanys, austríacs, hongaresos, russos i anglesos. Els passatgers ocupaven la popa, perquè les mercaderies omplien la proa, fins al punt que ningú no hi hauria pas pogut trobar ni una lloc lliure.

La meva primera preocupació va ser reservar una llitera per a la nit en el dormitori comú. No calia ni somiar de poder fer entrar el meu bagul en aquell dormitori. Vaig haver de deixar-lo a l’aire lliure, al costat d’un banc sobre el qual pensava fer llargues esperes durant el curs del viatge, tot vigilant la meva propietat de cua d’ull.

Sota la doble impulsió del corrent i d’un vent força viu, la barcassa descendia ràpidament, fendint amb la roda de la proa les aigües grogoses del bell riu, que semblen més aviat tenyides d’ocre que no pas de blau ultramar, malgrat el que en digui la llegenda. Ens vam creuar amb nombroses embarcacions, amb les seves veles esteses a la brisa, que transportaven els productes del camp que s’estén fins a perdre’s de vista a totes dues ribes. Vam passar també pel costat d’un d’aquests rais immensos, veritables trens de fusta formats per un bosc sencer, on s’instal·len com poblets flotants, que s’hi construeixen a la sortida i es desfan a l’arribada, i que recorden les prodigioses jangades[2] brasileres de l’Amazones. Després, les illes se succeïen les unes a les altres, capritxosament disseminades, grans o petites, la majoria a penes emergent, i tan baixes, de vegades, que una crescuda d’algunes polzades les hauria submergit. Alegrava la vista veure-les tan verdes, tan fresques, amb les seves fileres de salzes, de pollancres, de trèmols i els seus humits herbatges esquitxats de flors de colors vius.

Vam vorejar també vilatges aquàtics, alçats tot al llarg de la riba. Semblava que els refluxos dels vaixells els fessin oscil·lar sobre els seus pilars. Més d’una vegada, vam passar per sota una corda estesa d’un marge a l’altre, amb el perill que s’hi enganxés el nostre pal: era la corda d’un transbordador que sostenia dues perxes coronades amb la bandera nacional.

Durant aquell dia, vam deixar enrera Fischamenan i Rigelsbrun, i, al vespre, la Dorothée va ancorar a la desembocadura del March, un afluent de l’esquerra, que descendeix de Moràvia, gairebé a la frontera del regne magiar. Allà vam passar la nit del 27 al 28 d’abril, per tornar a partir a l’alba, arrossegats pel corrent a través d’aquells territoris en què, al segle XVI, francesos i turcs van lluitar amb tant d’acarnissament. Per fi, després d’haver fet escala a Petronell, a Altenburg i a Hamburg, després d’haver franquejat el congost de la Porta d’Hongria i després que el pont de barques s’obrís davant d’ella, la barcassa va arribar al moll de Presburg.

Una aturada de vint-i-quatre hores, necessària per al moviment de mercaderies, em va permetre visitar aquesta ciutat, digna de l’atenció dels viatgers. Veritablement té tot l’aire d’estar edificada damunt un promontori. I ningú no s’estranyaria pas que fos el mar qui s’estengués als seus peus i les onades encrespades banyessin la seva base, en lloc de les aigües tranquil·les d’un riu. Pel damunt de la línia dels seus magnífics molls es dibuixen les siluetes de cases construïdes amb una remarcable regularitat dins un bell estil.

En vaig admirar la catedral, la cúpula de la qual acaba en una corona daurada, i nombroses mansions, de vegades palaus, que pertanyien a l’aristocràcia hongaresa. Després, vaig fer l’ascensió del turó, on s’alça el castell, i vaig visitar aquesta gran construcció quadrangular, flanquejada per torres als seus angles com una ruïna feudal. Potser podria doldre haver hagut d’enfilar-se fins allà si la vista no es pogués estendre amplament sobre els superbs vinyars dels voltants i la plana infinita per on discorre el Danubi.

Més avall de Presburg, el matí del 30 d’abril, la Dorothée va començar a endinsar-se per la «puszta». Ve a ser com l’estepa russa, com la sabana americana, la «puszta», les planes immenses de la qual s’estenen per tota l’Hongria central. Un territori extremadament curiós, amb tots els seus pasturatges dels quals no s’arriba a veure pas la fi, que recorren, de vegades, en una galopada desenfrenada, innombrables ramades de cavalls, i que nodreix, a més, ramats de bous i de búfals de milers de caps.

Per allà discorre, amb les seves múltiples ziga-zagues, el veritable Danubi hongarès. Ja engrossit per cabalosos tributaris provinents dels petits Carpats o dels Alps Estiris, pren aires de gran riu, després de no haver estat gaire més que un riuet modest al seu pas per Àustria.

Amb la imaginació, jo en remuntava el curs, fins a les seves llunyanes fonts, quasi a la frontera francesa, en el gran ducat de Baden limítrofe amb Alsàcia, i pensava que eren les pluges de França les que li aportaven les seves primeres aigües.

Havent arribat a Raab al capvespre, la barcassa va ser amarrada al moll per passar-hi la nit, l’endemà i la nit següent. Amb dotze hores, en vaig tenir prou per visitar aquesta ciutat, més fortalesa que vila, la Gyòr dels magiars.

A unes quantes llegües per sota de Raab, l’endemà, vaig poder veure, sense aturar-m’hi, la cèlebre ciutadella de Kromorn, alçada, de nou en nou, al segle XV per Maties Corví[3] i escenari de l’últim acte de la insurrecció.

Jo no conec res que doni tant de goig com abandonar-se al corrent del Danubi en aquesta part del territori magiar. Contínuament, meandres capritxosos, recolzades brusques que varien el paisatge, illes baixes mig negades, sobre les quals voletegen grues i cigonyes. És la «puszta» en tota la seva magnificència, que aviat esdevindrà turons que ondulen a l’horitzó. Allà prosperen les vinyes dels millors vins d’Hongria. Es pot estimar en més d’un milió de barrils, als quals el Tokay[4] contribueix en bona mesura, la producció d’aquest país, que ve després de França, abans que Itàlia i Espanya, en la llista de les regions vitícoles. Es diu que aquesta collita és quasi consumida completament al país. No amagaré pas, però, que me’n vaig obsequiar unes quantes ampolles als hostals de la ribera. ¡Que les descomptin dels paladars magiars!

Cal remarcar que els mètodes de cultiu van millorant d’any en any a la «puszta». Però encara hi ha molt a fer. S’hi hauria de crear una xarxa de canals de reg, que li assegurarien una fertilitat extrema, plantar-hi milers d’arbres i disposar-los en llargues i espesses cortines, com una barrera contra els mals vents. Així els cereals no trigarien pas a doblar i triplicar els seus rendiments.

Per desgràcia, a Hongria, la propietat no està prou repartida. Els béns de mà morta hi són considerables, com ara un domini de vint-i-cinc milles quadrades que el seu propietari no ha pogut explorar mai en tota la seva extensió, i, en canvi, els petits cultivadors no posseeixen ni tan sols la quarta part d’aquest vast territori.

Aquest estat de coses, tan perjudicial per al país, canviarà gradualment, i per res més que per aquesta lògica forçosa que té el futur. A més a més, el pagès hongarès no és gens refractari al progrés. Està ple de bona voluntat, de coratge i d’intel·ligència. Potser està una mica massa content de si mateix, menys, de tota manera, del que n’està el pagès germànic. Entre ells, hi ha la diferència que si el primer creu que ho pot apendre tot, el segon creu que ja ho sap tot.

Va ser a Gran, a la riba dreta, on vaig notar un canvi de l'aspecte general. Les planes de la «puszta» es van veure reemplaçades per llargs i atapeïts turons, ramificacions extremes dels Carpats i dels Alps Nòvics que estrenyen el riu i l’obliguen a travessar estrets congostos.

Gran és la seu del bisbat primacial d’Hongria, i, sens dubte, el més envejat dels bisbats del globus, si és que els béns d’aquest mon tenen cap atractiu per a un prelat catòlic. En efecte, el titular d’aquesta seu, cardenal, primat, legat, príncep de l’imperi i canceller del regne, està dotat d’una renda que pot sobrepassar el milió de lliures.

Més avall de Gran torna a començar la «puszta». S’ha de reconèixer que la natura és una gran artista. I practica la llei dels contrastos; en estil grandiós, a més a més, com tot el que ella fa. Aquí, ha volgut que el paisatge, després dels aspectes tan variats entre Presburg i Gran, fos trist, penós, monòton.

En aquest indret, la Dorothée va haver d’escollir un dels braços que formen Filla de Sant Andreu, i que, d’altra banda, són tots dos navegables. Va pendre el de l’esquerra, cosa que em va permetre veure la ciutat de Waitzen, dominada per una mitja dotzena de campanars, una església de la qual, edificada a la mateixa ribera, es reflecteix a les aigües, entre grans masses de verdor.

Més enllà, l’aspecte del país comença a modificar-se. A la plana, es veuen cultius d’hortalisses i, pel riu, llisquen embarcacions ja més nombroses. L’animació segueix a la calma. És ben visible que ens acostem a una capital. ¡I quina capital! Doble com certes estrelles, i, encara que aquestes estrelles no són de primera magnitud, si més no brillen resplendents dins la constel·lació hongaresa.

La barcassa va vorejar una darrera illa boscosa. Buda apareix primer, Pest a continuació, i va ser en aquestes dues ciutats, inseparables com dues germanes siameses, on, del 3 al 6 de maig, em pendria una mica de descans, tot cansant-me, més enllà de tota raó, visitant-les a consciència.

Entre Buda i Pest, entre la ciutat turca i la ciutat magiar passen les flotilles que formen el conjunt de les embarcacions que van amunt i avall, mena de galiotes amb un pal de bandera a la proa, i dotades d’un ample timó, la barra del qual és desmesuradament allargada.

Tant l’una com l’altra riba estan transformades en molls i vorejades per habitatges d’aspecte arquitectònic, per damunt dels quals despunten agulles i campanars.

Buda, la ciutat turca, és situada a la riba dreta, Pest a l’esquerra, i el Danubi, sempre sembrat d’illes cobertes de verdor, forma la corda de la semicircumferència ocupada per la ciutat hongaresa. Pel seu cantó, hi ha la plana, per on la ciutat ha pogut i podrà estendre’s còmodament. Pel cantó de Buda, hi ha una successió de turons fortificats, que la ciutadella corona.

De turca que era, Buda tendeix a tornar-se hongaresa, i, fins i tot, observant-la bé, austríaca. Més militar que comercial, s’hi troba a faltar l’animació que donen els negocis. Que ningú no s’estranyi si l’herba hi creix pels carrers i n’emmarca les voreres. Per habitants, sobretot, té soldats. I es diria que circulen per una ciutat en estat de setge. En molts indrets, s’hi veu la bandera nacional, la seda de la qual oneja al vent. Tot plegat, és una ciutat una mica morta a la qual s’enfronta la tan viva ciutat de Pest. Aquí, podríem dir que el Danubi discorre entre el futur i el passat.

Això no obstant, si bé Buda posseeix un arsenal i no li falten pas casernes, s’hi poden visitar, també, diversos palaus que tenen molt bon aspecte. Hi vaig sentir certa impressió davant les seves velles esglésies, davant la seva catedral, que va ser convertida en mesquita sota la dominació otomana. Hi vaig seguir un ample carrer les cases del qual, amb terrasses com a l’Orient, estan envoltades de reixats. Hi vaig recórrer els salons de l’ajuntament, cenyit per tanques amb unes composicions grogues i negres. I hi vaig contemplar la tomba de Gull-Baba, que visiten els pelegrins turcs.

Però em va passar com a la majoria dels estrangers, i Pest em va ocupar la major part del meu temps. Però, creieu-me, no va ser pas un temps perdut, perquè, realment, amb dos dies, no n’hi ha prou per visitar la capital hongaresa, la noble ciutat universitària.

Convé, primer de tot, enfilar-se al turó situat al sud de Buda, a l’extrem del barri de Taban, per tal de tenir la panoràmica completa de les dues ciutats. D’aquest punt estant, es veuen els molls de Pest i les seves places envoltades de palaus i de mansions d’una bella factura arquitectònica. Aquí i allà, cúpules amb nervadures daurades i agulles agosaradament dreçades cap al cel. L’aspecte de Pest és veritablement grandiós, i, de vegades, no pas sense raó, se l’ha preferit al de Viena.

Pel camp que l’envolta, sembrat de torres, s’estén la immensa plana de Ratos on, en altre temps, els cavallers hongaresos celebraven, amb gran enrenou, les seves assemblees polítiques nacionals.

Tot seguit, no s’hi pot pas deixar de visitar detingudament el Museu, les seves teles i estàtues, les sales d’història natural i d’antiguitats prehistòriques, les inscripcions, les monedes i les col·leccions etnogràfiques de gran valor que conté. Després, s’ha de visitar filla Margarida, amb els seus bosquets, els seus prats, els seus banys alimentats per una font termal, i també el jardí públic —l’Stadtwald chen—, regat per un petit riu, un lloc molt bo per jugar-hi i on s’esplaia lliurement tota una gentada molt animada, entre la qual es troben tipus notables d’homes i dones.

El dia abans de continuar el viatge, vaig entrar en un dels principals hostals de la ciutat per reposar-hi uns instants. La beguda favorita dels magiars, vi blanc barrejat amb una aigua ferruginosa, m’havia refrescat agradablement, i anava a continuar les meves caminades per la ciutat, quan la meva mirada es va fixar en un diari desplegat. El vaig agafar maquinalment i un titular en grosses lletres gòtiques va atreure de seguida la meva atenció: ANIVERSARI D’STORITZ.

Aquest cognom era el que havia pronunciat el sots-cap de la policia, era el del famós alquimista alemany i el del rebutjat pretendent a la mà de la Myra Roderich. No hi podia haver cap dubte a aquest respecte.

I heus aquí el que hi vaig llegir:

D’aquí a vint dies, el 25 de maig, se celebrarà a Spremberg l’aniversari d’Otto Storitz. Es pot afirmar que la població anirà multitudinàriament al cementiri de la ciutat natal del cèlebre savi.

Com tothom sap, aquest home extraordinari va prestigiar Alemanya amb els seus meravellosos treballs, amb les seves descobertes sorprenents i amb els seus invents que van contribuir tant al progrés de les ciències físiques.

Realment, l’autor de l’article no exagerava pas gens. Otto Storitz era justament cèlebre en el món científic. Però el que em va fer pensar més, van ser les línies següents:

Ningú no ignora que, mentre va ser viu, Otto Storitz, per a alguns esperits inclinats a les coses sobrenaturals, va passar per ser una mica bruixot. Un o dos segles abans, no és pas segur que no hagués estat detingut, condemnat i cremat a la plaça pública. Hem d’afegir que, després de la seva mort, un bon nombre de gent, evidentment disposada a la credulitat, el consideren, més que mai, com un autor de sortilegis i encanteris, que va posseir un poder sobrehumà. L’únic que els tranquil·litza és que es va emportar els seus secrets a la tomba. No podem pas esperar que tota aquesta bona gent arribin a obrir mai els ulls, i, per a ells, Otto Storitz restarà ben bé com un cabalista, un mag, quasi un home demoníac.

«Que fos el que volgués —vaig pensar jo—, l’important és que el seu fill hagi estat definitivament rebutjat pel doctor Roderich. ¡Tota la resta se me’n fum!».

El diari acabava en aquests termes:

Tot fa creure, doncs, que la multitud serà considerable, com cada any, a la cerimònia de l’aniversari, això sense comptar-hi els amics seriosos que han restat fidels a la memòria d’Otto Storitz. I no és anar massa lluny de pensar que una població tan supersticiosa com és la d’Spremberg espera que s’hi produeixi algun prodigi i en vol ser testimoni. Segons el que es desprèn del que hem sentit dir constantment a la ciutat, el cementiri serà escenari dels fenòmens més inversemblants i extraordinaris. Ningú no s’estranyaria pas, doncs, si, enmig de l’espant general, s’alçava la llosa de la tomba i el fantàstic savi ressuscitava en tota la seva glòria.

Alguns arriben a opinar, fins i tot, que Otto Storitz no és ni tan sols mort, i que s’haurien celebrat uns falsos funerals el dia de les seves exèquies.

No ens entretindrem pas discutint semblants històries. Però, com tothom sap, les supersticions no tenen res a veure amb la lògica, i hauran de passar molts anys abans que el sentit comú no hagi acabat amb aquestes llegendes ridícules.

Aquesta lectura no va deixar de suggerir-me algunes reflexions pessimistes. Que Otto Storitz era mort i enterrat, era una cosa ben segura. Que la seva tomba s’obris el 25 de maig, i que aparagués com un nou Llàtzer davant les mirades de la multitud, no valia la pena aturar-se a pensar-ho ni un moment. Però si bé la defunció del pare era incontestable, no ho era pas menys que tenia un fill que era viu i ben viu, aquell Wilhelm Storitz rebutjat per la família Roderich. ¿No era de témer que no causés maldecaps al Marc, que no posés entrebancs al seu matrimoni?…

«Bé vaja! —em vaig dir a mi mateix deixant estar el diàries veu que ja desvariejo—. Wilhelm Storitz va demanar la mà de la Myra… li va ser negada… ¿I després? No se l’ha tornat a veure, aquest Storitz, i, com que el Marc no m’ha dit pas ni una paraula sobre aquest assumpte, no veig per què he de donar-li cap importància, jo».

Vaig fer que em portessin paper, ploma i tinta i vaig posar-me a escriure al meu germà per anunciar-li que sortiria de Pest l’endemà i que arribaria la tarda de l’11 de maig, perquè tan sols em trobava a setanta-cinc llegües de Ragz, com a màxim. Li indicava que, fins aleshores, el meu viatge s’havia efectuat sense incidents ni retards, i que no veia cap raó perquè no s’acabés de la mateixa manera. No oblidava pas de presentar els meus respectes al senyor i a la senyoreta Roderich, i hi afegia, per a la senyoreta Myra, la seguretat de la meva afectuosa simpatia, que el Marc em faria la mercè de transmetre-li.

L’endemà, a les vuit del matí, la Dorothée va desamarrar del moll i es va deixar anar al corrent.

No cal dir que, a partir de Viena, a cada escala, s’havia produït un renovament de personal en el passatge. Els uns havien desembarcat a Presburg, a Raab, a Gran i a Budapest; els altres s’hi havien embarcat a les esmentades ciutats. Només n’hi havia cinc o sis, que haguéssiu agafat el vaixell a la capital austríaca, entre ells uns anglesos, que havien de baixar fins a la mar Negra.

A Pest, com a les escales dites més amunt la Dorothée havia rebut, doncs, nous passatgers. Un d’ells em va atreure l’atenció en especial, de tant estrany com em va semblar el seu aspecte.

Era un home del voltant d’uns trenta-cinc anys, alt, d’un ros vermellós, amb cara de dur i la mirada imperiosa; en resum, dels tipus menys simpàtics. La seva actitud indicava un home altiu i desdenyés. Diverses vegades, es va adreçar al personal de bord, cosa que em va permetre sentir-ne la veu, desagradable, i el to sec en què feia les seves preguntes.

Aquell passatger semblava que no es volia fer amb ningú. Poc m’importava, però, ja que, fins llavors, jo mateix m’havia mantingut en una extrema reserva enfront dels meus companys de viatge. El patró de la Dorothée era l’únic a qui havia demanat algunes informacions sobre la ruta.

Observant bé aquell personatge, podia pensar que era un alemany, molt probablement originari de Prússia. Es notava, com sol dir-se, i tot en ell portava la marca teutona. Impossible de confondre’l amb els bons hongaresos, els simpàtics magiars, veritables amics de França.

La barcassa, en deixar Budapest, no anava gaire més de pressa que el corrent. La brisa, molt fluixa, no li imprimia més que una dèbil velocitat pròpia. D’aquí, doncs, la gran facilitat per poder observar amb detall els paisatges que s’oferien als nostres ulls. Després d’haver deixat enrere la doble ciutat, la Dorothée, en arribar a l’illa Czepel, que separa el Danubi en dos braços, va pendre el de l’esquerra.

Potser el lector s’estranyi —¡suposant que jo en tingui cap de lector!— de la completa banalitat d’un viatge del qual he començat exalçant-ne la raresa. Si és així, que prengui paciència. Abans de no gaire, tindrem tantes rareses com es puguin desitjar.

Precisament, va ser en el moment en què la Dorothée contornejava Filla Czepel quan es va produir el primer incident del qual he conservat memòria. Un incident dels més insignificants, tanmateix. Fins i tot em pregunto si tinc el dret d’anomenar «incident» un fet de tan poca importància, i, a més a més, totalment imaginari, tal com vaig poder comprovar tot seguit. Sigui com sigui, vet aquí la cosa:

Jo em trobava llavors a la popa del vaixell, dret, a la vora del meu bagul, a la tapa del qual hi havia clavat un paper on qui volgués podia llegir el meu nom, cognom, adreça i condició social. Recolzat a la barana, deixava errar beatíficament els meus ulls sobre la «puszta» que s’estén més avall de Pest, i no pensava en res, ho confesso.

De cop i volta, vaig sentir la vaga sensació que hi havia algú darrere meu.

Tothom coneix, per haver-la experimentat, aquesta molèstia sorda que sentim quan som mirats sense saber-ho per algú del qual ignorem la presència. És un fenomen mal o no explicat i, al capdavall, força misteriós. Doncs bé, en aquell moment, vaig experimentar una molèstia d’aquesta mena!

Em vaig tombar bruscament. Al meu entorn immediat, no hi havia ningú.

La impressió havia estat tan clara, que vaig restar uns quants minuts bocabadat, en constatar la meva solitud. Però, a la fi, vaig haver de retre’m a l’evidència, i reconèixer que més de deu tuases[5] em separaven dels passatgers més pròxims.

Tot dominant-me del meu estúpid nerviosisme, vaig tornar, doncs, a la meva primera postura, i segurament no hauria guardat cap record d’aquest fútil incident, si uns esdeveniments, que llavors estava ben lluny d’esperar-me, no s’haguessin encarregat de tornar-me’l a la memòria.

En tot cas, de moment, vaig deixar de pensar-hi, i les meves mirades van tornar a adreçar-se a la «puszta», que s’estenia davant meu, amb els seus curiosos efectes de miratge, les seves llargues planúries, els seus pasturatges verdejants, els seus conreus més atapeïts, més rics com més pròxims a la gran ciutat. Al riu, continuava el rosari d’illes baixes, eriçades de salzes, la capçada dels quals emergia com si fossin grossos matolls d’un gris pàl·lid.

En el curs d’aquella jornada del 7 de maig, vam fer prop de vint llegües, seguint els múltiples replecs del riu, sota un cel insegur, que ens va donar més hores humides que seques. En fer-se fosc, ens vam aturar per passar la nit entre Dunaújváros i Dunafoldvar. La jornada de l’endemà va ser en tot semblant, i, de nou, vam fer una parada al camp ras, unes deu llegües més enllà de Baja.

El 9 de maig, amb el temps un altre cop serè, vam rependre la navegació amb la seguretat d’arribar a Mohács abans del vespre.

Cap a les nou, en el moment que entrava a la cambra, el passatger alemany en sortia. Vam estar a punt de topar, i em va sorpendre la mirada especial que em va dirigir. Era la primera vegada que l’atzar ens acostava a tots dos i, tanmateix, no solament hi havia insolència en aquella mirada, sinó que —sens dubte, devia estar somiant— hauria jurat que també hi havia odi.

Què tenia amb mi, aquell individu? ¿M’odiava simplement perquè jo era francès? Se’m va acudir, en efecte, que devia haver pogut llegir el meu nom a la tapa del meu bagul, o també a la placa de la meva bossa de viatge, dipositada en un dels banquets de la cambra. Potser era això el que em reportava ser mirat d’aquella manera.

Doncs bé, si ell sabia el meu nom, jo estava decidit a ignorar el seu, perquè el personatge m’interessava ben poc.

La Dorothée va fer escala a Mohács, però prou tard perquè, d’aquesta ciutat bastant important, només en pogués veure dues agulles punxegudes, pel damunt d’una massa ja inundada per la foscor. Això no obstant, hi vaig desembarcar, i, després d’una incursió d’una hora, vaig tornar a bord.

Hi va haver l’embarcament d’alguns passatgers, i vam tornar a engegar a l’alba del 10 de maig.

Durant aquesta jornada, l’individu en qüestió es va creuar diverses vegades amb mi sobre coberta, afectant mirar-me amb un aire que, decididament, em desagradava. A mi, no m’agrada pas buscar raons amb la gent, però tampoc no m’agrada que se m’observi amb aquesta persistència ofensiva. Si tenia res a dir-me, ¿per què aquell impertinent no me la deia? No és pas amb els ulls, que es parla en aquests casos, i, si no entenia el francès, jo prou hauria ben sabut respondre-li en la seva llengua.

De tota manera, si arribava a interpel·lar el teutó, valia més que, prèviament n’hagués obtingut algunes informacions.

Vaig interrogar, doncs, el patró de la barcassa i li vaig demanar si coneixia aquell viatger.

—És la primera vegada que el veig —em va respondre ell.

—¿És un alemany? —vaig continuar jo.

—Sense cap dubte, senyor Vidal, i fins i tot crec que ho és doblement, perquè deu ser un prussià.

—¡Ep, que ja és massa, ser-ne una vegada! —vaig exclamar jo, resposta poc digna, ho reconec, d’un esperit cultivat, però que em va semblar que va agradar al capità, que era d’origen hongarès.

A la tarda, el vaixell va evolucionar a l’alçada de Sombor, massa allunyada de la vora esquerra del riu perquè fos possible veure-la. Es tracta d’una ciutat molt important, situada, com Szeged, en aquesta mena de gran península formada pels dos cursos del Danubi i del Tisa, un dels seus afluents més importants.

L’endemà, tot seguint les nombroses sinuositats del riu, la Dorothée es va dirigir cap a Vukovar, que s’alça a la riba dreta. Llavors vam anar vorejant la frontera d’Eslavònia, on el riu modifica la seva direcció nord-sud per anar a discórrer cap a l’est. Per allà, s’estén també el territori dels Confins Militars. De tros en tros, s’hi veien, una mica enrere del marge, nombrosos cossos de guàrdia, en constant comunicació pel vaivé dels sentinelles que ocupen cabanyes de fusta i garites fetes de branques.

Aquest territori està administrat militarment. Tots els habitants, designats amb el nom de «grenzer», hi són considerats soldats. Les províncies, els districtes, les parròquies, s’hi esborren per deixar lloc als regiments i a les companyies d’aquest exèrcit especial. Sota la denominació de Confins Militars, es troba comprès el territori que va des de les riberes de l’Adriàtica fins a les muntanyes de Transilvània, una àrea de sis-centes deu milles quadrades, la població de la qual, més d’un milió cent mil ànimes, està sotmesa a una severa disciplina. Aquesta institució data d’abans de l’actual regnat de Maria-Teresa[6], i té la seva raó de ser, no tan sols contra els turcs, sinó també, com a cordó sanitari, contra la pesta, que l’una no és pas millor que els altres.

A partir de Vukovar, vaig deixar de veure l’alemany a bord. Sens dubte, havia desembarcat en aquesta ciutat. Em vaig trobar, doncs, alliberat de la seva presència, cosa que em va estalviar qualsevol explicació amb ell.

Ara, a més a més, d’altres pensaments ocupaven el meu esperit. Dins de poques hores, el vaixell hauria arribat a Ragz. ¡Quina alegria de poder tornar a veure el meu germà de qui feia més d’un any que estava separat, de poder estrènye’l entre els meus braços, de poder enraonar tots dos de coses tan interessants per a nosaltres, de poder conèixer la seva nova família!

Cap a les cinc de la tarda, a la riba esquerra, entre els salzes del marge i darrere una cortina de pollancres, van aparèixer algunes esglésies, les unes coronades de cúpules, les altres dominades per agulles, que es retallaven sobre el fons d’un cel per on corrien uns núvols ràpids.

Eren els primers alineaments d’una gran ciutat, era Ragz. Al darrer tombant del riu, va aparèixer tota sencera, pintorescament assentada al peu d’uns alts turons, en un dels quals es dreçava el vell castell feudal, l’acròpolis tradicional de les antigues ciutats d’Hongria.

Empesa per la brisa, la barcassa es va acostar al desembarcador i va atracar-hi. Va ser, en aquell instant precís, que va sobrevenir el segon incident del meu viatge. ¿Mereix que l’expliqui, aquesta vegada?… Que el lector mateix ho jutgi:

Jo m’estava dret, a prop de la banda de babord, mirant la línia dels molls, mentre la majoria dels passatgers arribaven al portaló. A la sortida del moll, hi havia nombrosos grups, entre els quals estava segur que hi hauria el Marc.

Doncs bé, quan tractava de localitzar-lo, vaig sentir, a prop meu, clarament pronunciades en llengua alemanya, aquestes paraules del tot inesperades:

—Si Marc Vidal es casa amb Myra Roderich, pobre d’ell i pobre d’ella!

Em vaig tombar ràpidament… Estava tot sol en aquell lloc. Però tot i així, algú m’acabava de parlar! Sí, se m’havia parlat, i, encara diria més, la veu no m’era pas desconeguda!…

Però no hi havia pas ningú, ho repeteixo, ningú!… Evidentment, m’havia equivocat quan havia cregut sentir aquesta frase amenaçadora… Una mena d’al·lucinació, res més… Forçosament havia d’estar malament dels nervis, perquè em fessin unes males passades com aquelles en dos dies de diferència!… Estupefacte, vaig tornar a mirar al meu voltant… No, no hi havia pas ningú… ¿Què podia fer, sinó arronsar les espatlles i limitar-me purament i simplement a desembarcar?

I, en efecte, això va ser el que vaig fer, obrint-me pas, amb penes i treballs, entremig de la gentada eixordadora que abarrotava el moll.





3


El Marc m’esperava, tal com jo havia pensat, al desembarcat! i m’estenia els braços. I tots dos ens vam abraçar cor contra cor.

—Henri… el meu estimat Henri! —repetia ell, amb la veu emocionada i els ulls humits, tot i que la seva fesomia expressava felicitat.

—El meu estimat Marc —deia jo per la meva banda—, deixa’m que et torni a abraçar!

En acabat, després de les primeres efusions, vaig exclamar:

—Au, va, som-hi! Em portaràs on t’allotges tu, suposo.

—Sí, a l’hotel Temesvar, a deu minuts d’aquí, al carrer del Príncep Miloch… Però no pas sense haver-te presentat abans al meu futur cunyat.

No m’havia fixat en un oficial que es mantenia una mica enrere del Marc. Era un capità. Portava l’uniforme de la infanteria dels Confins Militars. Vint-i-vuit anys com a màxim, d’una alçada per sobre de la mitjana, bona presència, bigoti i barbeta de color castany, amb l’aire altiu i aristocràtic dels magiars, però amb els ulls acollidors i els llavis somrients. De primera impressió, molt simpàtic.

—El capità Haralan Roderich —va dir el Marc.

Vaig estrènyer la mà que m’estenia el capità Haralan.

—Senyor Vidal —em va dir—, estem molt contents de veure’l, i no es pot pas figurar quin plaer causarà la seva arribada, esperada amb tanta impaciència, a tota la meva família.

—¿Inclosa la senyoreta Myra? —vaig preguntar.

—Ja ho crec! —va exclamar el meu germà—, que no és pas culpa d’ella, estimat Henri, si la Dorothée no ha fet les seves deu llegües a l’hora des de la teva sortida de Viena!

Cal fer notar que el capità Haralan parlava el francès amb facilitat, com el seu pare, la seva mare i la seva germana, que havien viatjat per França. D’altra banda, com que tant el Marc com jo teníem un perfecte coneixement de la llengua hongaresa, des d’aquell dia i en els que van venir després, vam poder conversar indiferentment en totes dues llengües, que, de vegades, es barrejaven.

Un cotxe va carregar el meu equipatge. El capità Haralan i el Marc hi van pujar amb mi, i, al cap de pocs minuts, es va aturar davant l’hotel Temesvar.

Després d’haver fixat per a l’endemà la meva primera visita a la família Roderich, vaig quedar-me sol amb el meu germà, en una habitació força confortable, al costat de la que ell ocupava d’ençà que s’havia instal·lat a Ragz.

La nostra conversa va continuar fins a l’hora de sopar.

—Estimat Marc —li vaig dir—, ve-te’ns aquí reunits, per fi, tots dos amb bona salut, eh?… Si no m’enganyo, la nostra separació ha durat ben bé un any.

—Sí, Henri, i el temps se m’ha fet llarg, encara que la presència de la meva estimada Myra n’hagi abreujat agradablement els darrers mesos… Però ja ets aquí, i l’absència no m’ha fet pas oblidar que tu ets el meu germà gran.

—El teu millor amic, Marc.

—Per això, Henri, ja ho pots compendre, el meu matrimoni no es podia fer si tu no eres aquí, al meu costat!… A més a més, ¿no havia de demanar el teu consentiment?

—¿El meu consentiment?

—Sí, com el demanaria al nostre pare, si fos aquí. Però, igual que ell, no me’l negaràs pas, i, quan la coneguis…

—Ja la conec per les teves cartes, i sé que ets feliç.

—Més que no sabria dir-te. Tu ja la veuràs, la jutjaràs i l’estimaràs, n’estic ben segur! És la millor de les germanes que et podria donar.

—I que jo accepto, estimat Marc, sabent, per endavant, que tu no has pogut fer sinó una elecció excel·lent. Però ¿per què no anem a visitar el doctor Roderich aquesta tarda mateix?

—No, fins demà… No ens pensàvem pas que el vaixell arribés tan d’hora, i no t’esperàvem fins al vespre. Només per un excés de previsió hem vingut abans al moll, Haralan i jo, i ben bé que ens ha sorprès, perquè hem vist que ja desembarcàveu. Oh, si la meva estimada Myra ho hagués sabut!… ¡Quin greu que li sabrà!… Però, ja et dic que no t’esperen fins demà. Avui, la senyora Roderich i la seva filla han disposat de la resta del dia, i demà ja et presentaran les seves excuses.

—D’acord, Marc —vaig respondre—, i ja que tenim unes quantes hores per a nosaltres avui, aprofitem-les per enraonar, per parlar del passat i del futur, per intercanviar els records que dos germans poden tenir després d’un any de separació.

El Marc em va explicar llavors el seu viatge d’ençà que havia sortit de París, totes les seves etapes marcades per l’èxit, la seva estada a Viena i a Presburg, on se li havien obert de bat a bat les portes del món artístic. En suma, no em va dir res de nou que jo ja no sabés. Un retrat signat per Marc Vidal era una cosa molt sol-licitada, molt disputada, i amb el mateix fervor pels rics austríacs que pels rics magiars.

—No hi podia donar l’abast, Henri. ¡Encàrrecs i fins i tot subhastes pertot arreu! ¿Què volies que hi fes? Un bon burgès de Presburg ho va resumir en una frase: «Marc Vidal pinta més versemblant que la pròpia natura». Per això —va afegir el meu germà bromejant— no m’estranyaria pas que, un dia d’aquests, em raptessin per retratar tota la cort de Viena!

—¡Vigila, Marc, vigila! ¡Que et podries trobar en un bon compromís ara, si haguessis de deixar Ragz per anar-te’n a la cort!

—Home!, declinaria la invitació el més respectuosament que pogués. Ara no estic pas per retrats… o, més ben dit, acabo d’enllestir l’últim.

—El seu, oi?

—Sí, el seu, i estic segur que no és pas dels pitjors que he fet.

—Oh, qui ho sap això! —vaig exclamar jo—. Quan un pintor està més preocupat pel seu model que pel retrat…

—En fi, Henri, ja ho veuràs!… T’ho repeteixo: ¡més versemblant que la pròpia natura!… És el meu gènere, el retrat, es veu… Però sí: tot el temps que la meva estimada Myra posava, els meus ulls no se’n podien separar. Ara bé, ella no s’ho prenia pas a broma. No era pas al promès, sinó al pintor, que ella entenia que dedicava aquelles hores massa curtes… I el meu pinzell corria sobre la tela… ¡I amb quina passió! De vegades, em semblava que el retrat s’anés a animar, a pendre vida, com l’estàtua de Galatea[7]…

—¡Calma, Pigmalió, calma! Abans, explica’m com vas entrar en relació amb la família Roderich.

—Estava escrit.

—No ho dubto pas, però…

—Mira: diversos salons de Ragz m’havien fet l’honor d’admetre’m des dels primers dies de la meva arribada. Cap altra cosa no em podia resultar més agradable, encara que només fos per passar-hi les nits, sempre llargues en una ciutat estrangera. Freqüentava assíduament aquests salons, on trobava bon acolliment, i va ser en un d’ells en què vaig renovar la coneixença del capità Haralan.

—La vas renovar, dius?… —vaig preguntar.

—Sí, Henri, perquè ja me l’havia trobat unes quantes vegades a Pest. És un oficial de molts grans mèrits, destinat a un futur brillant, i alhora un home molt amable, i a qui, per comportar-se com un heroi durant les guerres de Maties Corví, només li ha faltat…

—¡Haver nascut en aquella època! —vaig replicar jo rient.

—Això mateix —va prosseguir el Marc en el mateix to—. En poques paraules, aquí ens vam tornar a veure cada dia, i les nostres relacions, de primer una mica vagues, es van anar transformant a poc a poc en una estreta amistat. Em va voler presentar a la seva família, i jo ho vaig acceptar, tant més gustosament perquè ja m’havia trobat la Myra en algunes recepcions, i…

—I —vaig continuar jo—, com que la germana no era pas menys encantadora que el germà, es van multiplicar les visites a la casa del doctor Roderich…

—Sí, Henri, des de fa tres mesos, no he deixat passar cap vetllada sense anar-hi. Però, després d’això, quan parlo de la meva estimada Myra, potser et deus pensar que exagero…

—No, home, no, i ara! no exageres pas. Estic segur que no seria pas possible exagerar, parlant d’ella. I, fins i tot, si vols saber la meva opinió sincera, et confesso que et trobo moderat.

—¡Ai, Henri, com l’estimo!

—Ja es veu, això. A més a més, estic content de pensar que entraràs en la més respectable de les famílies…

—I la més respectada —va respondre el Marc—. El doctor Roderich és un metge molt apreciat, i els seus col·legues el tenen en el concepte més alt. A la vegada és un home molt bo i ben digne de de ser el pare…

—De la seva filla —vaig dir jo—, de la mateixa manera que la senyora Roderich, sens dubte, no deu ser pas més poc digna de ser-ne la mare.

—¡Oh, ella, és una dona excel·lent! —va exclamar el Marc—. Adorada per tots els seus, pietosa, caritativa, sempre ocupada en bones obres…

—Una perfecció de dona, vaja, i que serà una sogra com no se’n troben pas a França, oi, Marc?

—Sí, home, riu-te’n!… ¡Fes-hi brometa!… En primer lloc, Henri, aquí, no som pas a França, sinó a Hongria, en aquest país magiar on els costums han conservat una mica de la severitat d’altres temps, on la família encara és patriarcal…

—Així doncs, futur patriarca, perquè tu també ho seràs quan et toqui…

—¡És una situació social igual com qualsevol altra!

—Sí, seràs com Matusalén!, Noé, Abraham, Isaac o Jacob![8]

En fi, però, la teva historia, em sembla que no té res de gaire extraordinari: Gràcies al capità Haralan, vas ser introduït en aquesta família i t’hi van rebre la mar de bé, cosa que no m’estranya, coneixent-te com et conec, i tu no vas poder veure la senyoreta Myra sense quedar-ne seduït per les seves qualitats físiques i morals…

—¡Exacte, germà!

—Les qualitats morals, eren per al promès. Les qualitats físiques, eren per al pintor, i aquestes no s’esborraran pas de la tela com aquelles del teu cor… ¿Què et sembla, la meva frase?

—¡Pomposa, però justa, estimat Henri!

—Justa, també, la teva apreciació. I, per concloure, direm que, de la mateixa manera que el Marc Vidal no va poder veure la senyoreta Myra Roderich sense quedar tocat per la seva gràcia, ella, la senyoreta Myra Roderich, no va poder veure el Marc Vidal sense quedar tocada per…

—Jo no he dit pas això, Henri!

—Però ho dic jo, encara que només sigui per respecte a la sagrada veritat de les coses… I el senyor i la senyora Roderich, quan es van adonar del que passava, no es van alarmar gens. I el Marc no va trigar a obrir el seu cor al capità Haralan. I el capità Haralan no ho va veure pas gens de mal ull. I en va parlar a la noia. Després, el Marc Vidal va fer oficialment la seva petició, la qual va ser acceptada, i aquesta novel·la està a punt d’acabar com tantes altres del mateix gènere…

—El que tu en dius el final, estimat Henri —va interrompre el Marc—, segons la meva opinió, és el començament.

—Tens raó, Marc, i jo sembla que ja no conegui el valor de les paraules… ¿Quan serà, el casament?

—Esperàvem la teva arribada per fixar-ne definitivament la data.

—Doncs bé, quan vulgueu… d’aquí a sis setmanes… sis mesos… sis anys…

—Estimat Henri —va respondre el Marc—, suposo que em faràs el favor de dir al doctor que’ el temps d’un enginyer és molt preciós, i que si tu haguessis d’allargar massa la teva estada a Ragz, el funcionament del sistema solar, en deixar de trobar-se sotmès als teus savis càlculs, es podria espatllar.

—En una paraula, que jo seria el responsable dels terratrèmols, inundacions, onades gegants i d’altres cataclismes.

—Això mateix… I que, per tant, la cerimònia no pot retardar-se més enllà de…

—De demà passat o, fins i tot, d’aquest vespre mateix, oi?… Estigues tranquil, estimat Marc, que diré tot el que caldrà, encara que els meus càlculs no siguin pas realment tan necessaris com tu creus per al bon ordre de l’univers, cosa que em permetrà passar ben bé un mes amb tu i la teva dona.

—Em sembla perfecte.

—Però, estimat Marc, ¿quins són els teus projectes? ¿Tens la intenció de deixar Ragz immediatament després del teu casament?

—Doncs això encara no ho tenim pas decidit —va respondre el Marc—, i ja tindrem temps d’estudiar la qüestió. Ara com ara, no em preocupo més que del present. Pel que fa al futur, per a mi es limita al meu casament. Més enllà no hi ha res més.

—¡El passat ja no existeix —vaig exclamar jo—, el futur tampoc no existeix, el present, és l’únic que existeix! I, embolcallant tot això, sona un «concerto» italià que tots els enamorats reciten a les estrelles.

La conversa va continuar en aquest to fins a l’hora de sopar. Després, el Marc i jo, fumant el nostre cigar, ens en vam anar a estirar les cames pel moll del marge esquerre del Danubi.

No era pas aquest primer passeig nocturn el que podia donar-me una visió de la ciutat. Però, l’endemà i els dies següents, ja tindria temps de sobres per visitar-la amb detall, més probablement en companyia del capità Haralan que no pas del Marc.

No cal dir que el tema de la nostra conversa no havia pas canviat i que la Myra Roderich va continuar essent-ne l’objecte.

Una paraula, no sé quina, em va fer recordar el que m’havia dit a París, el dia abans de la meva sortida, el sots-cap de la policia. Però, en les paraules del meu germà, res no indicava que la seva novel·la rosa hagués estat pertorbada, ni que fos un dia. Tot i així, si bé el Marc ara no tenia cap rival, si més no aquest rival havia existit, perquè era cert que la Myra Roderich havia estat demanada pel fill d’Otto Storitz. I, d’altra banda, no era pas gens estrany que hagués demanat la mà d’una noia perfecta i en una bona situació de fortuna.

Naturalment, les paraules que havia cregut sentir al moment en què anava a desembarcar em van tornar a venir a la memòria. Però continuava creient que havia estat víctima d’una al·lucinació. A més a més, encara que admetés que haguessin estat realment pronunciades, ¿quina conclusió en podia treure, si no sabia a qui atribuir-les? Jo hauria estat bastant inclinat a incriminar-hi l’antipàtic alemany que s’havia embarcat a Pest. Però hi havia de renunciar, ja que aquell impertinent havia abandonat el vaixell a Vukovar. En aquest cas, doncs, només quedava la hipòtesi d’un bromista pesat.

Sense fer saber aquest incident al meu germà, vaig creure que era el meu deure fer-li cinc cèntims del que m’havien informat sobre Wilhelm Storitz.

El Marc va respondre, de primer, amb un gest de desdeny dels més característics. Després, em va dir:

—En efecte, Haralan em va parlar d’aquest individu. Segons que sembla, és el fill únic d’aquell savi, Otto Storitz, al qual, a Alemanya, van crear una reputació de bruixot, reputació injustificada, d’altra banda, perquè realment va ocupar un lloc important dins les ciències naturals, i va fer descobertes importants en química i física. Però la petició del seu fill va ser rebutjada.

—Molt abans que la teva hagués estat acceptada, oi?

—Quatre o cinc mesos abans, si no m’equivoco —va respondre el meu germà.

—Els dos fets, doncs, ¿no tenen cap relació?

—Cap.

—¿I la senyoreta Myra sap que Wilhelm Storitz havia aspirat a l’honor de ser el seu marit, com diu la cançoneta?

—No ho crec pas.

—¿I, després, no ha tornat mai més a fer noves gestions?

—No, mai més. Devia compendre que no hi tenia cap possibilitat.

—¿I per què no? ¿Es que la seva reputació…?

—No. Wilhelm Storitz és una mena de tipus original, que duu una existència força misteriosa, i que viu molt retirat…

—A Ragz?

—Sí, a Ragz, en una casa aïllada del passeig de Tékéli, on no hi entra mai ningú. Se’l té per un noi estrany; això és tot. Però és un alemany, i, amb això, ja n’hi hauria hagut prou per motivar la negativa del senyor Roderich, perquè, als hongaresos, no els agraden pas gaire els representants de la raça teutona.

—¿L’has vist algun cop?

—Algunes vegades, i, un dia, al Museu, el capità Haralan me’l va assenyalar, sense que ell semblés advertir-nos.

—És a Ragz actualment?

—No t’ho sabria pas dir exactament, Henri, però em sembla que no se l’hi ha vist des de fa dues o tres setmanes.

—Seria millor que se n’hagués anat de la ciutat.

—Bah! —va fer el Marc—, deixem estar aquest home on sigui, i, si mai hi ha cap senyora de Wilhelm Storitz, pots estar ben segur que no serà pas la Myra Roderich, perquè…

—Sí —vaig replicar jo—, ¡perquè serà la senyora de Marc Vidal!

El nostre passeig va continuar pel moll fins al pont de barques que uneix la riba hongaresa amb la riba sèrbia. En allargar-lo, jo tenia un propòsit. Des de feia una estona, em semblava que érem seguits per un individu que caminava darrere nostre, com si tractés de sentir la nostra conversa. Volia estar-ne segur.

Vam fer una parada d’uns quants minuts al pont, admirant el gran riu, que, en aquella nit tan clara, reflectia a milers els astres del cel, talment com peixos d’escates lluminoses. Vaig aprofitar aquella aturada per inspeccionar el crioll d’on veníem. A certa distància, hi vaig veure un home d’alçada mitjana, i, a jutjar pel seu caminar feixuc, d’una certa edat.

Però aviat vaig deixar de pensar-hi. Atabalat de preguntes pel Marc, vaig haver de donar-li informacions sobre els meus propis assumptes, notícies dels nostres amics comuns i del món artístic amb qui mantenia relacions freqüents. Vam parlar molt de París, on tornaria per establir-s’hi després del seu matrimoni. La Myra, segons semblava, estava molt contenta de tornar a veure aquell París que ella ja coneixia, i de tornar-lo a veure de bracet del seu marit.

Vaig informar al Marc que li havia portat tots els papers que em demanava en la seva darrera carta. Podia estar tranquil, no li faltarien cap dels passaports exigits pel gran viatge matrimonial.

En suma, la conversa tornava a adreçar-se constantment cap a aquella estrella de primera magnitud, la resplendent Myra, com l’agulla imantada ho fa cap a l’estrella Polar. El Marc no es cansava de parlar-me’n, i jo no em cansava de sentir-lo. ¡Feia tant de temps, que volia dir-me totes aquelles coses!… Això no obstant, em tocava a mi ser raonable, si no volia que la nostra xerrada durés fins que es fes de dia.

Vam rependre, doncs, el camí de l’hotel. Quan hi vam arribar, vaig donar un últim cop d’ull cap enrere. El moll estava desert. Admetent que mai hagués existit fora de la meva imaginació, l’home que ens seguia havia desaparegut.

A dos quarts d’onze, el Marc i jo érem a les nostres habitacions de l’hotel Temesvar. Em vaig ficar al llit i, tot seguit, vaig començar a adormir-me…

De cop i volta, em vaig redreçar d’una batzegada. ¿Ho havia somiat?… ¿Havia estat un malson?… ¿Era una obsessió?… Les mateixes paraules que havia cregut sentir a bord de la Dorothée, em va semblar que les havia tornat a sentir mentre m’endormiscava, ¡aquelles paraules que amenaçaven el Marc i la Myra Roderich!





4


L’endemà —el gran dia—, vaig visitar oficialment la família Roderich.

La casa del doctor s’alça a l’extrem del moll de Batthyani, a la cantonada del passeig de Tékéli, el qual, sota diferents noms, fa la volta a la ciutat. És una mansió moderna, d’una ornamentació rica i severa a l’interior, moblada amb un gust que testimonia un sentit artístic molt refinat.

Per una porta cotxera flanquejada per una petita porta de servei, s’entra en un pati empedrat, que es perllonga en un gran jardí envoltat d’oms, d’acàcies, de castanyers i de faigs, els cimalls dels quals sobrepassen el mur de tancament. Enfront d’aquestes dues portes, hi ha les dependències del servei, entapissades d’aristolòquia i de vinya verge, i unides al cos principal de l’edifici per un corredor de vitralls de colors, que va a parar a la base d’una torre rodona, d’uns seixanta peus d’alçada, dins la qual es desplega l’escala.

Al capdavant de la casa, s’estén una galeria vidriada, sobre la qual s’obren les portes, drapades amb antigues tapisseries, que condueixen al gabinet del doctor Roderich, als salons i al menjador, i totes aquestes habitacions reben la llum del costat del moll de Batthyani per les sis finestres de la façana i pel costat del passeig de Tékéli.

El primer i el segon pis reprodueixen la mateixa disposició: damunt del saló gran i del menjador, l’habitació del capità Haralan; damunt del gabinet del doctor, la de la senyoreta Myra i el seu tocador.

Ja coneixia aquesta mansió abans d’haver-la visitat. En el curs de la nostra conversa del dia abans, el Marc no se n’havia pas oblidat ni un detall. Me l’havia descrit peça per peça, incloent-hi la seva original escala, coronada per un mirador i una terrassa circular, des d’on es domina la ciutat i el curs del Danubi. Sabia, fins i tot, de la forma més precisa, quin era el lloc preferit de la senyoreta Myra a taula o al saló gran, i a quin banc li agradava seure al fons del jardí, a l’ombra d’un castanyer magnífic.

Cap a la una del migdia, el Marc i jo vam ser rebuts a la gran galeria vidriada, construïda al davant del cos principal de l’edifici. Al mig, hi havia una jardinera de coure treballat, on es descloïen en tota la seva esplendor unes flors de primavera. Per ornamentar els angles, alguns arbrissons de la zona tropical: palmeres, dracenes i araucàries. A les parets, diverses teles de les escoles hongaresa i holandesa, de les quals el Marc destacava el gran valor que tenien.

Sobre un cavallet, vaig poder veure i admirar el retrat de la senyoreta Myra, obra d’una factura excel·lent, digna del nom que la signava, i que per a mi és el més estimat del món.

El doctor Roderich tenia ja cinquanta anys, però pràcticament ningú no hauria dit que tenia aquesta edat. Era un home alt, de cos dret, de cabellera espessa i grisosa, amb els colors d’una bona i inalterable salut, d’una constitució vigorosa, sobre la qual cap malaltia no aconsegueix fer presa. Es podia reconèixer en ell el veritable tipus magiar en tota la seva puresa original: la mirada intensa, el caminar decidit i l’actitud noble; i en tota la seva persona hi havia una mena d’orgull natural, que era temperat per l’expressió somrient de la seva cara. Tan bon punt com li vaig ser presentat, vaig sentir, en la càlida estreta de la seva mà, que em trobava en presència del millor dels homes.

La senyora de Roderich, de quaranta-cinc anys, havia conservat notables restes de la seva gran bellesa d’altre temps: uns trets facials regulars, uns ulls d’un blau fosc, una magnífica cabellera que començava a emblanquir-se, una boca finament dibuixada, que deixava veure una dentadura intacta, i una cintura encara elegant.

El Marc me n’havia fet un retrat fidel. Feia tota la impressió de ser una dona excel·lent, dotada de totes les virtuts familiars, que havia trobat la felicitat completa al costat del seu marit, i que adorava el seu fill i la seva filla amb tota la tendresa d’una mare assenyada i previsora.

La senyora de Roderich em va donar mostres de molt d’afecte, de les quals vaig quedar profundament impressionat. Em va dir que estaria molt contenta de l’arribada del germà del Marc Vidal a la seva casa, a condició que li fes la mercè de considerar-la com la meva.

I què haig de dir de la Myra Roderich? Va venir cap a mi, somrient, amb la mà o, més ben dit, els braços, estesos. Sí, era realment una germana, el que jo tindria en aquella noia, una germana que em va abraçar i que jo vaig abraçar sense cap mena de cerimònies. I puc pensar que el Marc, en veure’m d’aquella manera, devia sentir el fibló de l’enveja.

—¡Jo encara no hi he arribat, a això! —va sospirar, no sense certa gelosia.

—Perquè vostè no és pas el meu germà! —va replicar rient la meva futura cunyada.

La senyoreta Roderich era ben bé tal com el Marc me l’havia retratat, tal com la representava aquella tela que acabava d’admirar. Una noia d’un cap encantador, coronat per una fina cabellera rossa, agradable, riallera, els seus bonics ulls d’un blau fosc, espurnejants d’intel·ligència, la pell càlida de la carnació hongaresa, la boca dibuixada perfectament, d’uns llavis rosats, que s’obrien damunt les dents d’una blancor esclatant. Una alçada una mica per sobre de la mitjana, el caminar elegant; era la gràcia personificada, d’una distinció perfecta, sense afectació ni posats.

Realment, si es deia dels retrats del Marc que eren més versemblants que els seus models, s’hauria pogut dir encara més justament que la senyoreta Myra era més natural que la natura!

Com la seva mare, la Myra Roderich portava el vestit magiar: la brusa tancada al coll, les mànigues subjectes al puny amb brodadures, el cosset engalonat amb botons daurats, la cintura nuada amb un guarniment de cintes de filets d’or, la faldilla amb plecs ondulants, que arribava fins als turmells, els borseguins de cuiro castany. Tot plegat, un conjunt molt agradable, on el gust més exigent no hauria trobat res a dir.

També hi havia el capità Haralan, arrogant amb el seu uniforme, i amb una semblança impressionant amb la seva germana. M’havia estès la mà, i ell també m’havia tractat com a un germà, i ja érem dos amics, encara que la nostra amistat solament datés del dia abans. No em quedava per conèixer, doncs, cap membre de la família.

La conversa va prosseguir a l’atzar, passant sense cap ordre d’un tema a l’altre. Vam parlar del meu viatge, de la navegació a bord de la Dorothée, de les meves ocupacions a França, del temps de què podia disposar, de la bella ciutat de Ragz, que em farien visitar detingudament, del gran riu pel qual hauria de baixar almenys fins a les Portes de Ferro, el magnífic Danubi, les aigües del qual semblen impregnades de raigs d’or, de tot aquell país magiar, tan ple de records històrics, de la famosa «puszta», que hauria d’atreure els curiosos de tot el món, etc.

—¡Que contents que estem de veure’l aquí amb nosaltres, senyor Vidal! —repetia la Myra Roderich, ajuntant les mans en un gest graciós—. El seu viatge s’allargava, i, a nosaltres, ens feia passar una mica d’ànsia. No vam quedar tranquils fins que no vam rebre la carta que ens va escriure des de Pest.

—Jo en sóc ben culpable, senyoreta Myra —vaig respondre—, ben culpable per haver-me entretingut pel camí. Ja faria força temps que seria a Ragz, si hagués pres el cotxe de posta de Viena. Però alguns hongaresos no m’ho haurien pas perdonat, que hagués menyspreat el Danubi, del qual tan justament se senten orgullosos, i que bé mereix la seva fama.

—En efecte, senyor Vidal —va aprovar el doctor—, és el nostre riu gloriós, i és ben bé nostre des de Presburg fins a Belgrad.

—El perdonem en el seu nom, senyor Vidal —va concedir la senyora de Roderich—, ja que, per fi, és aquí i perquè, ara, res ja no retardarà la felicitat d’aquestes dues criatures.

Mentre en parlava, la senyora de Roderich agombolava amb una mirada entendrida la seva filla i el Marc, ja units dins el seu cor. El senyor Roderich feia el mateix. Pel que fa a les «dues criatures», es menjaven recíprocament amb els ulls, com es diu familiarment. I jo estava emocionat per la innocent felicitat d’aquella benaurada família.

No calia pas pensar a sortir durant aquella tarda. Si bé el doctor va haver de tornar a les seves ocupacions habituals, la senyora de Roderich i la seva filla no tenien cap assumpte que les obligués a sortir a fora. En la seva companyia, doncs, vaig recórrer la mansió i hi vaig admirar totes les belles coses que contenia: quadres i objectes decoratius escollits i tinells carregats de vaixelles de plata del menjador, antics cofres i antics baguls de la galeria.

—¿I la torre? —va exclamar la Myra—. ¿És que el senyor Vidal s’imagina que la seva primera visita s’acabarà sense que hagi pujat a la nostra torre?

—¡I ara, senyoreta Myra, i ara! —vaig respondre jo—, no hi ha cap de les cartes del Marc que no em parlin d’aquesta torre en termes elogiosos, i, si vol que li digui la veritat, només he vingut aquí, a Ragz, per pujar-hi.

—Ho hauran de fer, doncs, sense mi —va dir la senyora de Roderich—, perquè és una mica massa alta.

—¡Però mare, si només hi ha cent seixanta esglaons!…

—A la teva edat, no signifiquen ni tan sols quatre esglaons per any —va dir el capità Haralan—. Però, si t’estimes més no pujar-hi, ja ens tornarem a trobar al jardí.

—Vinga, som-hi, cap al cel! —va exclamar la Myra.

S’hi va llançar, i amb prou feines la podíem seguir de tan lleugera que s’hi envolava. En dos minuts, vam arribar al mirador; després, a la terrassa, on un panorama esplèndid se’ns va oferir als nostres ulls.

Cap a l’oest, es veia tota la ciutat i els seus ravals, que domina el turó de Wolkang, coronat pel vell castell, la torre de l’homenatge del qual s’aixopluga sota els plecs de la bandera hongaresa. Cap al sud, el curs sinuós del Danubi, d’una amplària de cent setanta-cinc tuases, solcat incessantment pel vaivé d’embarcacions que el pugen o el baixen, i, més enllà, les llunyanes muntanyes de la província sèrbia. Al nord, la «puszta», amb els seus boscos atapeïts com els massissos d’un parc, les seves planes, els conreus i els pasturatges, precedida de tot un suburbi de cases de camp i de granges recognoscibles pels colomars punxeguts.

Jo estava embadalit per aquella vista admirable, d’aspectes tan variats, i que, pel bon temps que feia, sota els raigs d’un sol molt clar, s’estenia fins als darrers límits de l’horitzó.

La senyoreta Myra va creure que era el seu deure donar-me’n algunes explicacions:

—Aquest —va dir— és el barri aristocràtic, amb els seus palaus, les seves mansions, les seves places, les seves estàtues… Per aquest costat, baixant, senyor Vidal, pot veure el barri comercial, amb els seus carrers plens de gent, els seus mercats… ¡I el Danubi, perquè sempre hem de tornar al nostre Danubi, que està força animat en aquest moment!… ¡I filla d’Svendor, tota verda, amb els seus bosquets i els seus prats florits!… No pateixi, que el meu germà no s’oblidarà pas de portar-li-hi.

—Estigues tranquil·la —va respondre el capità Haralan—, que, al senyor Vidal, no li perdonaré ni un sol racó de Ragz.

—I les nostres esglésies —va continuar la senyoreta Myra—, ¿veu les nostres esglésies, i els seus campanars plens de campanes i de carillons? ¡Les podrà sentir el diumenge! I la nostra Casa de la Vila, amb el seu pati d’honor entre els dos cossos de l'edifici, el seu sostre tan alt, els seus grans finestrals i la seva campana, que toca les hores amb el seu so tan greu!

—Demà mateix —vaig dir jo— rebrà la meva visita.

—I doncs, senyor —va demanar la senyoreta Myra girant-se cap al Marc—, mentre jo estic ensenyant la Casa de la Vila al seu germà, ¿què està mirant, vostè?

—La catedral, senyoreta Myra… la seva massa imponent, les torres de la façana, l’agulla central, que puja cap al cel com per conduir-hi la pregària, i, sobretot, la seva escala monumental.

—¿I per què —va dir la Myra—, tant d’entusiasme per aquesta escala?

—Perquè porta, just sota l’agulla, fins en un cert lloc del cor —va dir el Marc, mirant la seva promesa, la bonica cara de la qual es va acolorir amb una lleugera rojor—, on…

—On què?… —va interrogar la Myra.

—On sentiré, de la seva boca, la més gran de totes les paraules, encara que només tingui una sola síl·laba, ¡i la més bella!

Després d’estar-nos bastant d’estona a la terrassa del mirador, vam tornar a baixar al jardí, on ens esperava la senyora de Roderich.

Aquell dia, vaig dinar a la taula de la família, i vam passar la vetllada entre nosaltres. Diverses vegades, la senyoreta Myra es va asseure davant el clavecí i s’hi va acompanyar mentre cantava amb una veu penetrant les originals melodies hongareses, odes, elegies, epopeies i balades, que no es poden escoltar pas sense emoció. Va ser una autèntica delícia, que s’hauria perllongat fins a una hora avançada de la nit si el capità Haralan no hagués fet el gest que havíem d’acabar.

Quan vam ser de tornada a l’hotel Temesvar, a la meva habitació, el Marc em va dir:

—Què? Havia exagerat i creus que hi pugui haver cap altra noia al món que…?

—¿Cap altra? —vaig respondre jo—. Però si, fins i tot, jo estic per preguntar-me si n’hi ha una, i si la senyoreta Myra Roderich existeix realment!

—¡Ai, Henri, si sabessis com l’estimo!

—Redéu! ¡No m’estranya pas, estimat Marc! ¡Renegaria de tu com a germà, si no fos així!

Ens en vam anar als nostres llits, sense que cap núvol hagués enfosquit aquella feliç i tranquil·la jornada.





5


L’endemà al matí, vaig començar a visitar Ragz en companyia del capità Haralan. Mentrestant, el Marc s’ocupava de fer diverses gestions relatives al seu casament, la data del qual havia estat fixada per al 1r. de juny, és a dir, dintre d’una vintena de dies. El capità Haralan volia fer-me els honors de la seva ciutat natal, ensenyar-me-la en tots els detalls. Realment no hauria pas pogut trobar un guia més conscienciós, més erudit i d’una amabilitat més completa.

Però, malgrat que el record em va tornar al cap algunes vegades amb una obstinació que no em va deixar de sorpendre, no li vaig parlar pas gens d’aquell Wilhelm Storitz del qual ja havia fet cinc cèntims al meu germà. Ell, per la seva banda, tampoc no me’n va dir res. Era probable, doncs, que no n’haguéssim de parlar mai més.

Tal com la majoria de les ciutats d’Hongria, Ragz ha tingut successivament diversos noms. Aquestes ciutats poden exhibir una partida de baptisme en quatre o cinc llengües —llatí, alemany, eslau i magiar— quasi tan complicada com la dels seus prínceps, grans ducs i arxiducs.

—La nostra ciutat no és tan important com Budapest —em va dir el capità Haralan—. Tot i així, la seva població sobrepassa les quaranta mil ànimes i, gràcies a la seva indústria i al seu comerç, ocupa una posició destacada dins el regne d’Hongria.

—És una ciutat ben magiar —vaig fer observar.

—Certament, tant per les seves maneres i costums com per la forma de vestir dels seus habitants. I, si bé es pot dir amb una part de veritat que, a Hongria, van ser els magiars els qui van fundar l’Estat, i els alemanys els qui van fundar les ciutats, aquesta afirmació és força inexacta pel que fa a Ragz. Sens dubte, trobarà, entre la classe comercial, individus de raça germànica, però hi són en ínfima minoria.

—Ja ho sabia, com també sabia que els ragzians estan molt orgullosos de la seva ciutat, que es manté pura de qualsevol barreja.

—A més a més, els magiars, que no s’han de confondre pas amb els huns, com s’ha fet de vegades —va afegir el capità Haralan—, formen la cohesió política més forta, i, des d’aquest punt de vista, Hongria és superior a Àustria.

—I els eslaus? —vaig demanar.

—Els eslaus, menys nombrosos que els magiars, estimat Vidal, ho són encara més que els alemanys.

—En fi, però, aquests, ¿com són considerats dins el regne d’Hongria?

—Força malament, ho confesso, sobretot per part de la població magiar, perquè és manifest que la gent d’origen teutó viuen entre nosaltres com desterrats de la seva veritable pàtria.

El capità Haralan em va semblar que no experimentava pas un afecte més gran per als austríacs. Pel que fa als alemanys, data de molt lluny l’antipatia racial entre ells i els magiars. Aquesta antipatia es tradueix sota mil formes, i fins i tot els refranys no deixen d’expressar-la, de vegades d’una manera brutal:

«Eb a német Kutya nélkül», diu un d’aquests refranys.

Cosa que significa en bon francès:

«A tot arreu on hi ha un alemany, hi ha un gos».

Deixant de banda l’exageració que contenen certs proverbis, aquest testimonia, si més no, la poca entesa que hi ha entre les dues races.

La ciutat de Ragz està construïda força regularment, tret de la seva part baixa, a la vora del riu. Els barris alts, en canvi, presenten, fins i tot, una rectitud quasi geomètrica.

Pel moll i el carrer d’Etienne I, el capità Haralan em va conduir al mercat de Coloman, a l’hora en què es veu més concorregut.

En aquell mercat de Coloman, on abundaven els diversos productes del país, vaig poder observar a plaer el camperol amb el seu vestit tradicional. El camperol ha conservat el caràcter molt pur de la seva raça: el cap cepat, el nas lleugerament camús, els ulls rodons i el bigoti caigut. Generalment es cobreix amb un barret d’ales amples, del qual s’escapen dues trenes de cabell. La jaqueta i l’armilla amb botons d’os són de pell de xai; els pantalons estan fets d’una mena de tela gruixuda que rivalitzaria amb el vellut de les nostres contrades del Nord, i un cinyell de color variat els manté subjectes a la cintura; els peus es calcen amb unes botes pe-sants que, si cal, porten esperons.

Em va semblar que les dones, d’un bonic tipus, vestides amb una faldilla curta de colors vius, amb el cosset engalonat de brodats, el barret guarnit amb un adorn de plomes i amb les ales alçades sobre una cabellera opulenta, tenien uns aires més vius que els homes.

Per allà passaven també nombrosos zíngars. Eren uns pobres diables, molt miserables, molt dignes de llàstima, homes, dones, vells i nens, que conservaven encara alguna originalitat sota els seus lamentables pellingots, que mostraven més forats que no pas tela.

Després de deixar el mercat, el capità Haralan em va fer travessar un laberint de carrers estrets, vorejats de botigues amb rètols penjants. En acabat, el barri s’eixamplava per desembocar a la plaça de Kurtz, una de les més grans de la ciutat.

Al mig d’aquesta plaça, s’alça una bonica font —bronze i marbre—, la pica de la qual és alimentada per unes fantasioses gàrgoles. Al damunt, hi destaca l’estàtua de Maties Corví, heroi del segle XV, rei als quinze anys, que va saber resistir als atacs dels austríacs, dels bohemis i dels polonesos i que va salvar la cristiandat europea de la barbàrie otomana.

Una plaça veritablement bella. En un costat, hi ha el Palau del Governador, amb les seves altes teulades amb penells, que ha conservat el caràcter de les antigues construccions del Renaixement. Al cos principal de l’edifici, s’hi accedeix per una escala amb una barana de ferro, i una galeria, decorada amb estàtues de marbre, comunica amb el seu primer pis. A la façana, s’obren unes finestres amb creueres de pedra, tancades amb antics vitralls. Al centre, s’hi dreça una mena de torre de l’homenatge, coberta amb una cúpula amb lluernes, abrigada sota els plecs de la bandera nacional. Sortint enfora, dos edificis formen uns avantcossos units per una reixa, la porta de la qual s’obre a un ampli pati, ornamentat, als cantons, amb uns verds massissos.

Ens havíem aturat a la plaça de Kurtz.

—Aquest és el palau —em va dir el capità Haralan—. És aquí on, d’aquí a vint dies, el Marc i la Myra vindran per comparèixer davant el governador i demanar-li el seu consentiment abans de dirigir-se a la catedral.

—¿Demanar-li el consentiment?… —vaig repetir jo, sorprès.

—Sí. És un costum local molt antic. Aquí no es pot pas celebrar cap matrimoni fins que no se n’ha obtingut el permís de la més alta autoritat de la ciutat. A més a més, aquesta autorització tota sola significa un lligam molt fort entre aquells a qui és atorgada. No és que siguin ben bé esposos, però tampoc ja no són només uns promesos, i, en el cas que algun obstacle inesperat s’oposés al seu matrimoni, els seria impossible contreure cap altre compromís.

Bo i explicant-me aquest singular costum, el capità Haralan em portava pel carrer de Ladislas. Aquest carrer acaba a la catedral de Sant Miquel, un monument del segle XIII, on es barregen el romànic i el gòtic, sense una puresa d’estil. Tanmateix, aquesta catedral té unes parts molt belles, que mereixen l’atenció dels entesos: la façana, flanquejada per dues torres, l’agulla, situada al creuer —d’uns tres-cents quinze peus—, la portalada central, amb unes arcades molt treballades, la gran rosassa, que travessen els raigs del sol ponent, amb els qual s’il·lumina llavors amplament la nau central, i, finalment, el seu absis arrodonit entre múltiples arcbotants.

—Més tard, ja tindrem temps de visitar-ne l’interior —em va fer observar el capità Haralan.

—Com vostè vulgui —vaig respondre jo—. Vostè és el meu guia, estimat capità, i jo el segueixo…

—Així doncs, pugem fins al castell; després voltarem la ciutat pels passejos, i arribarem a casa just a l’hora de dinar.

Ragz posseeix alguns temples dels ritus luterà i grec, sense cap valor arquitectònic, i diverses altres esglésies, perquè els catòlics hi són en gran majoria. Hongria, doncs, pertany principalment a la religió apostòlica i romana, encara que Budapest, la seva capital, sigui, després de Cracòvia, la ciutat que té el nombre més gran de jueus. Allà, com força sovint en altres llocs, les fortunes dels magnats han passat quasi per complet a les seves mans.

En adreçar-nos cap al castell, vam haver de travessar un raval força animat, on s’estrenyien venedors i compradors. I, justament en el moment en què arribàvem en una placeta, s’hi va produir un escàndol més tumultuós que no el que comporta el xivarri normal del comprar i el vendre.

Unes quantes dones, que havien abandonat les seves parades, envoltaven un home, un pagès que acabava de caure a terra i que s’alçava amb penes i treballs. Aquell home semblava molt enrabiat:

—Us dic que m’han colpejat… que m’han donat una empenta, i que m’han fet caure d’un cop!

—Però ¿qui vols que t’hagi colpejat? —va replicar una d’aquelles dones—. Estaves ben sol quan ha passat… Jo t’estava veient perfectament des de la meva parada… No hi havia ningú més en el lloc on eres tu…

—Sí —afirmava l’home—, m’han donat una empenta, aquí, al mig del pit… ¡Ben bé que l’he sentida, què carai!

El capità Haralan, que va interrogar el pagès, en va obtenir l’explicació següent: ell anava caminant tranquil·lament, quan, de cop i volta, va sentir una violenta batzegada, com si un home fort hagués topat amb ell per davant, una batzegada tan violenta que l’havia tirat a terra. Però no podia pas dir qui havia estat el seu agressor, perquè, quan es va alçar, no havia vist ningú a la vora.

Quina part de veritat hi havia en aquesta explicació? ¿El pagès havia rebut realment una topada tan brutal com imprevista? Una empenta, però, no es produeix pas sense que no hi hagi ningú que l’hagi donat, encara que només fos el vent. Ara bé, l'aire estava completament en calma. Tan sols una sola cosa era certa: que hi havia hagut una caiguda, i una caiguda, en suma, força inexplicable.

D’aquí venia l’enrenou que s’hi havia organitzat al voltant.

Decididament, era forçós, o bé que l’home havia estat víctima d’una al·lucinació, o que havia begut massa. Un borratxo cau per si sol, exclusivament en virtut de la llei de la caiguda dels cossos.

Aquesta va ser, sens dubte, l’opinió general, encara que el pagès negava que hagués begut, i, malgrat les seves protestes, la policia, amb no gaires bones maneres, el va invitar a circular.

Conclòs l’incident, vam seguir una de les vies ascendents que es dirigeixen cap a l’est de la ciutat, on hi ha tot un reticle de carrers i de carrerons, un veritable laberint del qual un estranger no sabria pas sortir tot sol.

Per fi vam arribar davant el castell, fermament assentat damunt una de les gropes del turó de Wolkang.

Era ben bé el tipus de fortalesa de les ciutats hongareses, l’acròpolis, el «Var», per utilitzar la paraula magiar, la ciutadella de l’època feudal, tan amenaçadora per als enemics de fora, els huns o els turcs, com per als vassalls del senyor. Altes muralles emmerletades, vorejades de matacans, perforades d’espitlleres, flanquejades de grosses torres, la més elevada de les quals, la de l’homenatge, dominava tota la contrada dels voltants.

El pont llevadís, estès damunt el fossat cobert de mil arbustos salvatges, ens va conduir fins a la poterna, entre dos grossos morters fora d’ús. Damunt, s’allargaven unes boques de canons.

El grau del capità Haralan li obria, naturalment, la porta d’aquesta antiga construcció, el valor militar de la qual ja no és gaire gran. Els pocs soldats que la guardaven li van fer la rebuda militar que li corresponia, i, un cop a la plaça d’armes, em va proposar pujar a la torre de l’homenatge, que n’ocupava un dels angles.

Vam haver de grimpar no menys de dos-cents quaranta esglaons de l’escala de cargol que duu a la plataforma superior. Circulant al llarg del parapet, els meus ulls van abraçar un horitzó més extens que el de la torre de la mansió Roderich. Vaig calcular en no pas menys de set llegües la part visible del Danubi, el curs del qual obliquava llavors cap a l’est en direcció a Neusatz.

—Ara, amic Vidal —em va dir el capità Haralan—, que ja coneix en part la nostra ciutat, miri-la aquí com s’estén tota sencera als nostres peus.

—Doncs tot el que n’he vist —vaig respondre jo—, m’ha semblat molt interessant, fins i tot després d’haver vist Budapest i Presburg.

—M’alegra molt sentir-li dir això, i, quan hagi acabat de visitar Ragz, quan s’haurà familiaritzat amb les seves maneres, els seus costums, les seves originalitats, estic ben segur que en conservarà un record excel·lent. I és que nosaltres, els magiars, iens les estimem, les nostres ciutats, i amb un amor filial! Aquí, a més a més, les relacions són d’una perfecta entesa entre les diverses classes socials. La classe benestant ajuda els més desgraciats, la xifra dels quals decreix cada any gràcies a les institucions de caritat. Si vol que li digui la veritat, aquí trobarà molts pocs miserables, i, en tot cas, la misèria és socorreguda tan aviat com es mostra.

—Ho sé, estimat capità, com ja sé que el doctor Roderich no estalvia esforços per ajudar els pobres; com també sé que la seva senyora i la senyoreta Myra són al capdavant de les obres de beneficència.

—La meva mare i la meva germana no fan res més que el que han de fer les persones de la seva condició i de la seva situació. Al meu entendre, la caritat és el deure més imperiós.

—Sens dubte —vaig afegir jo—, i però hi ha tantes maneres de complir-lo!

—Això és el secret de les dones, amic Vidal, i una de les seves funcions aquí baix.

—Sí, i la més noble, segurament.

—En fi —va prosseguir el capità Haralan—, vivim en una ciutat tranquil·la, que ja no pertorben les passions polítiques, o no gaire, molt gelosa, per això, dels seus drets i dels seus privilegis, que defensaria contra tota intromissió del poder central. Dels nostres ciutadans, només en conec un defecte…

—¿I és?…

—Que són una mica inclinats a la superstició i creuen massa fàcilment en el sobrenatural. Les llegendes amb apareguts i fantasmes, invocacions i bruixeries diabòliques tenen la virtut d’agradar-los més del que és convenient.

—Així, doncs —vaig dir jo—, no pas el doctor Roderich, perquè un metge, per definició, ha de tenir el cap ben posat, però ¿la seva mare… i la seva germana, també…?

—Sí, i tothom com elles. Contra aquesta debilitat, perquè ho és, no hi he pogut fer res… El Marc potser m’hi podrà ajudar.

—¡Això si no el perverteix la senyoreta Myra! —vaig dir jo.

—Ara, estimat Vidal, faci’m el favor d’abocar-se al parapet… Miri cap al sud-est… allà… al capdavall de la ciutat, ¿veu la terrassa d’un mirador?

—Sí —vaig respondre jo—, i em sembla ben bé que deu ser la torre de casa seva.

—No s’equivoca pas. Ara bé, en aquesta casa, hi ha un menjador, i, en aquest menjador estan a punt de servir un dinar. I doncs, com que vostè és un dels convidats…

—¡A les seves ordres, estimat capità!

—Doncs bé, baixem, deixem el «Var» en la seva solitud feudal, que hem interromput per uns moments, i entomem’s-hi de seguida tot seguint la línia dels passejos, cosa que li farà travessar el nord de la ciutat

Al cap de pocs minuts, havíem franquejat la poterna.

Més enllà d’un bonic barri que s’estén fins al recinte de Ragz, els passejos, el nom dels quals canvia a cada un dels grans carrers que els tallen, descriuen, sobre una longitud de més d’una llegua, les tres quartes parts d’un cercle tancat pel Danubi. Hi ha plantats una quàdruple fila d’arbres en la plenitud de la seva vida: faigs, castanyers i telis. Per un costat, continua el parapet de les muralles, pel damunt del qual es veu el camp; per l’altre, se succeeixen les cases luxoses, la majoria de les quals tenen un pati al davant, amb paneres que esclaten de flors, i la façana posterior dóna a ufanosos jardins, regats amb aigua viva.

A aquella hora, per la calçada dels passejos, ja circulaven alguns cotxes tirats per bons cavalls i, per l’avinguda lateral, grups de cavallers i d’amazones vestits elegantment.

A l’últim revolt, vam trencar a l’esquerra per tornar a baixar pel passeig de Tékéli, en direcció del moll de Batthyani.

Unes quantes passes més lluny, vaig veure una casa aïllada al mig d’un jardí. D’un aspecte trist, com si estigués abandonada —les finestres amb les persianes tancades, que no es devien obrir gairebé mai, la socolada envaïda per la lepra de molses i l’embrolla de bardisses—, contrastava estranyament amb les altres mansions del passeig.

Per la reixa, al peu de la qual creixien cards, es penetrava en un petit pati, on hi havia dos oms que la decrepitud havia guerxat, els troncs dels quals, fendits de llargues esquerdes, deixaven veure la podridura interior.

A la façana, s’obria una porta descolorida per la intempèrie, els vents glaçats i les neus de l’hivern, fins a la qual es pujava per una escalinata de tres esglaons força atrotinats.

Sobre la planta baixa, hi havia un primer pis, amb una teulada de cabirons grossos i un mirador quadrat, les finestres estretes del qual estaven cobertes amb cortines gruixudes.

No semblava pas que aquella casa estigués habitada, admetent que fos habitable.

—¿De qui és, aquesta casa? —vaig demanar.

—D’un excèntric —em va respondre el capità Haralan.

—Enlletgeix el conjunt del passeig —vaig dir jo—. La ciutat hauria de comprar-la i tirar-la a terra.

—¡Tant de bo, amic Vidal, que, un cop tirada a terra, sens dubte el seu propietari abandonaria la ciutat i se n’aniria al diable, el seu parent més pròxim, si hem de creure les comares de Ragz!

—Bah!… ¿Qui és, doncs, aquest notable personatge?

—Un alemany.

—¿Un alemany?

—Sí, un prussià

—¿Com es diu?

En el moment en què el capità Haralan anava a respondre la meva pregunta, la porta de la casa es va obrir. En van sortir dos homes. El de més edat, que semblava tenir uns seixanta anys, va restar a l’escalinata, mentre l’altre travessava el pati i franquejava la reixa.

—Té! —va murmurar el capità Haralan— així doncs és aquí… Em pensava que era fora…

L’individu, en tombar-se, ens va veure. ¿Coneixia el capità Haralan? No ho vaig dubtar gens, perquè tots dos van intercanviar una mirada d’antipatia, sobre la qual no em puc pas equivocar.

Però, per la meva banda, jo també l’havia reconegut, i, quan es va haver allunyat unes quantes passes, vaig exclamar:

—És ell!

—¿Que ja el coneixia, vostè, aquest home? —va interrogar el capità Haralan, no sense manifestar certa sorpresa.

—I tant! —vaig respondre jo—, vaig viatjar amb ell de Budapest a Vukovar en la Dorothée. Però no m’ho esperava pas, ho confesso, tornar-me’l a trobar a Ragz.

—¡I més valdria que no hi fos, aquí! —va exclamar el capità Haralan.

—No sembla pas —vaig dir jo— que vostè tingui gaires bones relacions amb aquest alemany.

—¿I qui podria tenir-n’hi pas?… A més a més, tinc raons especials per estar-hi en males relacions. Miri: n’hi ha prou que li digui que va tenir la gosadia de demanar la mà de la meva germana. Però el meu pare i jo el vam rebutjar de manera que no li quedessin ganes de tornar a fer la seva petició…

—Com! ¿aquest home és?…

—Així doncs, vostè ja sabia que?…

—Sí, estimat capità, i no ignoro pas que acabo de veure Wilhelm Storitz, el fill d’Otto Storitz, l’il·lustre químic d’Spremberg.





6


Van passar dos dies, durant els quals vaig dedicar totes les meves hores lliures a recórrer la ciutat. Feia també llargues aturades al pont que uneix les dues ribes del Danubi amb filla d’Svendor, i no em cansava pas d’admirar aquest riu magnífic.

Ho confessaré: el nom de Wilhelm Storitz, a desgrat meu, em tornava a venir a l’esperit. ¿Així que era a Ragz on residia de forma habitual i, com vaig saber aviat, només amb un sol servent, conegut amb el nom de Hermann, ni més simpàtic, ni més abordable, ni més comunicatiu que el seu amo?… Fins i tot em va fer l’efecte que el tal Hermann, per la seva planta i per la seva manera de caminar, em recordava l’home que, el dia de la meva arribada, m’havia semblat que ens seguia, al meu germà i a mi, mentre passejàvem pel moll de Batthyani.

Em va semblar però, que era el meu deure no dir res al Marc de l’encontre que el capità i jo havíem tingut al passeig de Tékéli. Potser l’hauria inquietat saber que Wilhelm Storitz havia tornat a ser vist a Ragz. ¿Per què, doncs, havia d’enfosquir la seva felicitat amb una ombra d’inquietud? Però em sabia greu que aquell rival rebutjat no fos absent de la ciutat, si més no fins el dia en què el matrimoni del Marc i la Myra ja fos un fet consumat.

El dia 16 al matí, anava a baixar per fer el meu passeig habitual, que, aquell dia, pensava allargar pel camp dels voltants de Ragz, quan va entrar el meu germà a la meva habitació.

—Tinc moltes coses a fer, noi —em va dir—, i espero que no t’ho pendràs pas malament si et deixo sol.

—Vés, home, vés —li vaig respondre jo—, i no et preocupis pas per mi.

—¿No et vindrà a buscar, Haralan?

—No, avui no té lliure. Però no importa, aniré a dinar tot sol en alguna taverna de l’altra banda del Danubi.

—¡Sobretot, Henri, torna abans de les set!

—La taula del doctor és massa bona perquè pugui oblidaria.

—Golafre!… Espero que no t’oblidis tampoc de la vetllada que s’hi farà demà passat. La podràs aprofitar per estudiar l’alta societat de Ragz.

—¿Una vetllada de promesa de casament, Marc?

—Si tu vols, però jo en diria més aviat de contracte. Ja fa molt de temps, que la meva estimada Myra i jo en som, de promesos… Fins i tot em sembla com si ho haguéssim estat sempre.

—Sí, home, de naixement!

—¡Oh, potser sí!

—¡Adéu, doncs, o el més feliç dels homes!

—No corris tant. ¡Això ja m’ho diràs quan la meva promesa sigui la meva dona!

El Marc es va retirar després d’estrènye’m la mà, i jo estava a punt de sortir, quan es va presentar el capità Haralan. Em va sorpendre bastant, perquè havíem quedat que no ens veuríem, aquell dia.

—¿Vostè, aquí? —vaig exclamar—. Bé, doncs, ¡quina sorpresa més agradable, estimat capità!

Potser m’equivocava, però em va semblar que el capità Haralan estava preocupat. I es va limitar a respondre’m:

—Amic Vidal, el meu pare desitja parlar amb vostè. L’espera a casa.

—Estic a la seva disposició —vaig respondre, força sorprès, i fins i tot inquiet, encara que sense saber massa ben bé per què.

Mentre seguíem, l’un al costat de l’altre, el moll de Batthyani, el capità Haralan no va pronunciar ni una paraula. ¿Què és el que passava, doncs? ¿Què em podia haver de comunicar el doctor Roderich? ¿Es tractava del matrimoni del Marc?

Tan bon punt vam arribar a la casa, el criat ens va introduir en el gabinet del doctor.

La senyora i la senyoreta Roderich ja havien sortit i, probablement el Marc s’hi havia de trobar en el curs del seu passeig matinal.

El doctor estava sol al seu despatx, assegut a la seva taula. Quan es va girar, em va semblar tan preocupat com el seu fill.

«Passa alguna cosa —vaig pensar— i segurament el Marc no en sabia res quan l’he vist aquest matí».

Em vaig asseure en una butaca davant del doctor, mentre que el capità Haralan es quedava dret, recolzat a la llar de foc. Després, vaig esperar, no sense ansietat, que el doctor m’adrecés la paraula.

—Abans que res, senyor Vidal —em va dir ell—, li agraeixo que hagi vingut aquí. Volia parlar amb vostè en presència de Haralan.

—¿Es tracta del casament del Marc i la senyoreta Myra?

—En efecte.

—Així dones, ¿el que m’ha de dir és res molt greu?

—Sí i no —va respondre el doctor—. Però sigui el que sigui, ni la meva dona, ni la meva filla, ni el seu germà no n’estan al corrent. M’he estimat més que ignoressin el que ara li diré. Vostè podrà jutjar, doncs, si he fet bé o malament.

Instintivament, es va produir una associació en el meu esperit entre el que m’acabava de dir i l’encontre que el capità Haralan i jo havíem tingut davant la casa del passeig de Tékéli.

—Ahir a la tarda —va prosseguir el doctor—, quan la meva dona i la Myra havien sortit, a l’hora de la meva consulta, el criat em va anunciar una visita que m’hauria estimat més no rebre. La visita era Wilhelm Storitz… Però potser vostè no sap que aquest alemany…

—N’estic al corrent —vaig respondre jo.

—Deu saber, doncs, que fa prop de sis mesos, força abans que el seu germà fes la petició que vam acceptar, Wilhelm Storitz havia sol·licitat la mà de la meva filla. Després de consultar la meva dona i el meu fill, que van compartir la meva repulsió a tal casament, vaig respondre a Wilhelm Storitz que no podíem acceptar pas la seva proposició. Ell, en lloc d’inclinar-se davant aquest rebuig, va renovar la seva demanda en termes formals, i jo li vaig repetir no menys formalment la meva resposta de manera que no li quedés cap esperança.

Mentre parlava el doctor Roderich, el capità Haralan anava i venia per l’habitació i, de vegades, s’aturava en una de les finestres per mirar en direcció al passeig de Tékéli.

—Senyor Roderich —vaig dir-li—, ja havia tingut coneixement d’aquesta petició i ja sabia que s’havia fet abans de la petició del meu germà.

—Uns tres mesos abans, senyor Vidal.

—Per tant —vaig prosseguir jo—, no va ser pas perquè el Marc hagués estat acceptat que se li va denegar, a Wilhelm Storitz, la seva petició de mà de la senyoreta Myra, sinó tan sols perquè aquest matrimoni no entrava en les seves perspectives.

—Això mateix. No hauríem consentit mai a aquesta unió, que no ens podia convenir sota cap punt de vista, i a la qual la Myra hauria oposat una negativa categòrica.

—¿I va ser la persona o bé la situació econòmica de Wilhelm Storitz, qui li va dictar aquesta resolució?

—La seva situació econòmica, probablement, és bastant bona —va respondre el doctor Roderich—. És fàcil de creure que el seu pare li va llegar una fortuna considerable, deguda a les seves productives descobertes científiques. Pel que fa a la seva persona…

—Ja el conec, senyor Roderich.

—¿El coneix?

Li vaig explicar en quines circumstàncies havia conegut Wilhelm Storitz a la Dorothée, sense sospitar llavors de qui es tractava. Durant més de quatre dies, aquell home havia estat el meu company de viatge entre Budapest i Vukovar, on em vaig pensar que havia desembarcat, perquè ja no era a bord en el moment de la meva arribada a Ragz.

—I finalment, un d’aquests dies —vaig afegir—, en una de les nostres passejades, el capità Haralan i jo vam passar per davant de casa seva, i vaig reconèixer el tal Wilhelm Storitz en el moment en què en sortia.

—Es deia, per això, que era fora de la ciutat des de feia unes quantes setmanes —va dir el doctor Roderich.

—Això creia tothom, i evidentment se’n devia haver absentat, ja que el senyor Vidal el va veure a Budapest —va intervenir el capità Haralan—, però el que és cert és que ha tornat.

La veu del capità Haralan denotava una gran irritació.

El doctor va prosseguir en aquests termes:

—Ja li he respost, senyor Vidal, sobre la situació de Wilhelm Storitz. Pel que fa a la seva vida, ¿qui podria presumir de conèixe-la? És absolutament enigmàtica. Sembla com si aquest home visqués fora de la humanitat.

—¿Vol dir que no hi ha una mica d’exageració? —vaig fer observar al doctor.

—Una mica d’exageració, sens dubte —em va respondre ell—. Tanmateix, pertany a una família força suspecta, i, abans que ell, la figura del seu pare, Otto Storitz, ja es prestava a les llegendes més estrambòtiques.

—I que l’han sobreviscut, doctor, a jutjar pel que vaig llegir en un diari a Budapest. En parlava a propòsit de l’aniversari que se celebra cada any a Spremberg, al cementiri de la ciutat. Si hem de creure aquest diari, el pas del temps no ha debilitat gens les supersticioses llegendes a què vostè ha fet al·lusió. El savi difunt ha recollit l’herència del savi viu. Era un bruixot, diuen, que posseïa secrets de l’altre món i que disposava d’un poder sobrenatural. Cada any, sembla, tothom espera veure que es produeixi algun fenomen extraordinari al voltant de la seva tomba.

—Així doncs, senyor Vidal —va concloure el doctor Roderich—, vostè no s’estranyarà pas, després del que se n’explica a Spremberg, si, aquí a Ragz, el seu fill és vist com un personatge estrany… I aquest és l’home que va demanar la mà de la meva filla, i que, ahir, va tenir l’audàcia de tornar a fer la seva petició.

—Ahir? —vaig exclamar.

—Ahir mateix, durant la seva visita.

—I, encara que no fos el qui és —va dir el capità Haralan—, sempre serà un prussià, i, amb això, ja n’hi hauria hagut prou per fer-nos rebutjar una aliança com aquesta.

Tota l’antipatia que, per tradició i per instint, la raça magiar sent contra la raça germànica esclatava en aquestes paraules.

—Vet aquí, doncs, les coses que han passat —va prosseguir el doctor Roderich—, i és bo que vostè ho sàpiga. Quan em van anunciar la visita de Wilhelm Storitz, jo vaig dubtar… ¿Havia d’admetre la seva presència al meu davant o bé havia de fer-li dir que no el podia rebre?

—Potser hauria estat preferible això, pare —va dir el capità Haralan—, perquè, després del fracàs de la seva primera temptativa, aquest home hauria hagut de compendre que li estava prohibit de tornar a posar els peus aquí sota qualsevol pretext.

—Sí, potser sí —va dir el doctor—, però vaig tenir por de fer-lo exasperar i que se’n seguís algun escàndol…

—¡Al qual jo hauria posat fi immediatament, pare!

—Doncs precisament perquè et conec —va dir el doctor agafant la mà del capità Haralan—, va ser per això que em vaig estimar més actuar amb prudència… i ara que en parlem, passi el que passi, apel·lo al teu amor per la teva mare, per mi i per la teva germana, la situació de la qual seria molt penosa, si el seu nom comencés a córrer, si el tal Wilhelm Storitz provoqués un escàndol…

Jo, encara que només conegués el capità Haralan des de feia poc temps, el jutjava de caràcter molt viu, i preocupat en extrem per tot el que concernia a la seva família. Per això em semblava deplorable que el rival del Marc hagués tornat a Ragz i, sobretot, que hagués tornat a fer la seva petició.

El doctor va acabar d’explicar-nos amb detall aquella visita. Va ser en el mateix despatx en què ens trobàvem en aquell moment. Wilhelm Storitz havia començat a parlar en un to que testimoniava una tenacitat poc ordinària. El senyor Roderich, segons ell, no es podia pas estranyar que l’hagués volgut tornar a veure, i que desitgés fer una segona temptativa, després del seu retorn a Ragz, retorn que ell situava quaranta-vuit hores abans. Va ser inútil que el doctor es mostrés molt formal en la seva negativa. Wilhem Storitz no va voler donar-se per vençut, i, arribant de mica en mica fins a la còlera, havia acabat declarant, finalment, que la promesa de matrimoni del meu germà i la senyoreta Myra no aconseguiria fer-lo renunciar a les seves pretensions, que estimava la noia i que, si ella no era pas per a ell, tampoc no seria mai per a un altre.

—Insolent!… Miserable! —repetia el capità Haralan—. ¡Va gosar dir això, i jo no era aquí per fer-lo fora!

«Decididament —vaig pensar jo—, si aquests dos homes es troben cara a cara, serà difícil d’impedir l’escàndol que tant tem el doctor».

—Després d’haver dit ell aquestes paraules —va prosseguir el doctor Roderich—, jo em vaig alçar i li vaig significar que no el volia continuar escoltant més. El matrimoni de la Myra estava decidit i se celebraria d’aquí uns quants dies. «Ni d’aquí uns quants dies ni mai —va respondre Wilhelm Storitz—». «¡Senyor —li vaig dir, mostrant-li la porta—, faci’m el favor de sortir!». Qualsevol altra persona que no fos ell hauria comprès que la seva visita no es podia allargar més. Doncs bé, es va quedar, va abaixar el to i va intentar d’obtenir amb suavitat el que no havia aconseguit obtenir amb la violència, si més no la promesa que ajornaríem el matrimoni. Llavors, em vaig adreçar cap a la llar de foc per cridar el criat. Ell em va agafar el braç, la ràbia se’n va tornar a apoderar i la seva veu va retrunyir fins a tal punt que el devien sentir a fora. Per sort, la meva dona i la meva filla encara no havien tornat a casa. Finalment, Wilhelm Storitz va consentir a retirar-se, però no pas sense proferir, abans, amenaces forassenyades: La Myra no es casaria pas amb el Marc. Sorgirien tais entrebancs que el casament seria impossible. Els Storitz disposaven de mitjans que podien desafiar qualsevol poder humà, i no dubtaria pas a servir-se’n contra la imprudent família que el rebutjava… Llavors, va obrir la porta del despatx i va sortir furiosament, entremig d’algunes persones que esperaven a la galeria, deixant-me molt trasbalsat per les seves enigmàtiques paraules.

Tal com el doctor ens va repetir, ni una sola paraula de tota aquesta escena no havia estat explicada ni a la seva dona, ni a la seva filla, ni al meu germà. Més valia estalviar-los aquesta preocupació. D’altra banda, jo coneixia força el Marc per témer que, igual que el capità Haralan, no volgués posar fi a aquell assumpte. Aquest darrer, però, es va deixar convèncer per les raons del seu pare.

—D’acord —va dir—, no aniré pas a castigar aquest insolent. Però ¿i si és ell qui ve cap a mi?… ¿I si és ell qui es fica amb el Marc?… ¿I si és ell qui ens provoca?…

El doctor Roderich no va saber què respondre.

La nostra conversa s’havia acabat. En qualsevol cas, calia esperar. L’incident, en efecte, no tindria cap conseqüència i restaria ignorat per tothom si Wilhelm Storitz no passava de les paraules als actes. Perquè ¿què podia fer ell? Quin mitjà tenia per impedir el casament? ¿Seria forçant el Marc, amb un insult públic, a enfrontar-se amb ell?… ¿No seria pas més aviat exercint alguna violència contra la Myra Roderich?… Però ¿com aconseguiria penetrar a la casa, on ja no tornaria a ser rebut mai més?… ¡No devia pas estar en el seu poder, m’imagino, esbotzar les portes! A més a més, el doctor Roderich no dubtaria pas, si calia, a fer-ho saber a l’autoritat, que prou que sabria fer tornar a la raó aquell alemany.

Abans de separar-nos, el doctor va pregar per darrera vegada al seu fill que, per l’amor de Déu, no es fiqués amb aquell insolent personatge, i, ho repeteixo, no va ser sinó a contracor que el capità Haralan hi va accedir.

La nostra conversa s’havia allargat prou perquè la senyora de Roderich, la seva filla i el meu germà ja haguessin tornat a la casa. Vaig haver de quedar-m’hi a dinar, de manera que vaig haver de deixar per a la tarda la meva excursió als voltants de Ragz.

No cal dir que em vaig haver d’inventar una raó plausible per explicar la meva presència, aquell matí, al despatx del doctor. El Marc no va sospitar res, i el dinar va transcórrer molt agradablement.

Quan ens vam alçar de taula, la senyoreta Myra em va dir:

—Senyor Henri, ja que hem tingut el plaer de trobar-lo aquí, no ens deixarà pas en tot el dia.

—¿I el meu passeig? —vaig objectar.

—El farem tots plegats.

—És que pensava anar una mica lluny.

—Doncs anirem una mica lluny.

—A peu.

—A peu?… Però ¿és que és necessari anar tan lluny? Estic segura que encara no ha admirat en tota la seva bellesa l’illa d’Svendor.

—Havia de fer-ho demà.

—Doncs bé, serà avui.

Així doncs, va ser en companyia d’aquelles dames i del Marc, que vaig visitar l’illa d’Svendor, transformada en jardí públic, una mena de parc, amb bosquets, cabanyes de fusta i diversions de tota mena.

El meu esperit, però, no era del tot en aquell passeig. El Marc se’n va adonar, i vaig haver de donar-li alguna resposta evasiva.

Era el temor de trobar Wilhelm Storitz en el nostre camí?… No, pensava més aviat en el que havia dit ell al doctor Roderich: «Sorgiran tais entrebancs que el casament serà impossible… ¡Els Storitz disposen de mitjans que poden desafiar qualsevol poder humà!». ¿Què volien dir, aquestes paraules?… ¿S’havien de pendre seriosament?… Em vaig prometre tenir-ne una explicació amb el doctor quan estiguéssim sols.

Van passar aquell dia i l’endemà. Començava a tranquil·litzar-me. No havíem tornat a veure Wilhelm Storitz. De tota manera, no se n’havia anat pas de la ciutat. La casa del passeig de Tékéli continuava habitada. En passar-hi pel davant, vaig veure el seu criat Hermann que en sortia. Fins i tot, una vegada, va aparèixer Wilhelm Storitz en una de les finestres del mirador, amb la mirada adreçada cap a l’extrem del passeig, en direcció de la casa dels Roderich.

Les coses estaven així, quan, la nit del 17 al 18 de maig, va passar el que segueix:

Tot i que la porta de la catedral estava tancada amb el forrellat, i que no hi podia haver entrat ningú de nits sense que el veiessin, el paper de l’amonestació del matrimoni entre Marc Vidal i Myra Roderich va ser arrencat del tauler d’a-nuncis. Al matí, en van trobar els trossos estripats i rebregats. El dany va ser reparat de seguida. Però, una hora més tard, i aquesta vegada a ple dia, la nova amonestació va córrer la mateixa sort que la precedent, i així tres vegades seguides, en el curs d’aquell dia 18 de maig, sense que fos possible enxampar-ne el culpable. Cansats d’aquella guerra, es van haver de decidir a protegir amb un fort enreixat el tauler d’anuncis.

Aquest atemptat estúpid va fer anar les llengües una estona; després, no s’hi va tornar a pensar més. Però el doctor Roderich, el capità Haralan i jo li vam concedir una atenció més seriosa. Nosaltres no vam posar ni un moment en dubte que allò era el primer acte de les hostilitats anunciades; en certa manera, com una escaramussa d’avantguarda, de la guerra que ens havia declarat Wilhelm Storitz.





7


D’aquell acte inqualificable, en efecte, ¿qui en podia ser l’autor, sinó l’únic que tenia interès a cometre’l? ¿Aniria seguit aquell primer atac, d’altres actes més greus? ¿No era allò, com pensàvem nosaltres, tan sols el començament de les represàlies contra la família Roderich?

El doctor va ser informat de l’incident des de primera hora pel seu fill, el qual després va venir tot seguit a l’hotel Temesvar.

És fàcil d’imaginar en quin estat d’irritació estava el capità Haralan.

—Ha sigut aquell brètol, qui ha fet aquesta mala passada! —va exclamar—. Com s’ho ha fet, no ho sé pas. Però no s’aturarà aquí, sens dubte, ii jo no ho puc consentir pas!

—Mantingui la seva sang freda, estimat Haralan —vaig dir-li—, i no cometi pas cap imprudència, que podria complicar la situació.

—Estimat Vidal, si el meu pare m’hagués avisat abans que aquest home hagués sortit de casa nostra, o si, després, m’hagués deixat actuar, ens l’hauríem tret de sobre.

—Continuo pensant, estimat Haralan, que ha sigut millor que vostè no s’hagi posat en evidència.

—¿I si ell continua?

—Llavors serà el moment de reclamar la intervenció de la policia. Pensi en la seva mare, en la seva germana.

—¿Que no han de saber el que ha passat?

—No se’ls ha de dir res, ni a elles ni al Marc. Després del casament, ja veurem quina actitud convindrà adoptar.

—Després?… —va respondre el capità Haralan—. ¿I si és massa tard?

Aquell dia, a la mansió, qualssevol que fossin les preocupacions amagades del senyor Roderich, la seva dona i la seva filla no s’ocupaven més que de la vetllada del compromís que se celebraria aquell mateix vespre. Havien volgut «fer les coses bé», per utilitzar una manera de parlar molt francesa. El doctor, que no tenia sinó amics en la societat ragziana, havia cursat força gran nombre d’invitacions. Allà, com en un terreny neutral, l’aristocràcia magiar es trobaria amb l’exèrcit, la magistratura i els funcionaris. El governador de Ragz també havia acceptat la invitació del doctor, al qual l’unia una amistat personal ja antiga.

Els salons de la casa bastarien àmpliament per contenir els cent cinquanta convidats que s’hi havien de reunir aquell vespre. Pel que fa al sopar, seria servit a la galeria a la fi de la vetllada.

Ningú no s’ha d’estranyar pas que la tria del vestuari hagués ocupat la Myra Roderich en la justa mesura que l’ocasió exigia, ni que el Marc hi hagués volgut aportar el seu bon gust d’artista, cosa que ja havia fet a propòsit del retrat de la seva promesa. D’altra banda, la Myra era magiar, i els magiars, qualsevol que sigui el seu sexe, tenen una gran preocupació per la vestimenta. Ho porten a la sang, com l’amor a la dansa, amor que arriba fins a la passió. Per això, com que el que he dit de la Myra es podia aplicar a totes les dames i a tots els homes, aquella vetllada prometia ser molt brillant.

A la tarda, es van acabar els preparatius. Jo em vaig quedar, només aquell dia, a la casa del doctor, esperant l’hora d’anar a procedir, jo també, al meu empolainament, com un autèntic magiar.

Però, en un moment que m’estava recolzat en una de les finestres que donaven al moll de Batthyani, vaig tenir el gran disgust de veure Wilhelm Storitz. ¿Era la casualitat la que el portava allà? No, sens dubte. Anava seguint el moll al llarg del riu, amb el cap baix, lentament. Però, quan va ser a l’alçada de la casa, es va redreçar ¡i quina mirada es va escapar dels seus ulls! Hi va passar pel davant diverses vegades, i la senyora de Roderich no va deixar pas d’advertir-lo. El va assenyalar al doctor, el qual es va limitar a tranquil·litzar-la, sense dir-li res de la recent visita de l’enigmàtic personatge.

He d’afegir que, quan el Marc i jo vam sortir per anar a l’hotel Temesvar, aquell home es va creuar amb nosaltres a la plaça Magiar. Al mateix moment que va veure el meu germà, es va aturar amb un moviment brusc i va semblar que dubtava, com si volgués venir cap a nosaltres. Però es va quedar immòbil, la cara pàl·lida, els braços amb una rigidesa catalèptica… ¿Anava a caure en rodó? Els seus ulls, els seus ulls fulgurants, ¡quina mirada que llançaven al Marc, que feia com si no li prestés atenció! I, quan el vam haver deixat unes quantes passes enrere, el meu germà em va preguntar:

—¿T’has fixat en aquest individu?

—Sí, Marc.

—És el tal Wilhelm Storitz de qui t’he parlat.

—Ja ho sé.

—¿Així, ja el coneixes?

—El capità Haralan me’l va mostrar una o dues vegades.

—Em pensava que era fora de Ragz —va dir el Marc.

—Sembla que no, o, almenys, ja ha tornat…

—¡Tant és, al capdavall!

—Sí, tant és —vaig respondre jo.

Però, al meu parer, l’absència de Wilhelm Storitz hauria estat més tranquil·litzadora.

Cap a les nou del vespre, els primers cotxes es van aturar davant la casa dels Roderich, i els salons es van començar a omplir. El doctor, la seva dona i la seva filla rebien els convidats a l’entrada de la galeria, resplendent de l’esclat de llum de les aranyes. El governador de Ragz no va trigar a ser anunciat, i, amb grans mostres de simpatia, Sa Excel·lència va presentar els seus respectes a la família. La senyoreta Myra en particular va ser l’objecte dels seus compliments, així com el meu germà. I les felicitacions van arribar als promesos de tot arreu.

Entre les nou i les deu, van anar afluint-hi les autoritats de la ciutat i els oficials, els companys del capità Haralan, el qual, malgrat que el seu rostre semblava encara preocupat, s’esforçava a rebre amb molta amabilitat els convidats. Els vestits de les dames resplendien enmig dels uniformes i dels vestits d’etiqueta. Tota aquella gent anava i venia pels salons i la galeria. Admiraven els regals exposats al gabinet del doctor, les joies i els objectes de preu, entre els quals els qui provenien del meu germà revelaven un gust exquisit. Damunt una de les consoles del gran saló, estava dipositat el contracte de compromís, que seria signat en el curs de la vetllada. Sobre una altra, hi havia un magnífic ram de roses i de flors de tarongina, el ram de les esposalles, i, seguint el costum magiar, al costat del ram, damunt un coixí de vellut, reposava la corona nupcial que portaria la Myra el dia del casament, quan s’adrecés a la catedral.

La vetllada comprenia tres parts: un concert i un ball, separats per la signatura solemne del contracte. El ball no havia de començar abans de la mitjanit, i potser la majoria dels convidats lamentaven que fos tan tard, perquè —ho repeteixo— no hi ha cap altra diversió a la qual els hongaresos i hongareses es lliurin amb més plaer i passió.

La part musical havia estat confiada a una notable orquestra zíngara. Aquesta orquestra, de gran renom al país magiar, encara no s’havia pogut sentir a Ragz. I, a l’hora anunciada, els músics i el seu director es van situar al seu lloc a la sala.

No ho ignorava pas: els hongaresos són entusiastes de la música. Però, segons una observació molt encertada, entre ells i els alemanys, existeix una diferència molt sensible en la seva manera de gaudir de l’encís d’aquest art: el magiar és un diletant, no pas un executant. No canta, o canta poc; escolta, i, quan es tracta de la música nacional, escoltar, per a ell, és, alhora, una cosa seriosa i un plaer d’una extraordinària intensitat.

L’orquestra es componia d’una dotzena de músics sota la direcció d’un director. Anaven a tocar les seves peces més boniques, les «Hongareses», que són uns cants guerrers, unes marxes militars, que el magiar, home d’acció, prefereix a les fantasies de la música alemanya.

Tal volta pot semblar estrany que, per a una vetllada de compromís, no s’hagués escollit una música més nupcial, més apropiada a aquesta mena de cerimònia. Però no és tradició, i Hongria és el país de les tradicions. És fidel a les seves melodies populars, tal com Sèrbia a les seves «pesmas» i com Valàquia a les seves «doimas». Necessita aquestes músiques engrescadores, aquestes marxes rítmiques, que evoquen el record dels camps de batalla i celebren les gestes inoblidables de la seva història.

Els zíngars portaven els seus vestits típics bohemis. Jo no em cansava d’observar aquells tipus tan curiosos, els seus rostres morenos, els seus ulls brillants sota unes celles gruixudes, els seus pòmuls sortints, la dentadura esmolada i blanca que descobreixen els llavis i els seus cabells negres, l’encrespa-ment dels quals ondulava sobre un front una mica fugitiu.

El repertori de l’orquestra va produir un gran efecte. L’assistència va escoltar-lo religiosament; en acabat, es va deixar anar a uns aplaudiments frenètics. Així van ser acollides les peces més populars, que els zíngars van atacar amb una mestria capaç de despertar tots els ecos de la «puszta».

El temps reservat a aquestes audicions s’havia exhaurit. Per la meva part, jo havia experimentat un plaer dels més intensos, en aquell ambient magiar, quan, en certs moments d’apaivagament de l’orquestra, el llunyà murmuri del Danubi arribava fins a mi.

No gosaria pas afirmar que el Marc hagués assaborit l’encís d’aquesta música estranya. N’era una altra, de més dolça, de més íntima la que embriagava la seva ànima. Assegut al costat de la Myra Roderich, les seves mirades es parlaven, es cantaven aquelles romances sense paraules que embadaleixen el cor dels promesos.

Després dels darrers aplaudiments, el director dels zíngars es va alçar i els seus companys el van imitar. En acabat, el doctor Roderich i el capità Haralan els van donar les gràcies en termes afalagadors, als quals van semblar molt sensibles, i es van retirar.

Sense més tardança, es va procedir llavors a la signatura del contracte, cosa que es va fer amb tota la solemnitat desitjable. Després, hi va haver el que jo anomenaria un entreacte, durant el qual els convidats van abandonar els seus seients, es van buscar els uns als altres, van formar grups per simpaties i alguns es van dispersar pel jardí brillantment il·luminat, mentre circulaven les safates carregades de begudes refrescants.

Fins aquell moment, res no havia pertorbat l’ordre d’aquella festa, i, havent començat bé, no hi havia pas cap raó perquè no acabés de la mateixa manera. Realment, si havia pogut témer alguna cosa; si algunes aprensions havien nascut al meu cor, ja havia d’haver recobrat completament la meva tranquil·litat.

Per això, no vaig regatejar les felicitacions a la senyora de Roderich.

—Moltes gràcies, senyor Vidal —em va respondre ella—, i estic satisfeta que els meus convidats hagin passat unes hores agradables. Però, entre tota aquesta gent contenta, jo només veig la meva estimada filla i el seu germà. ¡Se’ls veu tan feliços!

—Senyora —vaig replicar jo—, és una felicitat que els deuen a vostès. ¿I la més gran que puguin somiar un pare i una mare no és la dels seus fills?

Per quina estranya associació d’idees, aquesta frase força banal em va portar el record de Wilhelm Storitz? Tot amb tot, el capità Haralan ja no semblava pas que hi pensés més. Però la seva tranquil·litat ¿era natural o simulada? No ho sé pas, però anava d’un grup a un altre, animant aquella festa amb la seva alegria encomanadissa, i, sens dubte, més d’una jove hongaresa se’l mirava amb certa admiració. A més, gaudia de la simpatia que tota la ciutat, podem dir, havia volgut manifestar a la seva família en aquella circumstància.

—Estimat capità meu —li vaig dir jo quan va passar pel meu costat—, si el final de la vetllada és com el començament…

—¡No ho dubti pas! —va exclamar ell—. La música ha estat bé, però el ball encara serà millor.

—Redéu! —vaig continuar jo— un francès no es farà pas enrere davant un magiar. Sàpiga que la seva germana m’ha concedit el segon vals.

—¿I per què no el primer?

—¿El primer?… I ara!: ¡li correspon al Marc per dret i per tradició!… ¿Que vol que m’oblidi del Marc i que me les hagi d’heure amb ell?

—Té raó, amic Vidal: ¡el ball, l’han d’obrir els dos promesos!

Va reaparèixer l’orquestra de zíngars i es va col·locar al fons de la galeria. Al gabinet del doctor, s’havien preparat unes taules per tal que les persones que fossin tan serioses fins al punt de prohibir-se valsos i masurques poguessin lliurar-se als plaers del joc.

Bé, doncs, l’orquestra estava a punt de començar el preludi, esperant que el capità Haralan els fes el senyal, quan, del cantó de la galeria, la porta de la qual s’obria al jardí, es va deixar sentir una veu encara llunyana, d’una sonoritat potent i ruda. Era un cant estrany, d’un ritme estrambòtic, sense tonalitat, unes frases no travades per cap lligam melòdic.

Les parelles formades per al primer vals s’havien aturat en sec… Tothom escoltava… ¿No seria pas una sorpresa afegida a la vetllada?…

El capità Haralan se’m va acostar.

—Què és això? —li vaig preguntar.

—No ho sé pas —em va respondre amb un to en què es notava una certa inquietud.

—¿D’on ve, aquest cant?… Del carrer?…

—No… no ho crec pas.

En efecte, la persona la veu de la qual arribava fins a nosaltres devia ser al jardí, caminant cap a la galeria. Potser, fins i tot, a punt d’entrar-hi.

El capità Haralan em va agafar pel braç i em va portar fins al davant de la porta del jardí.

En aquell moment, a la galeria, només hi havia unes deu persones, sense comptar-hi l’orquestra instal·lada al fons darrere els seus faristols. Els altres convidats formaven grups pels salons i per la sala. Els qui havien sortit a fora a passejar durant el descans, acabaven d’entrar.

El capità Haralan va anar a situar-se a l’escalinata. Jo el vaig seguir, i les nostres mirades van poder rastrejar el jardí il·luminat en tota la seva extensió…

No hi vam descobrir pas ningú. ’

El senyor i la senyora Roderich es van afegir a nosaltres en aquell moment, i el doctor va dir al seu fill algunes paraules, a les quals aquest va respondre amb un gest negatiu.

Tanmateix, la veu es continuava sentint, més accentuada, més imperiosa, i cada cop s’anava acostant més…

El Marc, de bracet amb la Myra, va venir fins a nosaltres a la galeria, mentre la senyora de Roderich restava entre d’altres dames, que l’interrogaven, i a les quals no sabia pas què respondre.

—¡Vaig a veure qui és! —va exclamar el capità Haralan, tot baixant l’escalinata.

El doctor Roderich, diversos criats i jo el vam seguir.

De sobte, quan el cantant semblava que fos només a unes quantes passes de la galeria, la veu va callar.

Vam recórrer el jardí i en vam escorcollar els massissos. Com que la il·luminació no hi deixava ni un racó a les fosques, la recerca s’hi va poder fer minuciosament… I, això no obstant, no s’hi va trobar ningú…

Podia ser que aquella veu fos la d’un transeünt endarrerit que passés pel passeig de Tékéli?

Semblava poc versemblant, i, a més a més, vam poder comprovar que el passeig era completament desert a aquella hora.

Una sola llum brillava a unes cinc-centes passes cap a l’esquerra, la llum a penes visible que sortia del mirador de la casa Storitz. I, quan vam tornar a entrar a la galeria, no vam poder respondre als convidats que ens interrogaven, sinó donant el senyal de començar el vals.

Ho va fer el capità Haralan, i els grups es van tornar a formar de seguida.

—I doncs —em va demanar la Myra tot rient—, ¿encara no l’ha escollit, la seva parella per al vals?

—La meva parella és vostè, senyoreta, però només per al segon vals.

—¡Així doncs, estimat Henri —va dir el Marc—, no et farem esperar pas!

El Marc s’equivocava. Hauria d’esperar molt més temps del que ell creia el vals que la Myra m’havia promès. En realitat, encara continuo esperant-lo.

L’orquestra acabava de finalitzar el preludi, quan, sense que es pogués veure el cantant, va tornar a ressonar la veu, i, aquesta vegada, al bell mig del saló…

A la confusió dels convidats s’hi va afegir en aquell moment un viu sentiment d’indignació. La veu llançava a ple pulmó el «Cant de l’Odi», de Frederic Margrade, aquest himne alemany que deu a la seva violència una abominable celebritat. ¡Allò era una provocació al patriotisme magiar, un insult directe i fet expressament!

Però no es podia veure la persona de qui procedia la veu que esclatava al mig del saló!… ¡Era allà, tanmateix, però ningú no la podia veure!…

Les parelles s’havien dispersat, retirant-se cap a la sala i cap a la galeria. Una mena de pànic s’havia apoderat dels convidats, sobretot de les dames.

El capità Haralan anava pel saló, traient foc pels ulls, amb les mans esteses com per agafar l’ésser que escapava a les nostres mirades…

En aquell moment, la veu es va aturar amb la darrera estrofa del «Cant de l’Odi».

I, llavors, jo vaig veure… sí! i cent persones van veure com jo el que elles mateixes es negaven a creure…

Vet aquí que el ram dipositat damunt la consola, el ram d’esposalles, va ser arrencat bruscament, destrossat i les flors van ser com trepitjades! ¡I vet aquí que el compromís fet tros-sos va anar a parar a terra!

Aquesta vegada va ser un esglai que va colpejar tots els esperits! Tothom volia fugir de l’escenari d’aquells fenòmens tan estranys. Jo, per la meva part, em preguntava si no havia perdut la raó i si podia donar crèdit a totes aquelles incoherències.

El capità Haralan acabava de reunir-se amb mi, i em va dir tot pàl·lid de còlera:

—¡És Wilhelm Storitz!

—¿Wilhelm Storitz?… ¿Que és boig?

Si ell no ho era, jo segur que me n’hi tornaria: ¡estava ben despert, no somiava pas, i, tot i així, vaig veure, sí, vaig veure, amb els meus propis ulls, com la corona s’alçava del coixí sobre on estava col·locada, travessava el saló, després la galeria i desapareixia entre els massissos del jardí!…

—Això és massa!… —va cridar el capità Haralan, que va sortir disparat del saló, va travessar com una tromba el vestíbul i es va llançar pel passeig de Tékéli.

Jo em vaig precipitar darrere d’ell.

L’un seguint l’altre, vam córrer cap a la casa de Wilhelm Storitz, una finestra de la qual, dalt del mirador, encara brillava feblement dins la nit. El capità va engrapar la maneta del pany de la reixa i la va sacsejar rudament. Jo, sense saber ben bé que era el que em feia, vaig afegir els meus esforços als seus. Però la porta era sòlida, i amb prou feines vam aconseguir fer-la trontollar.

Des de feia alguns minuts, ens estàvem esforçant així inútilment. La ràbia, que anava creixent, ens arrabassava qualsevol mica de sentit comú…

De sobte, la porta va girar sordament sobre les seves frontisses…

El capità Haralan, evidentment, s’havia equivocat en acusar Wilhelm Storitz… Wilhelm Storitz no havia sortit pas de casa seva, perquè era ell mateix qui ens obria la porta. Era en persona davant nostre.





8


Des de les primeres hores del dia, el rebombori dels incidents de què havia estat escenari la casa Roderich es va escampar per la ciutat. D’entrada, com m’esperava, la gent no volia admetre que aquells fenòmens fossin naturals. Tot i així, ho eren, no podien pas deixar de ser-ho. Pel que fa, però, a poder-ne donar una explicació acceptable, això ja era tota una altra cosa.

Em penso que no cal dir que la vetllada s’havia acabat després de l’escena que acabo d’explicar. El Marc i la Myra, se’ls veia desolats: ¡el ram d’esposalles, trepitjat; el compromís de prometatge, estripat; la corona nupcial, robada davant dels seus ulls! En vigílies del matrimoni, ¡quin mal auguri!

Durant el dia, nombrosos grups es van estacionar davant la mansió dels Roderich, sota les finestres de la planta baixa, que no s’havien tornat a obrir. La gent del poble, en la seva majoria dones, afluïen al moll de Batthyani.

En aquells grups, s’enraonava amb una gran animació. Els uns es deixaven endur per les idees més extravagants; els altres s’acontentaven amb llançar unes mirades poc tranquil·les a la casa.

Ni la senyora de Roderich ni la seva filla no havien sortit al carrer aquell matí segons el seu costum. La Myra s’havia quedat al costat de la seva mare, perillosament impressionada per les escenes del dia abans, i que necessitava descansar molt.

A les vuit, el Marc va obrir la porta de la meva habitació. Venia acompanyat del doctor i del capità Haralan. Havíem de parlar, potser acordar algunes mesures urgents, i valia més que aquella conversa no tingués lloc a la mansió Roderich. El meu germà i jo havíem tornat plegats a la nit, i, molt d’hora, ell havia anat a buscar notícies de la senyora de Roderich i i de la seva promesa. En acabat, i a proposta seva, el doctor i el capità Haralan s’havien afanyat a seguir-lo.

La conversa es va entaular de seguida:

—Henri —em va dir el Marc— he donat l’ordre que no deixin pujar ningú. Aquí, no ens poden sentir, i estem tots sols… completament sols… en aquesta habitació.

En quin estat es trobava, el meu germà! La seva cara, radiant de felicitat la vigília, estava desfeta, esgarrifosament pàl·lida. En suma, em va semblar més aclaparat del que comportaven les circumstàncies.

El doctor Roderich feia esforços per contenir-se, molt al contrari que el seu fill, el qual, amb els llavis serrats i la mirada alterada, deixava veure l’obsessió de què era víctima.

Jo em vaig prometre conservar tota la meva sang freda.

La meva primera preocupació va ser informar-me de l’estat de la senyora de Roderich i de la seva filla.

—Totes dues van quedar molt trasbalsades pels incidents d’ahir —em va respondre el doctor—, i caldran alguns dies perquè se’n puguin refer. Això no obstant, la Myra, al principi molt afectada, ha recorregut a la seva energia, i s’esforça a tranquil·litzar la seva mare, més afectada que ella. Espero que el record d’aquesta vetllada s’esborrarà aviat del seu cor, i, a menys que aquestes deplorables escenes no es tornin a reproduir…

—¿Reproduir-se? —vaig interrompre jo—. No tingui pas por, doctor. Les circumstàncies en què es van produir aquells fenòmens —¿puc anomenar d’altra manera el que va passar?— no tornaran pas a presentar-se.

—Qui ho sap —va replicar el doctor Roderich—, qui ho sap. Per això tinc moltes ganes que es faci el casament, perquè ja començo a creure que les amenaces que se’m van fer…

El doctor no va acabar la frase, el sentit de la qual solament era massa comprensible per al capità Haralan i per a mi. Pel que fa al Marc, que no sabia encara res de les darreres temptatives de Wilhelm Storitz, va semblar que no ho havia entès.

El capità Haralan en tenia la seva opinió formada. Tot i així, va guardar un silenci absolut, esperant, sens dubte, que jo hagués donat la meva opinió sobre els esdeveniments de la vigília.

—Senyor Vidal —va prosseguir el doctor Roderich—, ¿què en pensa vostè, de tot això?

Jo vaig estimar que, més aviat, havia de fer el paper d’un escèptic, que no entén que es puguin pendre seriosament totes aquelles rareses de què havíem estat testimonis. Més valia, doncs, adoptar la posició que no s’hi veia res d’extraordinari, en raó de la seva mateixa inexplicabilitat, si se’m permet inventar aquesta paraula. Però, per una altra part, si he de confessar la veritat, la pregunta del doctor no deixava de posar-me en una situació difícil.

—Senyor Roderich —vaig dir—, li he de confessar que «tot això», per utilitzar la seva expressió, no em sembla pas que mereixi que ens hi aturem gaire temps. ¿Què vol que en pensi, sinó que hem estat víctimes d’un bromista malvat? Algun mistificador es va infiltrar entre els seus convidats i es va permetre d’afegir a les distraccions de la vetllada una escena de ventriloquia d’un efecte deplorable. Vostè ja sap quants números d’aquests es fan avui dia amb un art meravellós…

El capità Haralan s’havia girat cap a mi i em mirava fixament als ulls, com si volgués llegir els meus pensaments més profunds. La seva mirada significava clarament: ¡«No som pas aquí per acontentar-nos amb explicacions d’aquesta mena!».

El doctor em va respondre:

—Ja em permetrà, senyor Vidal, que no cregui pas en cap joc de prestidigitació…

—Doncs jo, doctor —vaig replicar—, no podria imaginar-me cap altra cosa… una intervenció sobrenatural…

—Natural —va interrompre el capità Haralan—, però deguda a alguns procediments dels quals no coneixem el secret.

—Tanmateix —vaig insistir jo—, pel que fa a la veu que vam sentir ahir, i que era realment una veu humana, ¿per què no podia pas ser un efecte de ventriloquia?

El doctor Roderich va moure el cap, donant a entendre que era absolutament refractari a aquesta explicació.

—Ho repeteixo —vaig dir jo—, no és pas impossible que algun intrús hagués penetrat en el saló, amb la intenció de desafiar el sentiment nacional dels magiars, de ferir el seu patriotisme amb aquell «Cant de l’Odi», provinent d’Alemanya.

Al capdavall, aquesta hipòtesi era plausible, des del moment que ens volíem mantenir dins el límit dels fets purament humans. Però, tot i acceptar-ho, el doctor Roderich hi tenia una resposta molt simple, i la va formular en aquests termes:

—Si li admeto, senyor Vidal, que algun mistificador, o més aviat un provocador, va poder introduir-se a casa, i que haguéssim estat enganyats per una escena de ventriloquia —cosa que em nego a creure—, ¿què m’ha de dir del ram i del contracte destrossats i de la corona arrabassada per una mà invisible?

En efecte, la raó es negava a atribuir aquests dos incidents a cap escamotejador, per hàbil que fos. I, tot amb tot, ¡n’hi ha de tan hàbils, de mags!

El capità Haralan va afegir:

—Parli, amic Vidal: ¿Va ser també el seu ventríloc el qui va destruir el ram de flors, el qui va esquinçar el contracte eh mil bocins, el qui va fer alçar la corona, la va fer passejar pels salons i se la va endur com un lladre?

Jo no vaig respondre.

—¿És que, per casualitat, pot pretendre —va prosseguir ell, animant-se— que vam ser víctimes d’una il·lusió?

No, segur, la il·lusió no era pas admissible, havent passat el fet davant de més de cent persones!

Després d’uns quants instants d’un silenci que jo no tractava pas de trencar, el doctor va concloure:

—Acceptem les coses tal com són, i no tractem pas d’en-ganyar-nos. Ens trobem en presència de fets que semblen escapar a qualsevol mena d’explicació natural, i que no es poden negar pas. Això no obstant, quedant-nos dins el domini de les coses reals, vegem si algú, però no pas un bromista pesat sinó un enemic, hauria volgut, per venjança, pertorbar la vetllada d’esposalles.

En definitiva, era situar la qüestió en el seu veritable terreny.

—¿Un enemic? —va exclamar el Marc—. ¿Un enemic de la seva família o de la meva, senyor Roderich? ¿Que en coneix cap?

—Sí —va afirmar el capità Haralan—. El que, abans que vostè, Marc, havia demanat la mà de la meva germana.

—¿Wilhelm Storitz?

—Wilhelm Storitz.

El Marc va ser posat al corrent, llavors, de tot el que encara ignorava. El doctor li va explicar la nova temptativa que havia fet Wilhelm Storitz alguns dies abans. El meu germà va saber la resposta ben categòrica del doctor; després, les amenaces proferides pel seu rival contra la família Roderich, amenaces de tal naturalesa que justificaven, fins una certa mesura, la sospita que ell havia intervingut d’alguna manera en les escenes del dia abans.

—¡I no me n’havien dit res, de tot això! —va exclamar el Marc—. ¡No m’ho diuen fins avui, quan la Myra es troba amenaçada!… Doncs bé, aquest tal Wilhelm Storitz, aniré a buscar-lo, i ja sabré jo…

—Deixi’ns-ho a nosaltres, Marc —va dir el capità Haralan—. Ha sigut la casa del meu pare, la que ha embrutat amb la seva presència…

—¡Però ha sigut la meva promesa, a qui ha insultat! —va respondre el Marc, que ja no es podia contenir.

Evidentment, la còlera els feia anar lluny d’osques tots dos. Que Wilhelm Storitz tingués la intenció de venjar-se de la família Roderich i de portar a la pràctica les seves amenaces, d’acord. Però que hagués intervingut en les escenes de la vigília, que hi hagués exercit personalment algun paper, era impossible de demostrar. I segur que no era pas, amb simples presumpcions, com se’l podia acusar i dir-li: «Vostè era allà, ahir al vespre, entremig dels convidats. Va ser vostè, qui ens va insultar amb aquell «Cant de l’Odi». Va ser vostè, qui va destrossar el ram d’esposalles i el contracte. Va ser vostè, qui es va emportar la corona nupcial». Ningú no l’hi havia vist pas, ningú.

A més a més, ¿que no l’havíem trobat nosaltres mateixos a casa seva? ¿que no havia estat ell mateix qui ens havia obert la porta de la reixa? És cert que ens havia fet esperar un temps apreciable, força suficient, en tot cas, perquè li permetés tornar de la mansió Roderich; ¿però com es podia admetre que n’hagués pogut fer el trajecte sense ser vist pel capità Haralan ni per mi?

Tot això, ho vaig repetir, i vaig insistir perquè el Marc i el capità Haralan tinguessin en compte les meves observacions, la lògica de les quals reconeixia el doctor Roderich. Però estaven massa excitats per escoltar-me, i volien anar immediatament a la casa del passeig de Tékéli.

Per fi, després d’una llarga discussió, es va pendre l’únic determini raonable, el que vaig proposar en aquests termes:

—Amics meus, anem a l’ajuntament. Informem el cap de la policia de l’assumpte, si ja no n’està. Fem-li saber quina és la situació d’aquest alemany enfront de la família Roderich i quines amenaces ha proferit contra el Marc i la seva promesa. Fem-li conèixer les sospites que pesen damunt seu. I diguem-li, també, que pretén disposar de mitjans que poden desafiar qualsevol poder humà —pura fanfarroneria per la seva part, és clar—. Aleshores serà responsabilitat del cap de la policia, veure si no s’ha de pendre cap mesura contra aquest estranger.

No era això, el millor que es podia fer, i fins i tot l’únic que es podia fer en aquelles circumstàncies? La policia sempre pot intervenir més eficaçment que no pas uns particulars. Si el capità Haralan i el Marc s’haguessin adreçat a la casa Storitz, potser la porta no s’hauria pas obert davant d’ells. ¿És que haurien, doncs, intentat entrar-hi a la força?… Però ¿amb quin dret?… Ara bé, aquest dret, la policia l’hi té. Per tant, era a ella, i només a ella, a qui convenia que ens adrecéssim.

D’acord sobre aquest punt, es va decidir que el Marc tornaria a la mansió Roderich, mentre que el doctor, el capità Haralan i jo aniríem a l’ajuntament.

Eren dos quarts d’onze. Tot Ragz, com ja he dit, coneixia aleshores els incidents del dia abans. En veure el doctor i el seu fill dirigir-se cap a la casa de la vila, tothom endevinava fàcilment els motius que els hi portaven.

Quan hi vam arribar, el doctor es va fer anunciar al director de la policia, que va donar l’ordre que ens introduïssin immediatament al seu despatx.

El senyor Henrich Stepark era un home de petita alçada, de fesomia enèrgica, amb la mirada interrogadora, d’una sagacitat i d’una intel·ligència notables, d’un esperit molt pràctic i amb un nas molt segur. En diverses ocasions havia donat proves d’una gran habilitat. Tot el que fos possible fer per aclarir aquella fosca història de la mansió Roderich, es podia estar segur que ho faria. Però ¿es trobava en la seva mà poder intervenir útilment en unes circumstàncies tan particulars que traspassaven els límits de la versemblança?

El cap de la policia havia estat informat, com tothom, dels detalls d’aquell assumpte, excepte, és clar, d’allò que només era conegut pel doctor, pel capità Haralan i per mi.

—Ja m’esperava la seva visita, senyor Roderich —va dir ell quan ens va rebre—, i, si vostè no hagués vingut al meu despatx, hauria sigut jo, qui l’hauria anat a veure. Vaig saber, ahir a la nit mateix, que havien passat coses estranyes a casa seva, i que, per aquest motiu, els seus convidats havien experimentat un terror força natural en definitiva. I he d’afegir que aquest terror s’ha apoderat de la ciutat, i no crec pas que Ragz es calmi de seguida.

Vam compendre, per aquesta entrada directa en matèria, que la cosa més senzilla seria esperar les preguntes del senyor Stepark.

—Jo li preguntaria, primer de tot, senyor doctor —va dir ell—, si ha incorregut en l’odi d’algú i si vostè pensa que, com a conseqüència d’aquest odi, s’hagi pogut exercir una venjança contra la seva família, i precisament a propòsit del casament de la senyoreta Myra Roderich i del senyor Marc Vidal.

—Ja ho crec! —va respondre el doctor.

—¿I qui seria, aquesta persona?

—Un que es diu Wilhelm Storitz.

Va ser el capità Haralan qui va pronunciar aquest nom. El cap de la policia no va semblar gens sorprès.

El doctor va fer saber llavors, al senyor Stepark, que Wilhelm Storitz havia pretès la mà de la Myra Roderich, que havia tornat a fer la seva petició, i que, després d’una nova negativa, havia amenaçat d’impedir el matrimoni per uns mitjans que desafiaven qualsevol poder humà.

—Sí, sí, és clar —va dir el senyor Stepark—, i per començar va estripar l’amonestació del casament sense que ningú pogués veure’l.

Tots vam coincidir en aquesta opinió.

Tot i així, la nostra unanimitat no feia tornar pas el fenomen més explicable, a menys d’atribuir-lo a alguna bruixeria. Però és en els dominis de la realitat, per on es mou la policia. És al coll de la gent de carn i ossos, on posa la seva mà brutal. No té pas el costum de detenir espectres o fantasmes. El qui va arrencar l’amonestació, el qui va destruir el ram, el qui va robar la corona, era un ésser humà perfectament capturable. Només faltava capturar-lo.

El senyor Stepark va reconèixer el que hi havia de ben fonamentat en les nostres sospites i en les presumpcions que s’alçaven contra Wilhelm Storitz.

—Aquest individu —va dir—, m’ha semblat sempre suspecte, encara que mai no hagi rebut cap denúncia en contra seva. La seva existència és amagada. No se sap massa com viu ni de què viu. ¿Per què va abandonar Spremberg, la seva ciutat natal? ¿Per què ell, un prussià de la Prússia meridional, va venir a establir-se en aquest país magiar, que té tan poca simpatia als seus compatriotes? ¿Per què s’ha tancat amb un vell servidor en aquella casa del passeig de Tékéli, on no entra mai ningú? Ho repeteixo, tot això és sospitós… molt sospitós…

—¿Què pensa fer, vostè, senyor Stepark? —va demanar el capità Haralan.

—El que sembla més indicat —va respondre el cap de la policia—: dur a terme una inspecció en aquella casa, on potser podrem trobar algun document… algun indici…

—Però, per a aquesta inspecció —va demanar el doctor Roderich—, ¿no li cal una autorització del governador?

—Es tracta d’un estranger, i d’un estranger que ha amenaçat la seva família. Sa Excel·lència la concedirà, aquesta autorització, no ho dubti pas.

—El governador hi era, ahir, a la vetllada de les esposalles —vaig fer observar jo.

—Ho sé, senyor Vidal, i avui ja m’ha fet cridar a propòsit dels fets de què va ser testimoni.

—¿Se’ls podia explicar? —va demanar el doctor.

—No! no hi trobava pas cap explicació raonable.

—Però —vaig dir jo—, quan sàpiga que Wilhelm Storitz està embolicat en aquest assumpte…

—No sentirà sinó un gran desig d’aclarir-lo —va respondre el senyor Stepark—. Facin-me el favor d’esperar, senyors. Vaig directament al palau, i, abans d’una mitja hora, hauré portat l’autorització d’escorcollar la casa del passeig de Tékéli.

—A on nosaltres l’acompanyarem —va dir el capità Haralan.

—Sí així li plau, capità, i a vostè també, senyor Vidal —va concedir el cap de la policia.

—Jo —va dir el doctor Roderich— els hi deixaré anar amb el senyor Stepark i els seus agents. Tinc pressa per tornar a casa, on ja vindran quan hagi acabat l’escorcoll.

—I l’hàgim detingut, si hi ha motiu —va manifestar el senyor Stepark—, que em va semblar decidit a portar aquell assumpte amb celeritat i eficàcia.

Se’n va anar cap al palau, i el doctor va sortir al mateix temps que ell, en direcció a casa seva, on ens tornaríem a trobar.

El capità Haralan i jo ens vam quedar al despatx del cap de la policia. Poques paraules, hi vam intercanviar. Així doncs, anàvem a traspassar la porta d’aquella casa… I el seu propietari ¿hi seria en aquell moment?… Jo em preguntava si el capità Haralan es podria aguantar quan fos a la seva presència.

El senyor Stepark va tornar a aparèixer al cap d’una mitja hora d’absència. Portava l’autorització per procedir a l’escor-coll, i tenia ordre de pendre totes les mesures que li semblessin necessàries.

—Ara, senyors —ens va dir—, facin-me el favor de sortir abans que jo. Jo hi aniré per un costat i els meus agents per l’altre, i, d’aquí a vint minuts, serem a la casa Storitz. ¿D’a-cord?

—D’acord —va respondre el capità Haralan.

I tots dos, després de sortir de l’ajuntament, vam començar a baixar pel moll de Batthyani.





9


La direcció que havia pres el senyor Stepark el duia a passar pel nord de la ciutat, mentre que els seus agents, per parelles, travessaven els barris del centre. El capità Haralan i jo, després d’haver arribat fins al capdavall del carrer d’Etienne I, vam anar seguint el moll al llarg del Danubi.

El cel estava encapotat. Els núvols grisosos i inflats venien ràpidament de l’est. Sota el vent fresc, les embarcacions anaven molt a la banda tot solcant les aigües grogoses del riu. Unes parelles de cigonyes i de grues, volant contra el vent, llançaven xiscles aguts. No plovia, però els alts vapors amenaçaven de resoldre’s en xàfecs torrencials.

Excepte al barri comercial, ple a vessar, a aquella hora, d’una gentada de ciutadans i de pagesos, els vianants eren rars. Això no obstant, si el cap de la policia i els seus agents haguessin vingut amb nosaltres, això hauria pogut cridar l’atenció, i valia més haver-se separat en sortir de l’ajuntament.

El capità Haralan continuava guardant silenci. I jo continuava pensant que no es pogués dominar i no es deixés anar a algun acte de violència, si es trobava amb Wilhelm Storitz. Per això, quasi lamentava que el senyor Stepark ens hagués permès que l’acompanyéssim.

Un quart d’hora va ser suficient per arribar, al capdavall del moll de Batthyani, a l’angle ocupat per la mansió Roderich. Encara no hi havia obertes cap de les finestres de la planta baixa, i tampoc les de les habitacions de la senyora de Roderich i de la seva filla. ¡Quin contrast amb l’animació de la vigília!

El capità Haralan s’hi va aturar, i la seva mirada va quedar clavada un instant en aquelles persianes tancades. Se li va escapar un sospir del pit i la seva mà va esbossar un gest amenaçador, però no va pronunciar pas ni una paraula.

En havent tombat la cantonada, vam començar a pujar pel passeig de Tékéli, i ens vam aturar a la vora de la casa Storitz.

Un home s’hi passejava davant la porta, amb les mans a les butxaques, amb posat d’indiferent. Era el cap de la policia. El capità Haralan i jo ens hi vam reunir tal com havíem convingut.

Quasi d’immediat, van aparèixer sis agents de paisà, que, a un senyal del senyor Stepark, es van alinear al llarg de la reixa. Amb ells, hi havia un serraller, cridat per si de cas la porta no s’obria. Les finestres de la casa Storitz estaven tancades com de costum. Les cortines del mirador, tirades per dins, feien tornar els vidres opacs.

—No hi ha ningú, sens dubte —vaig dir jo al senyor Stepark.

—Ara ho sabrem —em va respondre ell—. Però m’estranyaria molt que la casa fos buida. Fixi’s en el fum que surt de la xemeneia, allà a l’esquerra.

En efecte, un filet de fum negre s’esbullava pel damunt de la teulada.

—Si l’amo no és a casa —va afegir el senyor Stepark—, és probable que hi sigui el criat, i, perquè ens obrin, tant és l’un com l’altre.

Per la meva part, i tenint en compte la presència del capità Haralan, m’hauria estimat més que Wilhelm Storitz en fos absent i, fins i tot, que se n’hagués anat de Ragz.

El cap de la policia va fer ressonar el picaporta fixat en un dels plafons de la reixa. En acabat, vam esperar que aparagués algú o que obrissin la porta des de l’interior.

Va passar un minut. Ningú. Segon cop de picaporta…

—Tenen l’orella dura en aquesta casa —va murmurar el senyor Stepark.

Tot seguit, es va girar cap al serraller i li va dir:

—Procedeixi.

L’home va escollir una eina del seu manyoc. Com que dins el tancador només hi havia el pestell del pany de cop, la porta va cedir sense cap dificultat.

El cap de la policia, el capità Haralan i jo vam entrar al pati. Quatre dels agents ens acompanyaven, mentre que els altres dos es quedaven a fora.

Al fons, una escalinata de tres esglaons duia a la porta d’entrada de l’habitatge, que, com la de la reixa, estava tancada.

El senyor Stepark hi va trucar dues vegades amb el seu bastó.

No li va respondre ningú. I, a l’interior de la casa, no se sentia cap soroll.

El serraller va pujar els esglaons de l’escalinata i va introduir una de les seves claus al pany. Podia ser que aquest estigués tancat amb diverses voltes, i fins i tot que haguessin passat els forrellats, si Wilhelm Storitz havia vist els policies i els volia impedir l’entrada.

Però no, el pany va cedir i la porta es va obrir de seguida.

—Entrem-hi —va dir el senyor Stepark.

El corredor estava il·luminat, alhora, per l’imposta reixada que s’obria damunt la porta, i, al fons, per la vidriera d’una segona porta que donava accés al jardí.

El cap de la policia va fer algunes passes per aquell corredor, i va cridar amb veu forta:

—Hi ha algú aquí?

Cap resposta, ni tampoc quan la crida va ser feta per segona vegada. No se sentia cap soroll a l’interior d’aquella casa. A penes si, parant-hi l’orella i aplicant-hi tota la nostra atenció, vam creure sentir-hi com una mena de fregadís en una de les habitacions laterals… Però es tractava d’una il·lusió, sens dubte.

El senyor Stepark va avançar fins al fons del corredor. Jo anava darrere seu, i el capità Haralan em seguia.

Un dels policies havia quedat de guàrdia a l’escalinata del pati.

Oberta la porta, vam poder recórrer d’un cop d’ull tot el jardí. Estava tancat per un mur i tenia una superfície d’unes dues a tres mil tuases. Una gespa, que no havia estat tallada des de feia molt de temps, amb herbes altes que s’arrossegaven mig pansides, n’ocupava el centre. Tot al seu voltant, hi discorria un caminet sinuós vorejat de boscatges molt espessos. Més enllà d’aquests boscatges, es veien uns arbres alterosos, plantats, sens dubte, al llarg del mur, les capçades dels quals devien dominar el parapet de les fortificacions.

Tot denotava incúria i abandó.

El jardí va ser inspeccionat. Els agents no hi van descobrir ningú, tot i que els caminals tenien les marques de petjades recents.

Les finestres, per aquell costat, estaven tancades amb porticons, tret de l’última del primer pis, per la qual s’il·luminava l’escala.

—Aquesta gent no deurà trigar a tornar —va fer observar el cap de la policia— perquè la porta només estava tancada de cop i no pas amb dues voltes… a no ser que hagin estat alertats, i que no hagin tocat el dos.

—¿Pensa que han pogut saber?… —vaig replicar jo—. No, jo crec, més aviat, que tornaran d’un moment a l’altre.

El senyor Stepark va moure el cap amb un aire de dubte.

—A més a més —vaig afegir jo—, aquest fum que surt per una de les xemeneies prova que hi ha un foc en algun lloc.

—Busquem el foc, doncs —va respondre el cap de la policia.

Després d’haver constatat que el jardí estava desert com el pati, i que no hi havia ningú amagat, el senyor Stepark ens va pregar que tornéssim a entrar a la casa, i la porta del corredor va ser tancada darrere nostre. Aquell corredor feia servei a quatre peces. En una d’elles, la de la banda del jardí, hi havia la cuina. Una altra no era, en realitat, res més que la caixa de l’escala que pujava al primer pis i, després, a les golfes.

Vam començar la recerca per la cuina. Un dels policies va anar a obrir-ne la finestra i en va esbatanar els porticons, que tenien una estreta obertura en forma de rombe que no deixava penetrar-hi prou claror.

Res de més senzill, de més rudimentari que el moblatge d’aquella peça: una cuina econòmica, el tub de la qual es perdia sota la volada d’una gran xemeneia; a cada costat, un armari; al mig, una taula; dues cadires de palla i dos escam-bells de fusta; diverses eines penjades a les parets i, en un racó, un rellotge de tic-tac regular, els pesos del qual indicaven que se li havia donat corda el dia abans.

Dins del fogó, encara cremaven uns quants trossos de carbó, que produïen el fum que havíem vist a fora.

—Heus aquí la cuina —vaig dir jo—, ¿però el cuiner?…

—¿I el seu amo?… —va afegir el capità Haralan.

—Continuem les nostres investigacions —va respondre el senyor Stepark.

Les dues altres peces de la planta baixa, que rebien la llum del pati, van ser inspeccionades successivament. Una, el saló, estava decorat amb mobles de factura antiga, i amb velles tapisseries d’origen alemany, molt usats a l’indret. Damunt la lleixa de la llar amb grossos capfoguers de ferro, hi reposava un rellotge de pèndol, estil rococó, de força mal gust. Les seves agulles aturades i la pols acumulada sobre l’esfera indicaven que ja no funcionava des de feia molt de temps. En, una paret, davant de la finestra, hi havia penjat un retrat amb el marc oval i amb aquest nom en una targeta: OTTO STORITZ.

Ens vam mirar aquella pintura, de dibuix vigorós, de colors forts, signada per un artista desconegut, veritable obra d’art.

El capità Haralan no podia apartar els ulls d’aquella tela.

Pel que fa a mi, el rostre d’Otto Storitz em va causar una impressió profunda. ¿Era la predisposició del meu esperit el que m’hi empenyia?… O, més aviat, ¿no sofria pas, sense tenir-ne consciència, la influència de l’ambient?… Fos el que fos, en aquell saló abandonat, el savi se m’apareixia com un ésser fantàstic. Amb aquell cap poderós, aquella cabellera esbullada, aquell front desmesurat, aquells ulls ardents com brases i aquella boca de llavis tremolosos, em semblava que el retrat era viu, que anava a llançar-se fora del marc, i a cridar amb una veu vinguda d’ultratomba:

—¿Què hi fan, vostès, aquí?… ¡Com gosen torbar el meu repòs!

La finestra de la sala, amb la persiana tancada, deixava passar la claror. No havia calgut obrir-la, i, en aquella penombra relativa, potser el retrat guanyava en raresa i ens impressionava encara més.

El cap de la policia semblava sobtat de la semblança que existia entre Otto i Wilhelm Storitz.

—Si en traiem la diferència d’edat —em va fer observar—, aquest retrat tant podria ser el del fill com el del pare. Són els mateixos ulls, el mateix front, el mateix cap col·locat damunt unes amples espatlles, ii aquesta fesomia diabòlica!… Un se sentiria temptat d’exorcitzar-los tant l’un com l’altre.

—Sí —vaig replicar jo—, la semblança és sorprenent.

El capità Haralan semblava com clavat davant aquella tela, com si l’original estigués davant d’ell.

—¿Que ve, capità? —li vaig dir jo.

Vam passar d’aquell saló a l’habitació contigua, travessant el corredor. Era el gabinet de treball, molt en desordre. Hi havia uns prestatges de fusta blanca, abarrotats de volums, la majoria sense relligar: obres de matemàtiques, de química i de física, principalment. En un racó, diversos instruments, aparells, màquines, bocals, un fogonet, algunes retortes i alambins i diverses mostres de metalls, alguns dels quals m’eren desconeguts, tot i que sóc enginyer. Al mig de la peça, damunt una taula carregada de papers i d’objectes d’escriptori, tres o quatre volums de les obres completes d’Otto Storitz. Al costat d’aquells volums, un manuscrit En abocar-m’hi, vaig poder constatar que aquell manuscrit, signat igualment per aquell nom cèlebre, era relatiu a un estudi sobre la llum. Papers, volums i manuscrit van ser recollits i precintats.

L’escorcoll del gabinet no va donar cap altre resultat que ens pogués ser instructiu. Anàvem, doncs, a sortir-ne, quan el senyor Stepark va veure sobre la xemeneia una fiola[9]: de forma estranya, de vidre blavós.

Ja fos per obeir a un sentiment de curiositat o als seus instints de policia, el senyor Stepark va avançar la mà per agafar aquella fiola i examinar-la de més a prop. Però, sens dubte, va fer un fals moviment, perquè la fiola, que estava col·locada a la vora del cantell de la lleixa, va caure en el moment en què anava a agafar-la, i es va trencar contra el terra.

Se’n va escapar un líquid molt fluid de color grogós. Extremadament volàtil, es va convertir de seguida en un vapor d’una olor especial, que no hauria sabut comparar amb cap altra, però poc intensa, perquè el nostre olfacte no se’n va veure gaire afectat.

—¡A fe de Déu —va dir el senyor Stepark—, que ha caigut a propòsit, aquesta fiola!

—Segurament devia contenir alguna composició inventada per Otto Storitz —vaig dir jo.

—El seu fill en deu tenir la fórmula, i la podrà tornar a refer perfectament —va respondre el senyor Stepark.

Després, adreçant-se cap a la porta, va dir:

—Al primer pis.

I va ordenar a dos dels seus agents que es quedessin al corredor.

Al fons, davant de la cuina, es trobava la caixa d’una escala de fusta, els esglaons de la qual cruixien sota els nostres peus.

Al replà, s’obrien dues habitacions, l’una al costat de l’altra, les portes de les quals no estaven tancades amb clau, i n’hi havia prou amb fer girar el pom de llautó per introduir-s’hi.

La primera, sobre el saló, devia ser el dormitori de Wilhelm Storitz. No hi havia més que un llit de ferro, una tauleta de nit, un armari de roure per a la roba blanca, un lavabo muntat damunt unes potes de llautó, un canapè, una butaca de vellut gruixut i dues cadires. Ni cortines al llit, ni cortines a les finestres; un mobiliari, com es veu, reduït a l’estricta-ment necessari. Cap paper, ni sobre la xemeneia, ni sobre una tauleta rodona col·locada en un racó. El llit encara estava desfet a aquella hora del matí; però, si és que havia estat ocupat durant la nit, tan sols ho podíem suposar.

De tota manera, en acostar-se al lavabo, el senyor Stepark va observar que, a la palangana, hi havia aigua amb algunes bombolles de sabó a la superfície.

—Suposant —va dir— que haguessin transcorregut vint-i-quatre hores d’ençà que es va fer servir aquesta aigua, les bombolles ja s’haurien dissolt; de la qual cosa he de concloure que el nostre home s’ha rentat aquí mateix, aquest matí, abans de sortir.

—Per tant, és possible que torni —vaig repetir jo—, a no ser que vegi els seus agents.

—Si ell veu els meus agents, els meus agents el veuran a ell, i tenen ordre de portar-me’l. Però no em penso pas que es deixi agafar.

En aquell moment, es va sentir un soroll, com el cruixit d’un tros de parquet mal subjectat sobre el qual caminés algú. Aquell soroll semblava venir de l’habitació del costat, sobre el gabinet de treball.

Hi havia una porta de comunicació entre el dormitori i aquella habitació, cosa que evitava haver de tornar al replà per passar de l’una a l’altra.

Abans que no ho fes el cap de la policia, el capità Haralan es va llançar d’un salt cap a aquella porta, la va obrir d’una revolada…

Però ens havíem equivocat. No hi havia pas ningú.

Podia ser, però, que aquell soroll hagués arribat del pis superior, és a dir, de les golfes, per les quals s’accedia al mirador.

Aquella segona habitació encara estava moblada amb més senzillesa que la primera: un catre parat de tela forta, un matalàs molt aixafat per l’ús, uns grossos llençols rebregats, una flassada de llana, dues cadires desparellades, un gerro d’aigua i un gibrell de gres sobre la xemeneia, la qual no tenia ni la més mínima partícula de cendra; uns quants vestits de roba gruixuda penjats als ganxos d’un penja-robes, un bagul o més aviat un cofre de roure, que servia alhora d’armari i de calaixera, i dins el qual el senyor Stepark va trobar gran quantitat de roba blanca.

Aquella habitació era, evidentment, la del vell servidor Hermann. D’altra banda, el cap de la policia sabia, pels informes dels seus agents, que si bé la finestra del primer dormitori s’obria algunes vegades per ventilar-la, la del segon dormitori, que també donava al pati, restava invariablement tancada. Ho vam poder constatar materialment en examinar-ne la lleba, que costava de fer anar, i pels ferros de les persianes, menjats pel rovell.

En tot cas l’esmentat dormitori estava buit i, si passava el mateix a les golfes, al mirador i al celler, situat sota la cuina, era que, decididament, l’amo i el servidor havien abandonat la casa i, potser, amb la intenció de no tornar-hi.

—Així, ¿vostè no accepta —vaig demanar al senyor Stepark— que Wilhelm Storitz hagi pogut ser informat d’aquest escorcoll?

—¡No, de cap manera, a no ser que no estigués amagat al meu despatx o en el de Sa Excel·lència, quan enraonàvem d’aquest assumpte!

—Podria ser, però, que ens hagi vist quan hem arribat al passeig de Tékéli.

—¡D’acord! ¿però com haurien pogut sortir?

—Arribant fins al camp pel darrere.

—No haurien pas tingut temps de saltar el mur del jardí, que és molt alt, i, a més a més, a l’altra banda hi ha el fossat de les fortificacions, que no es pot pas travessar.

L’opinió del cap de la policia era ben bé, doncs, que Wilhelm Storitz i Hermann ja eren fora de la casa abans que hi entréssim nosaltres.

Vam sortir d’aquell dormitori per la porta del replà. Al mateix moment en què posàvem el peu al primer esglaó per pujar al segon pis, vam sentir, de cop i volta, que el tram d’escala que unia el primer pis amb la planta baixa cruixia fortament, com si algú hi hagués pujat o baixat a passos ràpids. Quasi tot seguit, es va sentir el soroll d’una caiguda, seguit d’un crit de dolor.

Ens vam abocar a la barana, i vam veure un dels policies que s’havien quedat vigilant al passadís que s’aixecava fregant-se els ronyons.

—¿Què passa, Ludwig? —va preguntar el senyor Stepark.

El policia va explicar que s’estava dret al segon esglaó, quan li havien cridat l’atenció els cruixits que havíem sentit. En girar-se llavors bruscament per veure’n la causa, és de suposar que havia calculat malament els seus moviments, perquè li van relliscar alhora els dos talons, va caure d’esquena i s’havia clavat una gran costellada als ronyons. L’home encara no s’explicava la caiguda. Hauria jurat que li havien estirat o empès els peus per fer-li perdre l’equilibri. Però això no era admissible, perquè estava tot sol a la planta baixa, amb el seu col·lega, que s’havia quedat vigilant a la porta principal que donava al pati.

—Hum!… —va fer el senyor Stepark amb aire de preocupació.

En un minut, vam arribar al segon pis.

Tota la planta estava ocupada per les golfes, que s’estenien d’una crestallera a l’altra, il·luminades per estrets finestrons oberts a la teulada, i va ser ben fàcil comprovar, d’un cop d’ull, que no s’hi havia refugiat ningú.

Al centre, una escala força dreta, conduïa al mirador, que dominava les teulades, a l’interior del qual s’entrava per una trapa que basculava per mitjà d’un contrapès.

—La trapa és oberta —vaig fer observar a M. Stepark, que ja havia posat un peu a l’escala.

—En efecte, senyor Vidal, i hi passa un corrent d’aire. D’aquí ve el soroll que hem sentit. El vent és fort, avui, i el penell grinyola a la punta de la teulada.

—Això no obstant —vaig respondre—, jo diria més aviat que era un soroll de passos, el que se sentia.

—¿Però qui vol que els fes, si no hi ha ningú?

—A no ser que aquí dalt, senyor Stepark…

—¿En aquest nínxol aeri?…

El capità Haralan escoltava les paraules intercanviades entre el cap de la policia i jo. Es va limitar a dir tot assenyalant el mirador:

—Pugem-hi.

El senyor Stepark es va enfilar al primer dels esglaons, ajudant-se d’una gruixuda corda que penjava fins al terra.

El capità Haralan, primer; jo, darrera seu, ens hi vam enfilar després d’ell. Era probable que n’hi hagués prou amb tres persones per omplir completament aquell estret llanternó.

En efecte, no era més que una mena de caixa quadrada de vuit per vuit peus, i d’uns deu d’alçada.

Era força fosc, encara que tingués una vidriera entre els muntants sòlidament encaixats a les bigues de la carena.

La foscor era deguda al fet que unes gruixudes cortines de llana estaven abaixades, tal com ja havíem advertit des de fora. Però, tan bon punt van ser apujades, la llum hi va entrar àmpliament a través de la vidriera.

Per les quatre cares del mirador, els ulls podien recórrer tot l’horitzó de Ragz. Res no en destorbava la vista, més extensa que la que es veia des de la terrassa de la mansió Roderich, menys, per això, que la de la torre de Sant Miquel i que la de la torre de l’homenatge del castell.

D’allà estant, vaig tornar a veure el Danubi al capdavall del passeig, la ciutat, que s’estenia cap al sud, dominada per la torre l’ajuntament, per l’agulla de la catedral, per la torre de l’homenatge del turó de Wolkang, i, a l’entorn, les vastes praderies de la «puszta», vorejades per les seves llunyanes muntanyes.

M’afanyaré a dir que, al mirador, va passar com a la resta de la casa. No hi vam trobar pas ningú. Calia que el senyor Stepark prengués una determinació, aquell escorcoll policíac no donaria cap resultat, i continuaríem sense saber res dels misteris de la casa Storitz.

Jo havia pensat que aquell mirador potser servia per a observacions astronòmiques i que devia contenir aparells per a l’estudi del cel. Error. Per tot mobiliari, una taula i una cadira de braços de fusta.

Damunt de la taula, hi havia alguns papers, i, entre d’altres, un exemplar del periòdic que m’havia informat, a Budapest, del proper aniversari d’Otto Storitz. Aquells papers, com els precedents, també van ser recollits.

Sens dubte, era allí on el fill anava a descansar, quan sortia del seu gabinet de treball, o, més exactament, del seu laboratori. En qualsevol cas, havia llegit aquell article, que estava senyalat, per la seva mà, evidentment, amb una creu en tinta vermella.

De sobte, es va deixar sentir una violenta exclamació de sorpresa i de còlera.

El capità Haralan havia descobert, damunt un prestatge col·locat en un dels muntants, una capsa de cartró que acabava d’obrir…

I què n’havia tret, d’aquella capsa?

La corona nupcial robada durant la vetllada de les esposalles a la mansió Roderich.





10


Així doncs, ja no hi havia cap dubte sobre la intervenció de Wilhelm Storitz. N’estàvem en possessió d’una prova material, i ja no ens vèiem reduïts a simples presumpcions. Que en fos el culpable ell o un altre, en tot cas havia estat en benefici seu, que s’havia fet aquell estrany robatori, el mòbil i l’explicació del qual, d’altra banda, se’ns escapaven.

—¿Encara ho continua dubtant, amic Vidal? —va exclamar el capità Haralan, la veu del qual tremolava de còlera.

El senyor Stepark guardava silenci. En aquell estrany assumpte, hi havia encara una gran part de desconegut. I, si bé la culpabilitat de Wilhelm Storitz era incontestable, ignoràvem quins mitjans havia utilitzat, i no era pas segur que s’aconseguís mai arribar a saber-ho.

Per la meva part, que era a qui el capità Haralan s’adreçava d’una manera més directa, no vaig respondre. ¿I doncs, què hauria pogut contestar-li?…

—¿No va ser aquest miserable —va continuar— el qui va venir a insultar-nos, tirant-nos a la cara aquell «Cant de l’Odi», com un ultratge al patriotisme magiar? ¡Vostè no el va veure, però vostè el va sentir!… ¡Era allí, encara que s’escapés a les nostres mirades!… ¡I, pel que fa a aquesta corona embrutada per la seva mà, no vull pas que en quedi ni una fulla!…

El senyor Stepark el va deturar en el moment en què anava a destrossar-la.

—No oblidi pas que això és una prova del delicte —va dir—, i que ens pot servir si, com em penso, aquest assumpte té conseqüències.

El capità Haralan li va lliurar la corona, i vam baixar l’escala, després d’haver inspeccionat, per última vegada, inútilment, totes les habitacions de la casa.

Les portes de l’escalinata i de la reixa, es van tancar amb clau, s’hi van posar uns precintes i la casa va quedar en l’estat d’abandó en què l’havíem trobat. De tota manera, per ordre del seu cap, dos policies van restar de vigilància pels voltants.

Després d’haver-nos acomiadat del senyor Stepark, que ens va demanar que guardéssim secret sobre l’escorcoll, el capità Haralan i jo ens vam adreçar a la mansió Roderich, seguint el passeig.

El meu company no es podia aguantar, i la seva còlera es desbordava en frases i en gestos d’una gran violència. Hauria estat en va que hagués intentat calmar-lo. D’altra banda, esperava que Wilhelm Storitz hagués abandonat o abandonés la ciutat, quan sabés que la seva casa havia estat inspeccionada i que la policia posseïa la prova del paper que havia tingut en aquell assumpte.

Em vaig limitar a dir:

—Estimat Haralan, comprenc la seva còlera, i comprenc que no vulgui deixar impunes aquells insults. Però no oblidi que el senyor Stepark ens ha demanat que ho mantinguem en secret.

—¿I el meu pare?… ¿I el seu germà?… ¿Que no voldran saber el resultat de l’escorcoll?

—És clar, però els direm, senzillament, que no hem pogut trobar Wilhelm Storitz, i que ja no deu ser a Ragz, cosa que, d’altra banda, em sembla probable.

—¿I no els dirà que hem descobert la corona a casa seva?

—Sí, més val que ho sàpiguen. Però em sembla que no cal parlar-ne ni a la seva mare ni a la seva germana. ¿Què en trauríem, d’augmentar les seves preocupacions? En el seu lloc, jo els diria que hem trobat la corona al jardí de la casa, i la tornaria a la seva germana.

Malgrat la seva repugnància, el capità Haralan va estar d’a-cord que jo tenia raó, i vam convenir que jo aniria a buscar la corona a casa del senyor Stepark, que, sens dubte, no es negaria pas a despendre-se’n.

Amb tot, estava neguitós per tornar a veure el meu germà, per posar-lo al corrent de tot i, en especial, ja hauria volgut que s’hagués celebrat el casament.

Quan vam arribar a la casa, el criat ens va fer passar al despatx, on ens esperaven el doctor i el Marc. La seva impaciència era extrema, i van començar a interrogar-nos abans, fins i tot, d’haver traspassat la porta.

Quines no van ser la seva sorpresa i la seva indignació, en sentir el relat del que acabava de passar a la casa del passeig de Tékéli! El meu germà no aconseguia dominar-se. Com el capità Haralan, volia castigar Wilhelm Storitz abans que hi intervingués la justícia. Era inútil que jo li objectés que el seu enemic, segurament, havia deixat la ciutat.

—¡Si no és a Ragz —exclamava—, deu ser a Spremberg!

Em va costar molt calmar-lo, i va caldre que el doctor afegís els seus precs als meus.

—Estimat Marc —va dir el doctor—, escolti els consells del seu germà, i deixem que s’extingeixi aquest assumpte tan penós per a la nostra família. Sobre tot això, és millor el silenci, i ben aviat s’haurà oblidat tot.

El meu germà, amb el cap entre les mans, feia pena de veure. Jo sentia tot el que devia patir. ¿Que no hauria donat jo per ser uns quants dies més vell, per tal que la Myra Roderich fos, per fi, la Myra de Vidal?

El doctor va afegir que aniria a veure el governador de Ragz. Wilhelm Storitz era estranger, i Sa Excel·lència no dubtaria pas a dictar un decret d’expulsió contra ell. La cosa més urgent, era impedir que els fets de què havia estat escenari la casa Roderich es poguessin repetir, encara que haguéssim de renunciar a poder-ne donar una explicació satisfactòria. Quant a creure que Wilhelm Storitz disposés, com se n’havia gloriejat, d’un poder sobrehumà, ningú no podia pas admetre-ho.

Pel que concernia a la senyora de Roderich i a la seva filla, vaig fer valer les raons que aconsellaven un silenci absolut. No havien de saber ni que la policia havia actuat, ni que havia desemmascarat Wilhelm Storitz.

La meva proposta sobre la corona va ser acceptada. El Marc l’hauria trobat per casualitat al jardí de la casa. Allò demostrava que tot plegat era degut a un bromista malvat, que s’acabaria per descobrir i que seria castigat com es mereixia.

Aquell mateix dia, vaig tornar a l’ajuntament, on vaig reclamar la corona al senyor Stepark. Ell va accedir a lliurar-me-la, i jo la vaig portar a la casa.

Al vespre, estàvem reunits al saló amb la senyora de Roderich i la seva filla, quan el Marc, després d’haver-se absentat uns moments, va tornar dient:

—Myra… la meva estimada Myra… ¡fixi’s que li porto!…

—¡La meva corona!… —va exclamar la Myra, llançant-se cap al meu germà.

—Sí —va respondre el Marc—, allà… al jardí… l’he trobada darrere unes plantes, on havia anat a caure.

—¿Però com?… com?… —repetia la senyoreta Roderich.

—Com? —responia el doctor—. Un intrús que es va introduir entre els vostres convidats, ve-t’ho aquí. Però ja no hem de pensar més en aquesta historia absurda.

—Gràcies, gràcies, estimat Marc —va dir la Myra—, mentre una llàgrima lliscava dels seus ulls.

Els dies que van seguir no van portar cap nou incident. La ciutat reprenia la seva tranquil·litat habitual. No havia transcendit res de l’escorcoll efectuat a la casa del passeig de Tékéli, i ningú no pronunciava encara el nom de Wilhelm Storitz. Només calia esperar pacientment —o, més aviat, impacientment— el dia en què se celebraria el casament del Marc i de la Myra Roderich.

Vaig consagrar tot el temps que em deixava lliure el meu germà a diversos passejos pels voltants de Ragz. Algunes vegades, m’hi acompanyava el capità Haralan. Era estrany, llavors, que no agaféssim el passeig de Tékéli per sortir de la ciutat. Evidentment, la casa sospitosa l’atreia. D’altra banda, això ens permetia veure que la casa continuava deserta, i sempre custodiada per dos agents. Si Wilhelm Storitz hagués aparegut per allà, la policia hauria advertit immediatament el seu retorn i l’haurien detingut.

Però aviat vam tenir una prova de la seva absència i la certesa que no se’l podria trobar, si més no aleshores, pels carrers de Ragz.

En efecte, convocat, el 29 de maig, pel senyor Stepark, vaig saber dels seus llavis que la cerimònia de l’aniversari d’Otto Storitz havia tingut lloc, el dia 25, a Spremberg. La cerimònia havia atret, segons que semblava, un nombre considerable d’espectadors, no tan sols la població d’Spremberg, sinó també milers de curiosos arribats de les ciutats veïnes i, fins i tot, de Berlín. El cementiri no havia pogut contenir una gentada com aquella. Per això, hi va haver múltiples accidents i algunes persones asfixiades, les quals, l’endemà, van trobar al cementiri un lloc que no havien pogut trobar-hi aquell dia.

No podem oblidar que Otto Storitz havia viscut i havia mort en plena llegenda. Tots aquells supersticiosos n’esperaven algun prodigi pòstum. En aquell aniversari, s’havien de produir fenòmens fantàstics. Com a mínim, el savi prussià sortiria de la seva tomba, i no seria estrany que, en aquell moment, l’ordre universal es veiés singularment trastocat. ¡La Terra, modificant el seu moviment al voltant del seu eix, es posaria a girar d’est a oest, rotació anormal, les conseqüències de la qual portarien un capgirament universal del sistema solar!… Etc…, etc.

Tais eren els rumors que corrien entre la multitud. De tota manera, en última instància, les coses havien passat de la manera més regular. La llosa de la tomba no s’havia alçat pas. El mort no havia abandonat pas el seu estatge sepulcral, i la Terra havia continuat movent-se segons les regles establertes d’ençà del començament del món.

Però, el que ens interessava més, era que el fill d’Otto Storitz havia assistit personalment a aquella cerimònia. Era la prova material que, efectivament, havia abandonat Ragz. Per la meva part, jo esperava que hagués estat amb la intenció formal de no tornar-hi mai més.

Em vaig afanyar a comunicar aquesta notícia al Marc i al capità Haralan.

Tanmateix, tot i que el rebombori d’aquell assumpte s’hagués apaivagat notablement, el governador de Ragz no deixava pas de continuar intranquil. Que els prodigiosos fenòmens, dels quals ningú no havia pogut donar una explicació plausible, fossin deguts a algun truc de prestidigitació meravellosament executat o a qualsevol altra causa, no per això havien deixat de pertorbar la ciutat, i convenia impedir que es tornessin a repetir.

No és estrany, doncs, que Sa Excel·lència quedés fortament impressionat, quan el cap de la policia li va fer conèixer la situació de Wilhelm Storitz enfront de la família Roderich i les amenaces que havia proferit.

Per això, quan el governador va saber els resultats de l’escorcoll, va resoldre que calia castigar durament aquell estranger. En resum, hi havia hagut un robatori, robatori comès per Wilhelm Storitz, o per algun còmplice en benefici seu. Si no se n’hagués anat de Ragz, doncs, se l’hauria detingut, i, un cop entre les quatre parets d’una presó, no hauria estat pas probable que n’hagués pogut sortir sense ser vist, tal com havia penetrat als salons de la mansió Roderich.

Va ser per aquest motiu que, el 30 de maig, es va entaular la conversa següent entre Sa Excel·lència i el senyor Stepark.

—¿No se’n sap res de nou?

—Res, senyor governador.

—¿No hi ha cap raó per creure que Wilhelm Storitz tingui la intenció de tornar a Ragz?

—No, cap.

—La seva casa, ¿continua vigilada?

—Nit i dia.

—He hagut d’escriure a Budapest —va prosseguir el governador— a propòsit d’aquest assumpte, la ressonància del qual ha estat més considerable, potser, que la que es mereix, i m’han exhortat a pendre les mesures que calgui per posar-hi fi.

—Mentre Wilhelm Storitz no torni a aparèixer per Ragz —va respondre el cap de la policia— no haurem de témer pas res d’ell, i sabem de bona font que era a Spremberg el dia 25.

—En efecte, senyor Stepark, però pot tenir la temptació de tornar a aparèixer per aquí, i això és el que hem d’impedir.

—Res de més fàcil, senyor governador. Com que es tracta d’un estranger, n’hi haurà prou amb un decret d’expulsió…

—Un decret —va interrompre el governador— que li prohibirà, no tan sols la ciutat de Ragz, sinó tot el territori austro-hongarès.

—Tan bon punt tingui aquest decret, senyor governador —va respondre el cap de la policia— el faré notificar a tots els postos de la frontera.

El decret va ser signat immediatament, i tot el territori del regne va quedar prohibit per a Wilhelm Storitz.

Aquestes mesures havien de tranquil·litzar forçosament el doctor, la seva família i els seus amics. Però érem lluny d’haver penetrat en els secrets d’aquell afer, i més lluny encara d’arribar a imaginar les peripècies que ens reservava.





11


La data del casament s’acostava. Aviat, el sol del 1r. de juny, dia definitivament escollit, s’alçaria sobre l’horitzó de Ragz.

Vaig comprovar, no sense una forta satisfacció, que la Myra, per impressionable que fos, semblava no haver conservat cap record d’aquells incidents inexplicables. És cert, però, que el nom de Wilhelm Storitz no havia estat pronunciat mai ni davant d’ella, ni davant de la seva mare.

Jo era el seu confident. Em parlava dels seus projectes per al futur sense saber massa ben bé si es realitzarien. ¿El Marc i ella anirien a viure a França? Sí, però no pas immediatament. Separar-se del seu pare i de la seva mare seria per a ella una pena massa grossa.

—Però, de moment —deia—, només es tracta d’anar a passar unes quantes setmanes a París, on vostè ens acompanyarà, oi?

—Oh i tant! Tret, és clar, que vostès no vulguin saber res amb mi.

—I ara! l’únic que, dos acabats de casar, per a un viatge, no són pas precisament una companyia massa agradable.

—Tractaré d’acostumar-m’hi —vaig respondre jo amb un to resignat.

El doctor aprovava el viatge. Deixar Ragz un mes o dos, era el millor que es podia fer des de qualsevol punt de vista. Sens dubte, la senyora de Roderich es veuria molt afectada per l’absència de la seva filla, però tindria el bon sentit de resignar-s’hi.

Per la seva part, durant les hores que passava al costat de la Myra, el Marc oblidava, o més aviat s’esforçava a oblidar. En canvi, quan es trobava sol amb mi, li tornaven els temors, que jo intentava, inútilment, dissipar.

De forma invariable, em deia:

—¿No saps res de nou, Henri?

—Res, estimat Marc —responia jo no menys invariablement, i era la pura veritat.

Un dia, va creure que havia d’afegir:

—Si tu sabies alguna cosa, si, per la ciutat, o per boca del senyor Stepark, senties parlar…

—T’ho faria saber de seguida, Marc.

—No podria perdonar-te que m’amaguessis alguna cosa, fos el que fos.

—No t’amagaré pas res, estigues tranquil. Però t’asseguro que ja ningú no se n’ocupa, d’aquest assumpte. Mai la ciutat no ha estat més tranquil·la. Els uns s’ocupen dels seus negocis, els altres dels seus plaers, i els valors del mercat es mantenen molt a l’alça.

—Estàs de broma, Henri…

—És per demostrar-te que ja no tinc cap temor.

—I tanmateix —va dir el Marc, el rostre del qual es va entristir—, si aquest home…

—Bah! no és pas tan estúpid. Ha de suposar perfectament que seria detingut, si posava els peus al territori austro-hongarès, i ja té, a Alemanya, prou nombre de fires on poder exercir el seu talent de saltimbanqui.

—Així, aquest poder de què parla…

—¡És una bona història per a les criatures, això!

—¿No hi creus?

—No pas més que el que hi creus tu mateix. Així doncs, estimat Marc, limita’t a comptar les hores, a comptar els minuts que et separen del gran dia… No tens res millor a fer, sinó tornar a començar el recompte quan l’hagis acabat.

—¡Ai, amic meu!… —va exclamar el Marc tristament.

—No ets raonable, Marc. La Myra ho és més que tu.

—És que ella no sap pas el que jo sé.

—¿El que tu saps?… ¡Redéu, tu saps que el personatge en qüestió ja no és a Ragz, que no hi pot tornar i que no el tornarem a veure mai més, vejam si ho entens! ¡Si, amb això, no n’hi ha prou perquè et tranquil·litzis!…

—¿Què vols que hi faci, Henri?, tinc pressentiments… Em sembla que…

—¡Això no té sentit, pobre Marc meu! Mira, creu-me: torna» al costat de la Myra. Això et farà veure la vida més de color de rosa.

—Sí, tens raó. ¡No hauria de separar-me’n mai, ni un moment!

Pobre germà meu! Em feia llàstima veure’l i llàstima sentir-lo. Els seus temors augmentaven a mesura que s’acostava el dia del seu matrimoni. I jo mateix, si he de ser franc, esperava aquell dia amb una involuntària angoixa.

Per altra part, si bé podia comptar amb la Myra, amb la seva influència per calmar el meu germà, ja no sabia pas quin mitjà utilitzar pel que feia al capità Haralan.

El dia en què havia sabut que Wilhelm Storitz era a Spremberg, no va ser pas sense grans esforços que vaig aconseguir impedir que sortís a buscar-lo. Només hi ha unes dues-centes llegües, a tot estirar, entre Spremberg i Ragz. Aquesta distància, en quatre dies, podia ser recorreguda. Finalment, havíem aconseguit retenir-lo, però, malgrat les raons que el seu pare i jo fèiem valer, i malgrat l’evident utilitat de deixar que aquest assumpte caigués en l’oblit, ell hi tornava sense parar, i jo tenia por sempre que no se’ns hi escapés

Un matí, va venir a trobar-me, i, des del començament de la conversa, vaig compendre que havia decidit anar-hi.

—Vostè no ho farà pas, això, estimat Haralan —vaig manifestar-li jo—, vostè no ho farà pas… Un encontre entre aquest prussià i vostè és impossible. Li suplico que no se’n vagi de Ragz.

—Estimat Vidal —em va respondre el capità amb un to que indicava una resolució terrible—, cal que aquest miserable sigui castigat.

—¡I ho serà tard o d’hora, no ho dubti pas! —vaig exclamar jo—. Però l’Única mà que li ha de caure al damunt, és la mà de la policia.

El capità Haralan comprenia que jo tenia raó. Això no obstant, no volia retre’s.

—Estimat Vidal —va respondre amb un to que no deixava cap esperança—, nosaltres dos no veiem pas, no podem veure pas les coses de la mateixa manera. La meva família, que serà la del seu germà, ha estat ultratjada, ¿i jo no me n’he de venjar, d’aquests ultratges?…

—No, això correspon a la justícia.

—¿I com ho farà, si aquest home no torna?… I a més, el governador ha signat, aquest matí, un decret d’expulsió que fa impossible el retorn d’Storitz. Es necessari, doncs, que jo vagi on és ell, on deu ser, a Spremberg.

—D’acord —vaig replicar jo com a darrer argument—, però esperi, almenys, fins a la boda de la seva germana. Uns quants dies més de paciència, i llavors jo seré el primer a aconsellar-li que hi vagi. Fins i tot, l’acompanyaré a Spremberg.

El vaig pressionar amb tant de calor que la conversa va acabar amb la seva promesa formal que es faria violència i s’aguantaria, a condició que, un cop s’hagués celebrat el casament, jo ja no m’oposaria al seu projecte, i que me n’aniria amb ell.

Em semblarien interminables, les hores que ens separaven del 1r. de juny. Perquè, en definitiva, en contemplar com un deure el tranquil·litzar els altres, jo no deixava d’experimentar algunes inquietuds. Per això, sovint, em passava que em trobava pujant o baixant pel passeig de Tékéli, empès per no sé pas quin pressentiment.

La casa Storitz continuava tal com l’havíem deixat després de la inspecció de la policia: portes i finestres tancades, pati i jardí deserts. Al passeig, uns quants policies, la vigilància dels quals s’estenia fins al parapet de les antigues fortificacions i sobre el camp dels voltants. No s’havia fet cap temptativa de tornar a entrar a la casa ni per part de l’amo ni del criat. I, tot i així —el que fa l’obsessió—, malgrat tot el que em deia a mi mateix, si hagués vist fum que sortia de la xemeneia del laboratori, un rostre aparèixer darrere els vidres del mirador, no m’hauria pas estranyat gens.

En realitat, mentre que la població ragziana, refeta del seu primer esglai, ja no parlava d’aquell assumpte, era al doctor Roderich, era al meu germà, era al capità Haralan, era a mi mateix, a qui obsessionava el fantasma de Wilhelm Storitz.

Aquell dia, 30 de maig, per distreure’m, a la tarda, em dirigia cap al pont de filla d’Swendor per guanyar la riba dreta del Danubi.

Abans d’arribar al pont, vaig passar davant del desembarcador en el moment que una barcassa de passatgers arribava de riu amunt.

Llavors van tornar a la meva memòria els incidents del meu viatge, el meu encontre amb aquell alemany, la seva actitud provocadora, el sentiment d’antipatia que m’havia inspirat a primera vista i, després, quan em pensava que havia desembarcat a Vukovar, les paraules que havia pronunciat. Perquè havia estat ben bé ell qui les havia pronunciat, aquelles paraules amenaçadores. N’havia reconegut la veu al saló de la casa Roderich. Era la mateixa articulació, la mateixa duresa, la mateixa rudesa teutona.

Sota el domini d’aquestes idees, em mirava un a un els passatgers que s’aturaven a Ragz. Hi buscava el rostre pàl·lid, els ulls estranys, la fesomia diabòlica d’aquell personatge… Però, com es diu, em vaig quedar amb un pam de nas. A les sis, seguint el meu costum, vaig anar a seure a la taula de la família. La senyora de Roderich em va semblar que estava més bé, quasi refeta de les seves emocions. El meu germà ho oblidava tot al costat de la Myra, la vigília del dia en què seria la seva dona. El mateix capità Haralan semblava més tranquil, encara que una mica taciturn.

Jo estava decidit a fer l’impossible per animar la gent i dissipar els darrers núvols del record. M’hi vaig veure feliçment secundat per la Myra, encant i alegria d’aquella vetllada, que es va allargar fins bastant tard. Sense fer-se pregar, es va asseure davant el clavecí, i ens va cantar antigues cançons magiars, com per esborrar aquell abominable «Cant de l’Odi», que havia ressonat en aquell saló.

En el moment de retirar-nos, em va dir tota somrient:

—És demà, eh?, senyor Henri, ara no s’oblidi pas…

—Oblidar què, senyoreta? —vaig respondre amb el mateix to de broma que ella acabava de pendre.

—Sí, no s’oblidi pas que és el dia de l’audiència del governador, del «lliurament de la llicència», per utilitzar l’expressió consagrada per la tradició.

—Ah! És clar! és demà!…

—I que vostè és un dels testimonis del seu germà…

—Ha fet bé de recordar-m’ho, senyoreta Myra. Testimoni del meu germà!… Ja no me’n recordava pas, tampoc.

—Oh, no m’estranya pas. Ja he notat que, de vegades, té algunes distraccions…

—Ho confesso, però demà no en tindré cap, li ho prometo. I tant de bo que el Marc no en tingui cap com jo…

—Jo responc d’ell. Així doncs, a les quatre en punt.

—¿A les quatre, senyoreta Myra?… ¡I jo que estava ben convençut que era a dos quarts de sis!… No pateixi, però. Hi seré deu minuts abans.

—Bona nit!… Bona nit al germà del Marc, que, demà, serà el meu.

—¡Bona nit, senyoreta Myra, bona nit!

L’endemà, al matí, el Marc va haver de fer algunes gestions. Em va semblar que havia recobrat tota la seva tranquil·litat, i jo li hi vaig deixar anar tot sol.

Per la meva part, d’altra banda, per un excés de precaució, i per tenir, si era possible, la certesa que Wilhelm Storitz no havia pas tornat a ser vist a Ragz, em vaig dirigir a l’ajuntament

Després que vaig ser immediatament introduït al seu despatx, vaig demanar al senyor Stepark si hi havia cap informació nova.

—No, cap, senyor Vidal —em va respondre ell—, pot estar ben segur que el nostre home no ha tornat a aparèixer per Ragz.

—¿Encara és a Spremberg?

—L’únic que puc afirmar és que encara hi era fa quatre dies.

—¿En va rebre notificació?

—Sí, per un correu de la policia alemanya, que em va confirmar el fet.

—Això em tranquil·litza.

—I a mi m’empipa, senyor Vidal. Aquest diable d’home —i diable és la paraula justa— em sembla poc disposat a travessar mai la frontera.

—Millor que millor, senyor Stepark.

—¡Millor que millor per a vostès, però, a mi, com a policia, m’hauria agradat ficar-li la mà al coll, tenir aquesta mena de bruixot entre reixes!… En fi, més endavant, potser…

—¡Oh, més endavant, després del casament, tot el que vostè vulgui, senyor Stepark!

Em vaig retirar donant les gràcies al cap de la policia.

A les quatre de la tarda, ens trobàvem reunits al saló de la mansió Roderich. Dues carrosses esperaven al passeig de Tékéli —l’una, per a la Myra, el seu pare, la seva mare i un amic de la família, el jutge Neuman; l’altra, per al Marc, el capità Haralan, un dels seus companys, el tinent Armgard, i jo—. El senyor Neuman i el capità Haralan eren els testimonis de la núvia; el tinent Armgard i jo, els del Marc.

Tal com el capità Haralan m’havia explicat, no es tractava pas, aquell dia, de procedir al casament pròpiament dit, sinó a una cerimònia en certa manera preparatòria. Solament després d’haver-ne rebut l’autorització del governador, es podria celebrar la boda l’endemà, a la catedral. Fins aleshores, si bé no estaven pas casats en el sentit propi de la paraula, no per això deixaven de trobar-se fortament lligats l’un a l’altre, ja que, en el cas que, tot seguit, se’ls presentés algun obstacle imprevist que impedís la unió projectada, estarien condemnats a un celibat perpetu.

En el feudalisme francès, seria possible trobar algunes traces d’aquest costum —que té alguna cosa de paternal, ja que el cap polític sembla així considerar-se com el pare dels ciutadans— i que, a Ragz, s’havia perpetuat fins als nostres dies.

La jove núvia portava un vestit encisador i de bon gust. La senyora de Roderich una roba molt simple, però molt rica. El doctor i el jutge anaven, com el meu germà i jo, amb vestit d’etiqueta, i els dos oficials amb uniforme de gala.

Algunes persones esperaven, al passeig, la sortida dels cotxes, dones i noies del poble, a les quals una boda sempre excita la curiositat. Però era probable que, l’endemà, a la catedral, la multitud fos considerable, en just homenatge a la família Roderich.

Les dues carrosses van traspassar la porta principal de la mansió, van tombar la cantonada del passeig, van seguir el moll de Batthyani, el carrer del Príncep Miloch, el carrer de Ladislas i van arribar a la reixa del palau del governador.

Els curiosos es trobaven en més gran nombre a la plaça i al pati del palau. Potser atrets, després de tot, pel record dels primers incidents. Potser es preguntaven si no es produiria pas un nou fenomen.

Els cotxes van penetrar en el pati d’honor i es van estacionar davant de l’escalinata.

Un instant després, la senyoreta Myra, de bracet del seu pare, la senyora de Roderich, de bracet del senyor Neuman, i després el Marc, el capità Haralan, el tinent Armgard i jo preníem seien a la sala de cerimònies, il·luminada per unes altes finestres de vitralls de colors i recoberta de plafons tallats de molt gran valor. Al centre, una llarga taula ostentava dues magnífiques paneres de flors.

En la seva qualitat de pare i de mare, el senyor i la senyora Roderich van anar a asseure’s a cada costat de les butaques reservades als nuvis. Al seu darrere, van pendre seient els quatre testimonis, el senyor Neuman i el capità Haralan a l’esquerra; el tinent Armgard i jo, a la dreta.

Un mestre de cerimònies va anunciar el governador. Quan va entrar, tothom es va posar dret.

Es va asseure al seu tron; després, va demanar als pares si consentien al matrimoni de la seva filla amb Marc Vidal. Tot seguit, va fer als dos nuvis les preguntes acostumades:

—Marc Vidal, ¿promet pendre Myra Roderich per esposa?

—Ho juro —va respondre el meu germà, a qui havien ensenyat bé la lliçó.

—Myra Roderich, ¿promet pendre Marc Vidal per espòs?

—Ho juro —va respondre la Myra.

—Nós, governador de Ragz —va dir aleshores Sa Excel·lència—, en virtut dels poders que ens han estat concedits per l’Emperadriu-Reina, i conforme als furs seculars de la ciutat de Ragz, atorguem llicència de matrimoni a Marc Vidal i Myra Roderich. I volem i ordenem que el dit matrimoni sigui celebrat a partir de demà, en la forma regular, a l’església catedral de la ciutat.

Així es va esdevenir tot en la seva simplicitat habitual. Cap prodigi no havia pas pertorbat l’audiència, i, per bé que aquesta idea m’havia travessat un instant l’esperit, ni l’acta on van ser estampades les signatures va ser estripada, ni les plomes van ser arrencades de les mans dels nuvis o dels testimonis.

Decididament, Wilhelm Storitz era a Spremberg —i, per a mi, ¡podia quedar-s’hi per sempre per a l’alegria dels seus compatriotes!— o, si era a Ragz, es devia haver exhaurit el seu poder.

Ara, ho volgués o no aquell bruixot sobrevalorat, la Myra Roderich seria la dona del Marc Vidal, o no ho seria de ningú.





12


Érem al 1r. de juny. ¡Aquesta data tan impacientment esperada, havia semblat que no arribaria mai!

Ja hi érem, per fi. Unes quantes hores més, i la cerimònia del casament tindria lloc a la catedral de Ragz.

L’aprensió que havia pogut deixar en el nostre esperit el record dels inexplicables incidents que es remuntaven llavors a feia uns dotze dies, s’havia esborrat completament després de l’audiència del governador.

Em vaig llevar d’hora. Per molta pressa que tingués, el Marc encara en tenia més, i se m’havia avançat. Jo encara no havia acabat de vestir-me quan va entrar a la meva habitació.

Ja anava amb el vestit de nuvi. Se’l veia radiant de felicitat, i ni una ombra enfosquia aquella irradiació. Em va abraçar efusivament, i jo el vaig estrènyer contra el meu cor.

—La Myra —em va dir— m’ha recomanat que et recordi…

—Que és avui —vaig respondre jo rient—. Doncs bé, digue-li que si no vaig faltar pas a l’hora de l’audiència del governador, tampoc no faltaré pas a la de la catedral. Ahir vaig ajustar el meu rellotge amb el de la torre. ¡Més aviat procura que no siguis tu, estimat Marc, el qui no et facis esperar! Ja saps que la teva presència és indispensable, i que no podran començar pas, si tu no hi ets!

Em va deixar, i jo em vaig afanyar a acabar-me de vestir, encara que a penes eren les nou del matí.

Havíem quedat per trobar-nos a casa d’ella. Era d’allà d’on havien de sortir els cotxes. I encara que només fos per demostrar la meva puntualitat, vaig arribar-hi més d’hora del que calia, cosa que em va valer un bonic somriure de la núvia, i em vaig instal·lar al saló.

L’una rere l’altra es van anar presentant les persones —diguem-ne els personatges, donada la solemnitat de la circumstància— que havien figurat la vigília a la cerimònia del palau. Tots anaven, com a la vigília, en vestit d’etiqueta. Els dos oficials portaven creu i medalles sobre els seus esplèndids uniformes del regiment dels Confins Militars.

La Myra Roderich —¿i per què no dir la Myra de Vidal, ja que els dos promesos ja estaven units, de fet, per l’autorització del governador?— la Myra, amb vestit blanc, de moaré i amb cua, amb cosset brodat de flors de tarongina, estava encisadora. Al seu costat, es descloïa el ram de núvia, i damunt la seva cabellera rossa reposava la corona nupcial, des d’on queia en llargs plecs el seu vel de tul blanc. La corona era la que li havia tornat a portar el meu germà. No n’havia pas volgut cap altra.

Quan va entrar al saló amb la seva mare, va venir cap a mi i em va allargar la mà. Jo l’hi vaig estrènyer afectuosa-ment, fraternalment. En acabat, esclatant l’alegria en els seus ulls, va exclamar:

—¡Ai, germà, que en sóc, de feliç!

Així, dels mals dies passats, de les tristes proves a les quals havia estat sotmesa aquella honesta família, no en quedava cap rastre. L’únic que no semblava pas haver-ho oblidat tot completament era el capità Haralan. La prova és que em va dir tot estrenyent-me la mà:

—¡No… No hi pensem més!

Heus aquí el programa d’aquell dia, programa que havia rebut l’aprovació general: A tres quarts de deu, sortida cap a la catedral, on el governador de Ragz, les autoritats i els notables de la ciutat es trobarien quan arribessin els joves esposos. Presentacions i compliments, després de la missa de bodes, a la signatura de les actes a la sagristia de Sant Miquel. Retorn per al dinar, que havia de reunir una cinquantena de convidats. Al vespre, als salons de la mansió, festa, per a la qual s’havien enviat prop de dues-centes invitacions.

Les carrosses van ser ocupades de la mateixa manera que a la vigília: la primera, per la núvia, el doctor, la seva senyora i el senyor Neuman; la segona, pel Marc i els altres tres testimonis. A la tornada de la catedral, el Marc i la Myra, units per a sempre, pendrien seient al mateix cotxe. D’altres cotxes havien anat a cercar les persones que havien de compondre el seguici.

A tres quarts de deu, els cotxes van sortir de la casa Roderich i van seguir el moll de Batthyani. Després d’haver arribat a la plaça Magiar, la van travessar i van pujar pel barri noble de Ragz pel carrer del Príncep Miloch.

El temps era magnífic, el cel s’alegrava amb els raigs del sol. Sota les galeries del carrer, els vianants, en gran nombre, es dirigien cap a la catedral. Totes les mirades anaven al primer cotxe, unes mirades de simpatia i d’admiració per a la jove núvia, i he de fer constar que el meu estimat Marc en va tenir també la seva part. Les finestres deixaven veure rostres somrients, i, de tot arreu, arribaven salutacions, a totes les quals no es podia pas correspondre.

—¡A fe de Déu —vaig dir jo— que m’emportaré d’aquesta ciutat uns records molt agradables!

—Els hongaresos honoren en vostès aquesta França que estimen, senyor Vidal —em va respondre el tinent Armgard—, i estan contents d’una unió que fa entrar un francès a la família Roderich.

En acostar-nos a la plaça, vam haver d’avançar al pas dels cavalls, de tant difícil com es feia la circulació.

De les torres de la catedral, s’escapava el joiós repicar de les campanes, que el vent de l’est s’enduia tot vibrant, i, una mica abans de les deu, el carilló de l’ajuntament barrejava les seves notes agudes amb les veus sonores de Sant Miquel. Eren exactament les deu i cinc quan les nostres dues carrosses van anar a detenir-se al peu dels esglaons, davant el portal central obert de bat a bat.

El doctor Roderich va baixar el primer; després, la seva filla, que se li va agafar al braç. El senyor Neuman va oferir el seu a la senyora de Roderich. Nosaltres vam saltar de seguida a terra i vam avançar darrere del Marc, entre les rengleres dels espectadors, que s’esglaonaven al llarg de l’atri.

En aquell moment, els grans orgues van ressonar a l’interior, i, als sons dels seus majestuosos acords, el seguici va penetrar a l’església.

El Marc i la Myra es van dirigir cap a les dues butaques col·locades l’una al costat de l’altra davant de l’altar major. Darrere d’ells, els pares i els testimonis van ocupar els seients que els estaven reservats.

Totes les cadires i seients del cor estaven ja ocupats per un nombrós aplec: el governador de Ragz, els magistrats, els oficials de la guarnició, l’alcalde i els regidors, els principals funcionaris de l’administració, els amics de la família i els notables de la indústria i del comerç. Per a les senyores, brillantment vestides, se’ls havien reservat uns llocs especials al llarg dels seients del cor, i no en quedava pas tampoc cap de lliure.

Darrere la reixa del cor, una obra mestra de la forja del segle XIII, s’estrenyia la multitud dels curiosos. I les persones que no havien pogut acostar-s’hi, s’havien enquibit a la nau central, totes les cadires de la qual estaven ocupades.

A les naus transversals del creuer, als laterals, s’amuntegava el poble, que refluïa fins als esglaons de l’atri.

Si alguns dels assistents conservaven en aquell moment el record dels fenòmens que havien trasbalsat la ciutat, ¿podia passar-los pel cap que els veurien reproduir-se a la catedral? No, evidentment, per poc que els haguessin atribuït a una intervenció demoníaca, perquè no era pas en una església on s’hauria pogut exercir aquesta intervenció. El poder del diable, en efecte, ¿no es deté a la llinda d’un santuari?

Es va produir un moviment a la dreta del cor, i la gentada va haver d’obrir-se per deixar pas a l’arxiprest, al diaca, al sots-diaca, als sagristans i als nens de l’escolania.

L’arxiprest es va aturar davant els esglaons de l’altar, es va inclinar, i va dir les primeres frases de l’introit, mentre els cantors entonaven els versicles del Confiteor.

La Myra estava agenollada sobre el coixí del seu reclinatori, el cap baix, en una actitud fervorosa. El Marc s’estava dret al seu costat, i els seus ulls no se n’apartaven.

La missa es deia amb tota la pompa amb què l’església catòlica ha volgut envoltar les cerimònies solemnes. L’orgue alternava amb el cant pla dels kyries i les estrofes del Gloria in Excelsis, que esclataven sota les altes voltes.

De tant en tant, es produïa un brogit vague de gentada que es remou, de cadires desplaçades, de seients replegats, que escandien els passos dels oficials de l’església en vetllar que el passadís de la nau central restés lliure en tota la seva llargada.

D’ordinari, l’interior de la catedral està sumit en una penombra en què l’ànima es lliura amb més abandó a les emocions religioses. A través dels antics vitralls, on es dibuixa en colors sumptuosos la silueta de personatges bíblics, per les estretes finestres d’estil ogival de la primera època i per les vidrieres laterals, només hi entra una claror incerta. Per poc que el cel estigui cobert, la nau central, les laterals i l’absis, resten foscos, i aquesta mística foscor només es veu espurnejaria per les puntes de foc que brillen al capdamunt dels llargs ciris de l’altar.

Però, aquell dia, era tota una altra cosa. Sota aquell magnífic sol, les finestres orientades a l’est i la rosassa del transcepte estaven encesos. Un feix de raigs, que travessava una de les finestres de l’absis, queia directament sobre la trona suspesa d’un dels pilars de la nau, i semblava animar la cara turmentada del gegant que la sosté amb les seves enormes espatlles.

Quan es va sentir la campaneta, l’assistència es va alçar, i, als mils sorolls que en van resultar, va seguir el silenci, mentre el diaca llegia salmodiant l’evangeli de Sant Mateu.

En acabat, l’arxiprest es va girar i va adreçar una al·locució als nuvis. Parlava amb una veu una mica feble, la veu d’un vell coronat de cabells blancs. Va dir unes coses molt senzilles, que devien anar directament al cor de la Myra. Va fer l’elogi de les seves virtuts familiars, de la família Roderich, del seu lliurament als malaurats i de la seva caritat inexhaurible. Va santificar aquell matrimoni que unia un francès i una hongaresa, i va invocar la benedicció celestial damunt els nous esposos.

Acabada l’al·locució, el vell arxiprest, mentre el diaca i el sots-diaca tornaven a posar-se a cada un dels seus costats, es va tombar cap a faltar per fer les pregàries de l'ofertori.

Si anoto pas a pas els detalls ¿’aquella missa nupcial, és perquè van quedar tan profundament gravats en el meu esperit, que el seu record no havia d’esborrar-se mai de la meva memòria.

Llavors, des de la tribuna de Porgue es va elevar una veu magnífica, acompanyada per un quartet d’instruments de corda. Un tenor, de molt renom en el món magiar, va cantar l’himne de l’ofrena.

El Marc i la Myra van deixar les seves butaques i van anar a col·locar-se davant les grades de faltar. I allí, després que el sots-diaca va haver rebut la seva rica almoina, van recolzar els seus llavis, com en un bes, sobre la patena que els presentava l’oficiant. En acabat, van tornar al seu lloc, caminant l’un al costat de l’altre. ¡Mai, certament, mai la Myra no havia semblat més radiant de bellesa, més aureolada de felicitat!

Llavors, les postulants van passar a recollir les almoines per als malalts i els pobres. Precedides pels sagristans, es van anar esmunyint entremig dels rengles del cor i de la nau, i se sentia el soroll de les cadires desplaçades, la fregadissa dels vestits, la remor de la gentada, mentre les monedes queien a la bossa de les noies.

Per fi, l’arxiprest, acompanyat pels seus dos assistents, es va dirigir cap als nuvis. Es va aturar davant d’ells.

—Marc Vidal —va interrogar amb la seva veu tremolosa, que, no obstant, va ser sentida per tothom, de tant profund com era el silenci—, ¿accepteu pendre Myra Roderich per esposa?

—Sí —va respondre el meu germà.

—Myra Roderich, ¿accepteu pendre Marc Vidal per espòs?

—Sí —va dir la Myra en un sospir.

Abans de pronunciar les paraules sagramentals, l’arxiprest va rebre les aliances que li va donar el meu germà i les va beneir. Tot seguit, es va disposar a col·locar una d’elles al dit de la jove esposa…

En aquell moment, va ressonar un crit, un crit d’angoixa i d’horror.

I heus aquí el que vaig veure, el que mil persones van veure com jo:

El diaca i el sots-diaca van recular trontollant, com repel·lits per una força superior; l’arxiprest, amb la boca tremolant, la cara descomposta i la mirada esfereïda, semblava lluitar contra un fantasma invisible, i finalment va caure de genolls…

En acabat, immediatament després, perquè els esdeveniments van succeir a la velocitat d’un llamp i ningú no va tenir temps d’intervenir-hi ni tan sols de entendre-ho, van ser el meu germà i la Myra els qui van caure damunt les lloses, mig tombats…

Després van ser les aliances les que van volar a través de la nau, una de les quals em va tocar violentament a la cara…

I, en aquell moment, heus aquí el que vaig sentir. Mil persones van sentir, com jo, aquestes paraules pronunciades amb una veu terrible, la veu que coneixíem tan bé, la veu de Wilhelm Storitz:

—¡Maleïts siguen els nuvis… maleïts!…

En sentir aquesta maledicció, que semblava venir del més enllà, una alenada d’esglai va recórrer la multitud. De tots els pits, va sorgir un sord clamor, i la Myra, que es redreçava, llançant un crit esgarrifós, va tornar a caure desmaiada entre els braços del Marc, que estava aterrit.





13


Els fenòmens a què havíem assistit a la catedral de Ragz i els fenòmens de què la mansió Roderich havia estat escenari tendien al mateix objectiu. El seu origen era el mateix. Wilhelm Storitz n’era l’únic autor. ¿Es podia admetre que fossin deguts a algun truc de prestidigitació?… Jo em veia ben obligat a respondre’m negativament. No, ni l’escàndol de l’església, ni la sostracció de la corona nupcial no podien ser atribuïts a un escamoteig. Jo vaig arribar a suposar seriosament que aquell alemany conservava del seu pare algun secret científic, el d’una descoberta ignorada que li hauria donat el poder de tornar-se invisible… ¿Per què no, al capdavall?… ¿Per què certs raigs lluminosos no podien tenir la propietat de travessar els cossos opacs, com si aquests cossos fossin translúcids?… ¿Però on anava a parar?!… Romanços, tot això no eren sinó fantasies, les quals em vaig guardar prou d’explicar a ningú.

Havíem tornat a portar a casa la Myra sense que hagués recobrat el coneixement. La vam dur a la seva habitació, la vam dipositar damunt el seu llit, però les atencions que li van ser prodigades no van aconseguir pas reanimar-la. Restava inerta, insensible, malgrat els esforços del doctor impotent. Respirava, per això, vivia. Jo em preguntava com havia pogut sobreviure a tantes proves, com aquesta darrera emoció no l’havia pas matat.

Diversos col·legues del doctor Roderich havien acudit a la mansió. Envoltaven el llit de la Myra, estesa sense moviment, amb les parpelles abaixades, la cara d’una pal·lidesa de cera,’ el pit alçat pels batecs irregulars del cor, la respiració reduïda a un fil d’alè, ¡un fil que podia extingir-se d’un moment a l’altre!…

El Marc li agafava les mans. Plorava. Li suplicava, la cridava:

—¡Myra… la meva estimada Myra!…

Amb una veu ofegada pels sanglots, la senyora de Roderich repetia en va:

—¡Myra… filleta meva!… Sóc aquí… al teu costat… la teva mare…

La noia no tornava pas a obrir els ulls, i segurament no la sentia.

Tanmateix, els metges havien provat els remeis més enèrgics. Semblava que la malalta anava a recobrar el coneixement… Els seus llavis van balbucejar unes paraules vagues, de les quals va ser impossible copsar el sentit; els seus dits es van agitar entre les mans del Marc, els seus ulls es van tornar a mig obrir… ¡Però quina mirada tan incerta, sota aquelles parpelles mig obertes! ¡Quina mirada aquella, on faltava la intel·ligència!…

El Marc no ho arribava a entendre. De cop i volta, es va fer enrere, llançant aquest crit:

—¡Boja… Boja!…

Em vaig precipitar cap a ell i el vaig aguantar amb l’ajuda del capità Haralan, preguntant-me si, ell també, no anava a perdre la raó. Va caldre arrossegar-lo fins en una altra habitació, on els metges van lluitar contra aquella crisi, el resultat de la qual hauria pogut ser fatal.

Quin seria el desenllaç d’aquell drama? ¿Es podia esperar que la Myra, amb el temps, recobraria la intel·ligència, que les atencions triomfarien sobre l’extraviament del seu esperit, que aquella bogeria no fos més que passatgera?

El capità Haralan, quan es va trobar sol amb mi, em va dir:

—¡Això s’ha d’acabar!…

Acabar-ho?… ¿Però com pensava fer-ho? Que Wilhelm Storitz hagués tornat a Ragz, que fos l’autor d’aquella profanació, no ho podíem pas dubtar. Però ¿on el podríem trobar, i com podríem atrapar aquell ésser inagafable?

D’altra banda, ¿quina seria la reacció de la ciutat? Voldria acceptar una explicació natural dels fets? Allà no érem pas a França, on, sense cap dubte, aquells prodigis haurien estat objecte de broma i ridiculitzats amb cançons. Però, en aquell país, seria tota una altra cosa. Com ja he tingut ocasió de fer notar, els magiars tenen una tendència natural a les coses meravelloses, i la superstició, entre les classes ignorants, és indesarrelable. Per a les persones instruïdes totes aquelles coses rares només podien ser resultat d’alguna descoberta física o química. Però, quan es tracta d’esperits poc instruïts, tot s’explica amb la intervenció del diable, i Wilhelm Storitz anava a passar per ser el diable en persona.

En efecte, ja no es podia pensar pas a continuar amagant en quines circumstàncies aquell estranger, contra el qual el governador de Ragz havia signat un decret d’expulsió, estava embolicat en aquell assumpte. El que havíem mantingut en secret fins aleshores ja no podia restar més a l’ombra, després de l’escàndol de Sant Miquel.

L’endemà, la ciutat estava en ebullició. Es relacionaven els esdeveniments de la casa Roderich amb els de la catedral. L’apaivagament que s’havia produït entre el públic va ser substituït per un altre enrenou. El lligam que unia aquells diversos incidents, per fi, era conegut. El nom de Wilhelm Storitz, a totes les cases, a totes les famílies, ja no es va pronunciar sense que no evoqués el record, es podria dir el fantasma d’un personatge estrany, l’existència del qual lliscava entre les parets silencioses i les finestres tancades de la casa del passeig de Tékéli.

No ha d’estranyar pas, doncs, si, d’ençà que la nova va ser coneguda, la població es va dirigir cap aquell passeig, arrossegada per una força irresistible, de la qual potser no s’adonava.

Havia estat així que la multitud s’havia agombolat al cementiri d’Spremberg. Però, allà, els compatriotes del savi esperaven assistir a algun prodigi, i no els hi impulsava cap sentiment d’animositat. Aquí, al contrari, hi havia una explosió d’odi, una necessitat de venjança, justificats pels actes d’un ésser maligne.

Per una altra part, no es pot oblidar l’horror que devia inspirar, en aquella ciutat tan religiosa, l’escàndol de què la catedral acabava de ser escenari.

Aquella sobreexcitació no podia sinó acréixe’s. La majoria no voldrien pas acceptar mai una explicació natural d’aquells fenòmens incomprensibles.

El governador de Ragz es va haver de preocupar d’aquell estat d’ànim de la població, i va ordenar al cap de la policia que prengués totes les mesures que la situació reclamava. Calia estar a punt per defensar-se contra els excessos del pànic, que hauria pogut tenir les conseqüències més greus. A més a més, a penes el nom de Wilhelm Storitz havia estat revelat, va ser necessari protegir la casa del passeig de Tékéli, davant la qual es van congregar centenars d’obrers i de pagesos, i defensar-la contra la invasió i el pillatge.

Tanmateix, les meves idees evolucionaven, i en vaig arribar a discutir seriosament una hipòtesi que, en un primer moment, havia rebutjat de pla. Si, doncs, aquesta hipòtesi era fonamentada, si un home tenia el poder de fer-se invisible —cosa que era increïble, potser; però que ja no em semblava decididament refutable—, si la faula de l’anell de Giges a la cort del rei Candaules s’havia fet realitat[10] la tranquil·litat pública es veia absolutament amenaçada. Ja no hi hauria seguretat personal. I ja que Wilhelm Storitz havia tornat a Ragz i ningú no l’hi havia pas pogut veure, res no s’oposava tampoc que encara hi fos, sense que hi hagués, però, cap mitjà d’assegurar-se’n. Un altre motiu de temor: ¿s’havia guardat per a ell sol el secret d’aquesta descoberta, que probablement li havia llegat el seu pare? ¿El seu criat Hermann no l’utilitzava pas com ell? ¿No en farien pas ús d’altres en profit d’ell o particular? ¿Qui els impediria, d’ençà d’aleshores, de penetrar a les cases quan i com els plagués, de ficar-se en l’existència dels seus habitants? La intimitat de les famílies ¿no anava a veure’s destruïda? Tot i tancar-te a casa teva, ¿podries estar ben segur d’estar-hi sol, segur que no et sentissin, com que no et veiessin, a menys que t’estiguessis en una foscor profunda? I, a fora, als carrers, ¡aquest temor constant de ser seguit, sense saber-ho, per algú invisible, que no et perd de vista i que pot fer de tu el que vulgui!… ¿Quin mitjà hi hauria de sostreure’s als atemptats de tota mena que s’haurien tornat tan fàcils? ¿No significava això, en poc temps, l’anorreament de la vida social?

Es va recordar, llavors, el fet que havia passat a la plaça del mercat de Coloman, del qual el capità Haralan i jo havíem estat testimonis. Un home havia estat tirat a terra violentament, segons pretenia, per un agressor invisible. Tot portava a creure, ara, que aquell home havia dit la veritat. Sens dubte, havia topat, tot caminant, amb Wilhelm Storitz, amb Hermann o amb qualsevol altre. Tothom va pensar que això li podia passar a ell. A cada pas, s’estava exposat a encontres semblants.

Després, certes particularitats van tornar a la memòria: l’amonestació arrencada del tauler d’anuncis de la catedral, i, quan l’escorcoll de la casa del passeig de Tékéli, el soroll de passes que vam sentir per les habitacions, l’ampolleta inopinadament caiguda i feta miques.

Doncs bé, ell era allà, i, versemblantment, Hermann també hi era. No havien pas abandonat la ciutat immediatament després de la vetllada de les esposalles, com havíem suposat, i això explicava l’aigua sabonosa del dormitori i el foc al fogó de la cuina. Sí! tots dos assistien a les inspeccions que vam fer al pati, al jardí, a la casa, i va ser quan fugien quan havien fet caure l’agent de policia de guàrdia al peu de l’escala. I si havíem trobat la corona nupcial al mirador, va ser perquè Wilhelm Storitz, sorprès per l’escorcoll, no havia tingut temps d’endur-se-la.

En el que em concernia, els incidents que havien senyalat el meu viatge a bord de la Dorothée, quan baixava pel Danubi de Pest a Ragz, ara s’explicaven. ¡El passatger, que jo em pensava que havia desembarcat a Vukovar, continuava a bord, però no se’l podia veure!

Així, em deia jo, aquesta invisibilitat, sap com produir-la instantàniament. Apareix o desapareix a la seva voluntat, com els mags gràcies a la seva vareta màgica, i, a la vegada que a ell mateix, pot fer tornar invisibles els vestits que porta, però no pas els objectes que té a la mà, ja que nosaltres vam poder veure ben bé el contracte de compromís i el ram destrossats, la corona que s’enduia, les aliances llançades per la nau de la catedral. Això no obstant, aquí no es tracta pas de màgia, de paraules cabalístiques, d’encantaments ni de bruixeries. Restem en el domini dels fets materials. Evidentment, Wilhelm Storitz posseeix la fórmula d’una composició que n’hi ha prou amb absorbir-la… Quina? Sens dubte, la que contenia aquella ampolleta trencada, i que s’havia evaporat quasi instantàniament. Quina era la fórmula d’aquella composició, heus aquí el que no sabíem pas, el que ens interessaria de saber, ¡el que no sabríem mai, potser!…

Pel que fa a la persona de Wilhelm Storitz, encara que sigui invisible, ¿és que no se’l pot agafar? Si bé s’escapa al sentit de la vista, no es deu escapar pas, suposo, al sentit del tacte. El seu embolcall material no deu perdre cap de les tres dimensions comunes a tots els cossos: la llargada, l’amplada i la fondària. Continua essent aquí, en carn i ossos, com es diu. Invisible, d’acord; ¡però no pas intangible! Això, deixem-ho per als fantasmes, ¡però nosaltres no ens les hi hem d’haver pas, amb un fantasma!

Que l’atzar permeti d’agafar-lo pels braços, o per les cames, o pel cap; encara que no el veiem, almenys el tindrem presoner. I per molt sorprenent que sigui la facultat de què disposa, no li permetrà pas de passar a través dels murs d’una presó.

Tot això no eren més que raonaments, al capdavall acceptables, que probablement tothom es feia; però la situació no en resultava pas menys inquietant, amb la seguretat pública compromesa. Ja no es vivia sinó en contínua angoixa. Ningú no se sentia segur, ni fora ni a dins de les cases, ni de nits ni de dies. El soroll més petit a les habitacions, un cruixit del terra, una persiana sacsejada pel vent, un grinyol del penell a la teulada, el brunzit d’un insecte a les orelles, el xiulet del vent per una porta o una finestra mal tancada, tot semblava sospitós. Durant el vaivé de la vida domèstica, a taula durant els àpats, al vespre durant la vetllada, a la nit durant el son —admetent que fos possible el son—, no se sabia mai si algun intrús no s’havia introduït pas a la casa, si Wilhelm Storitz o algun altre no era allà, espiant els teus passos, escoltant les teves paraules, penetrant, en fi, en els secrets més íntims de les famílies.

Sens dubte, podia ser que aquell alemany hagués abandonat Ragz i hagués retornat a Spremberg. Però, en reflexionar-hi —aquesta va ser l’opinió del doctor i del capità Haralan, i també la del governador i la del cap de la policia—, ¿es podia admetre raonablement que Wilhelm Storitz hagués posat fi als seus deplorables atacs? Si bé havia deixat que s’efectués l’atorgament de la llicència, era perquè encara no havia tornat d’Spremberg. Però, la celebració del matrimoni mateix, l’havia interromput, i, en el cas que la Myra recobrés la raó, ¿no intentaria pas tornar-lo a impedir? ¿Per què l’odi que havia jurat a la família Roderich s’hauria d’haver extingit, si no estava pas satisfet? Les amenaces que havien ressonat a la catedral ¿no responien ja prou eloqüentment a aquestes preguntes?

No, la darrera paraula d’aquell assumpte no estava pas dita, i ho podíem témer tot, si pensàvem en els mitjans de què disposava aquell home per a la realització dels seus projectes de venjança.

En efecte, per més que la casa Roderich estigués vigilada nit i dia, ¿no podia arribar a introduir-s’hi? I, un cop dins la casa, ¿no actuaria com millor li convingués?

Després de tot allò, ja es pot jutjar l’obsessió dels esperits, tant dels que es mantenien dins el domini dels fets positius com dels que s’abandonaven a les exageracions d’una imaginació supersticiosa.

Però, en fi, ¿existia cap remei per a aquella situació? Jo no n’hi veia pas cap, ho confesso. La partida del Marc i la Myra no l’hauria pas canviat. ¿Wilhelm Storitz no tenia, en efecte, el poder de seguir-los en completa llibertat? Això sense comptar que l’estat en què es trobava la Myra més aviat no li permetia sortir de Ragz.

Però, de moment, ¿on era, el nostre indetenible enemic? Ningú no hauria pas pogut dir-ho amb certesa, si una sèrie d’esdeveniments no ens haguessin provat, l’un rere l’altre, que s’obstinava a romandre enmig d’una població que desafiava i terroritzava impunement.

El primer d’aquests esdeveniments va estar a punt de portar al límit la nostra desesperació. Havien passat dos dies sencers d’ençà de la terrible escena de l’església de Sant Miquel, sense que s’hagués manifestat pas cap millora en l’estat de salut de la Myra, que continuava privada de raó, sempre en-llitada, sempre entre la vida i la mort. Érem al 4 de de juny. Després del dinar, tota la família Roderich, el meu germà i jo inclosos, estava reunida a la galeria, i discutíem amb animació quina seria la millor conducta a adoptar, quan una riallada veritablement satànica va ressonar a les nostres orelles.

Ens vam aixecar tots espantats. El Marc i el capità Haralan, presos d’una mena de frenesí, es van llançar en un mateix impuls cap a la part de la galeria d’on semblava venir l’esfereïdora riallada, però va ser per aturar-se al cap de poques passes. Tot va passar en dos segons. En dos segons, vaig veure fulgurar una llampada, com el d’una fulla brillant descrivint en la llum la seva corba homicida; vaig veure trontollar el meu germà, i el capità Haralan que el rebia en els seus braços…

Em vaig precipitar al seu socors, al moment mateix en què una veu —¡aquella veu que ja coneixíem tots, ara!— pronunciava amb l’accent d’una voluntat invencible:

—¡La Myra Roderich mai no serà la dona de Marc Vidal!… Mai!

Tot seguit, un violent corrent d’aire va fer vacil·lar les aranyes; la porta del jardí, ràpidament oberta i tancada, va picar amb gran estrèpit, i vam compendre que el nostre implacable adversari se’ns escapava un cop més.

El capità Haralan i jo vam estirar el meu germà en un divan, i el doctor Roderich li va examinar la ferida. No era pas greu, sortosament. La fulla del punyal havia lliscat sobre l’omòplat esquerre de dalt a baix, i tot es reduïa a una llarg tall, que, malgrat el seu aspecte molt impressionant, estaria curat en pocs dies. Per aquesta vegada, l’assassí havia fallat en el seu objectiu. Però ¿seria sempre així?

El Marc va ser curat; després, transportat a l’hotel Temes-var, i jo em vaig instal·lar a la seva capçalera, on, tot vetllant-lo, em vaig absorbir en l’examen del problema que es posava a la meva sagacitat i que calia resoldre costés el que costés sota perill de mort per a tants éssers que m’eren estimats.

Encara no havia fet, ho confesso, el primer pas en el camí de la solució buscada, quan van sobrevenir d’altres esdeveniments, gens dramàtics, per això, sinó més aviat estranys, fins i tot incoherents, i que em van fer pensar molt.

Al vespre d’aquell mateix dia, 4 de juny, una llum intensa, que va ser vista des de la plaça de Kurtz i des del mercat de Coloman, va aparèixer a la finestra més alta de la torre de l’ajuntament. Una torxa encesa s’abaixava, s’aixecava i s’agitava, com si un incendiari volgués calar foc a l’edifici.

El cap de la policia i els seus agents, es van precipitar fora del seu quarter central i van arribar ràpidament fins a les golfes de la torre. La llum havia desaparegut, i, d’altra banda, com el senyor Stepark ja s’esperava, no s’hi va trobar ningú. A terra hi havia la torxa apagada, de la qual es desprenia una pudor fuliginosa, unes espumes resinoses lliscaven encara per la sostrada, però l’incendiari havia desaparegut. O l’individu —diguem Wilhelm Storitz— havia tingut temps de fugir, o bé es dissimulava, introbable, en algun racó de la torre.

La gentada congregada a la plaça va prorrompre en crits de venjança, dels quals es reia, el culpable.

L’endemà al matí, es va llançar un nou desafiament a la ciutat sencera, ja embogida.

Acabaven de tocar dos quarts d’onze, quan es va sentir un sinistre campaneig, un fúnebre toc de morts, una mena de toc d’alarma esglaiador.

Aquesta vegada no era pas un home sol el qui podia fer brandar l’aparell campanar de la catedral. Era forçós que Wilhelm Storitz fos ajudat per diversos còmplices, o, si més no, pel seu criat Hermann.

Els habitants de la ciutat es van dirigir en massa a la plaça de Sant Miquel, acudint-hi, fins i tot, dels barris més allunyats, on aquells tocs d’alarma havien sembrat l’espant. De nou, el senyor Stepark i els seus agents s’hi van llançar. Es van precipitar cap als esglaons, van arribar fins a la caixa de les campanes, tota inundada per la claror del dia que hi entrava a través de les barbacanes…

Però va ser inútil que inspeccionessin aquella planta de la torre i la galeria superior… Ningú! ¡No hi havia ningú!… Quan els policies havien entrat al campanar, on les campanes mudes acabaven el seu balanceig, els invisibles campaners ja havien desaparegut.





14


Així doncs, els meus temors es feien realitat. Wilhelm Storitz no se n’havia anat pas de Ragz i havia entrat sense dificultat a la mansió Roderich. ¿Que havia fallat en el seu intent?, d’acord. Però això no ens garantia pas el futur. El que havia intentat de fer en va una primera vegada, intentaria de tornar-ho a fer, i potser amb més bona sort. Era important, doncs, adoptar un pla de conducta que ens protegís contra els atacs ulteriors d’aquell miserable.

No em va ser pas gaire difícil imaginar aquell pla de conducta. Vaig decidir, primer de tot, de reunir les diverses persones amenaçades per qualsevol motiu, i organitzar un sistema de defensa tal que fos impossible a ningú d’acostar-se’ls. Vaig estudiar detingudament els mitjans per assolir aquest ideal, i, tan bon punt els vaig trobar, els vaig posar en execució sense trigança.

El matí del 6 de juny, menys de quaranta-vuit hores després de l’atemptat, el meu germà, la ferida del qual, completament superficial, ja cicatritzava, va ser transportat a la casa Roderich i ficat al llit en una habitació al costat de la de la Myra. Fet això, vaig exposar el meu pla al doctor, el qual, després d’haver-lo aprovat totalment, em va donar carta blanca, i va declarar que, a partir d’aquell moment, em considerava en certa manera com el comandant d’una guarnició assetjada.

Jo vaig començar immediatament a exercir la meva autoritat. Deixant un sol criat de guardià del Marc i de la Myra —¡em calia córrer aquest risc!—, vaig començar una inspecció minuciosa i metòdica de la casa, amb l’ajuda de tots els setis habitants, inclosos el capità Haralan i la mateixa senyora de Roderich, que, per ordre meva, va haver d’abandonar el capçal de la seva filla.

Vam començar per les golfes. Caminant colze a colze, les vam recórrer d’una punta a l’altra. Després, vam inspeccionar totes les peces, sense oblidar-ne ni el més petit racó i sense deixar entre nosaltres cap espai pel qual hagués pogut esmunyir-se una criatura humana. Tot passant-hi, no cal dir-ho, vam alçar les cortines, vam desplaçar les cadires, vam inspeccionar sota els llits i damunt dels armaris, i tot això sense perdre el contacte ni un segon. De cada peça així inspeccionada, se’n tancava la porta tot seguit, i se me’n donava la clau.

Aquesta tasca ens va exigir més de dues hores; però, per fi, va ser acabada, i vam arribar a la porta exterior, segurs, rigorosament segurs, materialment segurs que no hi podia haver cap estrany amagat dins la casa. Aquesta porta exterior va ser tancada amb pany i forrellat, i jo me’n vaig ficar la clau a la butxaca. A partir d’aquell moment, ningú no hi entraria sense el meu permís, i jo em vaig prometre de fer per manera que cap intrús, encara que fos mil vegades invisible, no aconseguís introduir-s’hi d’incògnit al mateix temps que el visitant per mi reconegut i acollit.

I, de fet, a partir d’aquell instant, vaig ser jo, jo sol qui responia als trucs del picaporta. Per complir el meu ofici de porter, em feia acompanyar pel capità Haralan, o en absència seva, per un criat de confiança. En un primer moment, la porta només s’entreobria; després, mentre el meu company l’aguantava per l’interior, jo em ficava ràpidament per l’obertura que jo mateix tapava a l’exterior. ¿Que s’admetia el visitant? Retrocedíem pas a pas tots tres, estrets l’un contra l’altre, mentre la porta es tancava a poc a poc.

Així, evidentment, estàvem en perfecta seguretat dins aquella casa transformada, d’aquesta manera, en fortalesa.

Comprenc, però, l’objecció que se’m pot fer amb tota justícia, ho reconec: més aviat que el nom de fortalesa, la nostra casa hauria merescut el nom de presó. És veritat; però un empresonament és suportable quan no s’ha d’eternitzar. ¿O és que el nostre seria de llarga durada? Jo no ho pensava pas.

Jo no cessava, en efecte, de reflexionar sobre la nostra singular situació, i, sense pretendre haver penetrat en el misteri indesxifrable de Wilhelm Storitz, no deixava pas d’haver fet un cert progrés en aquell camí.

Unes quantes paraules d’explicació, una mica àrides potser, em semblen aquí necessàries:

Quan es fa recaure sobre un prisma un feix de raigs solars, aquest es descompon, com ja sabem, en set colors, el conjunt dels quals dóna la llum blanca. Aquests colors —violeta, anyil, blau, verd, groc, taronja i vermell— constitueixen l’«espectre solar». Però aquesta gamma visible no és potser més que una part de l’espectre complet. Poden existir d’altres colors no perceptibles pels nostres sentits. ¿Per què aquests raigs, encara desconeguts a l’actualitat, no haurien de tenir unes propietats completament diferents de les que coneixem? Mentre que aquests no són capaços de travessar més que un petit nombre de cossos sòlids —el vidre, per exemple— ¿per què aquells no haurien de travessar indistintament tots els cossos materials?[11]. Si les coses succeïen realment així, res no ens ho indicava, ja que els nostres sentits no són pas sensibles a aquests raigs, suposant que existeixin. Podia ser perfectament, doncs, que Otto Storitz hagués descobert uns raigs que gaudissin d’aquest poder, i que hagués trobat la fórmula d’una substància que, introduïda dins l’organisme, tindria la doble facultat d’escampar-s’hi fins a la perifèria i de modificar la naturalesa dels diversos raigs continguts dins l’espectre solar. Si admetíem això, tot s’explicava: La llum, en arribar a la superfície del cos opac impregnat d’aquesta substància, es descomponia, i els raigs que la constituïen es transformaven tots indistintament en aquestes radiacions desconegudes, l’existència de les quals jo imaginava. Aquestes radiacions, doncs, travessaven lliurement aquell cos; després, sofrint, al moment de sortir, una transformació en sentit contrari, recobraven les seves diferents formes primitives, i impressionaven els nostres ulls com si el cos opac no hagués existit.

Sens dubte, hi havia força punts que restaven foscos: ¿Com es podia explicar que tampoc no es veiés la roba de Wilhelm Storitz com ell mateix, i que, en canvi, els objectes que tenia a les mans continuessin visibles?

D’altra part, ¿quina era la substància capaç d’engendrar uns efectes tan miraculosos? Això sí que no ho sabia pas, i era realment molt lamentable, atès que, si ho hagués sabut, jo també l’hauria pogut fer servir i hauria pogut lluitar contra el nostre enemic amb les seves mateixes armes. Però potser, al capdavall, ¿era possible de vènce’l sense posseir aquest avantatge? Jo em plantejava, en efecte, aquest dilema: fos quina fos aquella substància desconeguda, o bé la seva acció era transitòria o bé era permanent. En el primer cas, Wilhelm Storitz es veia obligat a absorbir-ne noves dosis a intervals més o menys regulars. En el segon, de vegades, li calia forçosament anul·lar l’efecte de la seva droga per mitjà d’una altra droga antagònica, una mena de contraverí, perquè hi ha circumstàncies en què la invisibilitat seria, no pas una superioritat, sinó una autèntica inferioritat. En tots dos casos, Wilhelm Storitz es veia obligat a pendre la substancia que volia utilitzar d’una reserva preexistent, ja que era indubtable que la quantitat que en podia portar damunt la seva persona no podia pas ser il·limitada.

Establerta, doncs, aquesta fita, jo em preguntava quin sentit tenien aquells tocs de campanes i aquells llums agitats frenèticament. Allò no treia cap a res. Era incoherent, com ja he fet observar. ¿Què se’n podia concloure, doncs, sinó que Wilhelm Storitz, embriagat per la omnipotència que s’atribuïa, arribant a fer gestes de forassenyat, es deixava caure en la bogeria? Això era una eventualitat favorable, i que l’examen dels fets tendia a fer plausible.

En virtut d’aquests diversos raonaments, vaig anar a trobar el senyor Stepark. Li vaig comunicar les meves reflexions, i, de comú acord, va ser decidit que la casa del passeig de Tékéli seria vigilada, nit i dia, per un cordó d’agents policíacs o de soldats, de tal manera que fos materialment impossible al seu propietari d’introduir-s’hi. Així es veuria privat alhora del seu laboratori i de la seva reserva secreta, si és que efectivament existia. Es veuria, doncs, condemnat per la força del fets, o bé a recobrar l’aparença humana en un terme més o menys llarg, o bé a restar eternament invisible, cosa que, si es presentava el cas, podria convertir-se per a ell en un motiu de debilitat. No hi havia cap dubte, a més a més, que, si la hipòtesi d’un principi de bogeria estava fonamentada, aquesta bogeria se sobreexcitaria pels obstacles oposats al dement, i que acabaria cometent imprudències que ens el lliurarien desarmat.

El senyor Stepark no va posar cap inconvenient a donar-me satisfacció. Ell també, però per altres motius, ja havia pensat a aïllar la casa de Wilhelm Storitz. Jutjava aquesta operació apropiada per calmar, dins una certa mesura, la ciutat, tan tranquil·la normalment, feliç fins al punt de ser envejada per altres ciutats magiars, i ara alterada més enllà del que es pot imaginar. Jo no sabria pas comparar-la millor que amb una ciutat d’un país envaït, sota el temor permanent d’un bombardeig, quan tothom es pregunta on caurà la primera bomba, i si la seva casa no serà la primera destruïda.

En efecte, ¿què no es podia témer de Wilhelm Storitz si no havia deixat la ciutat i si ell mateix s’havia encarregat ben bé de fer-ho saber a tothom?

A la mansió Roderich, la situació era encara més greu. La infortunada Myra no havia recuperat pas la raó. Els seus 11a-vis només s’obrien per dir paraules incoherents, els seus ulls extraviats no es fixaven en ningú. No ens sentia. No reconeixia ni la seva mare ni el Marc, que aviat va estar en condicions de poder-se unir a la senyora de Roderich al capçal de la malalta, en aquella habitació de soltera, tan alegre en altre temps, tan trista ara. ¿Es tractava d’un deliri passatger, d’una crisi sobre la qual triomfarien les atencions? ¿Era una bogeria incurable? ¿Qui ho hauria pogut dir?

La seva debilitat era extrema, com si els ressorts de la vida se li haguessin trencat dintre seu. Estirada al seu llit, quasi sense moviments, amb prou feines si esbossava un gest amb les mans. Era lícit preguntar-se llavors si no estava intentant esquinçar aquell vel de la inconsciència que l’embolcallava, si no provava de manifestar la seva voluntat. El Marc s’hi abocava, li parlava, s’esforçava a sorpendre una resposta en els llavis, un senyal en els ulls… Però els seus ulls restaven closos, i la mà, a penes alçada, tornava a caure de seguida.

La senyora de Roderich s’aguantava per una extraordinària força moral. Amb prou feines si concedia algunes hores al repòs, i això encara perquè el seu marit l’hi obligava, ¡però quin dormir, trasbalsat per malsons i interromput al més petit soroll! Creia que la sentia caminar per l’habitació. I, tot i les precaucions preses, es deia que ell era allà, ¡l’enemic inagafable, invisible, que havia penetrat a la casa, que rondava al voltant de la seva filla!… S’alçava espantada, i no retrobava una mica de tranquil·litat fins després d’haver vist el doctor o el Marc vetllant al capçal de la Myra. Si aquella situació s’allargava gaire, certament, li seria impossible resistir-ho.

Cada dia, diversos dels col·legues del doctor Roderich hi anaven de consulta. 1 després d’haver examinat la malalta llargament i minuciosament, no havien pogut pas pronunciar-se sobre aquella inèrcia intel·lectual. Cap reacció, cap crisi. No; una indiferència a totes les coses exteriors, una inconsciència completa, una tranquil·litat de morta, davant la qual l’art de la medicina romania impotent.

D’ençà que es va trobar en condicions de tenir-se dret, cosa que va ser al cap de tres dies, el meu germà ja no va abandonar l’habitació de la Myra. Per la meva part, jo ni m’absentava gaire de la casa, si no era per dirigir-me a l’ajuntament. El senyor Stepark em tenia al corrent de tot el que es deia a Ragz. Per ell, sabia que la població era presa de les més fortes aprensions. En la imaginació popular, no era solament Wilhelm Storitz, sinó tota una banda d’invisibles formada per ell, la que havia envaït la ciutat, lliurada sense defensa a les seves infernals maquinacions.

El capità Haralan, al contrari, la majoria de vegades era fora de la nostra fortalesa. Sota l’obsessió d’una idea fixa, recorria incessantment els carrers. No em demanava pas que l’acompanyés. ¿Li voltava, doncs, pel cap, algun projecte del qual tenia por que jo no volgués dissuadir-lo? ¿Comptava amb la més inversemblant de les casualitats per tornar a trobar Wilhelm Storitz? ¿Esperava que fos assenyalada la seva presència a Spremberg o a algun altre lloc per intentar atrapar-lo? Certament, ara jo ja no hauria pas intentat de retenir-lo. Al contrari, l’hi hauria acompanyat, i l’hauria ajudat a desfer-nos d’aquell malànima.

Però ¿és que hi havia cap probabilitat que es produís aquella casualitat? No, segurament. Ni a Ragz, ni a cap altre lloc.

El vespre de l’11 de juny, vaig tenir una llarga conversa amb el meu germà. Em semblava més aclaparat que mai, i tenia por que no caigués seriosament malalt. Hauria calgut emportar-se’l lluny d’aquella ciutat, tornar-lo a França; però ell no hauria consentit pas mai de separar-se de la Myra. Això no obstant, ¿era impossible, però, que la família Roderich s’allunyés de Ragz per un quant temps? La qüestió, ¿no mereixeria ser estudiada? Jo hi pensava i em vaig prometre que en parlaria amb el doctor.

Aquell dia, en acabar la nostra conversa, vaig dir al Marc:

—Pobre germà meu, et veig a punt de perdre tota esperança; però t’equivoques. La vida de la Myra no està pas en perill; els metges hi estan d’acord, en això. Si la seva raó l’ha abandonat, és només momentàniament, creu-me. Recuperarà la seva intel·ligència, retornarà a si, a tu, a tots els seus…

—Tu vols que no em desesperi —em va respondre el Marc, amb una veu ofegada pels sanglots—. Però, encara que la meva pobra Myra recuperés la raó, ¿no continuaria a la mercè d’aquest monstre? ¿Es que tu creus, doncs, que el seu odi s’haurà calmat amb el que ha fet fins ara? ¿I si la vol portar més lluny, la seva venjança?… I si vol… Tu ja m’entens, Henri… Ell ho pot tot, i nosaltres estem indefensos contra ell.

—¡No, Marc —vaig exclamar jo—, no és pas impossible de combatre’l!

—I com?… Com? —va continuar el Marc, animant-se—. No, Henri, tu no dius pas el que penses de veritat. No! estem desarmats davant aquest miserable. Només ens en podem escapar tancant-nos dins una presó. I res no ens assegura pas que, malgrat tot, no arribarà a entrar dins la casa.

L’exaltació del Marc ja no em permetia respondre-li. Només s’escoltava a ell mateix. I estrenyent-me les mans, va afegir:

—¿Qui et diu que estem sols en aquest moment? Jo no puc anar d’una habitació a l’altra, pel saló o per la galeria, sense dir-me que potser ell em segueix!… Em sembla com si algú caminés a prop meu… algú que se m’aparta… que es fa enrera quan jo avanço… i que desapareix quan el vull agafar…

Tot parlant-me amb una veu mig nuada, el Marc avançava i retrocedia, com si estigués perseguint un ésser invisible. Jo ja no sabia pas què fer per calmar-lo. El millor hauria estat arrossegar-lo fora de la casa, endur-se’l lluny, ben lluny…

—¿Qui ho sap —va prosseguir— si no ha sentit tot el que nosaltres acabem de dir? Ens pensem que és lluny. Potser és aquí. Té!… darrere d’aquesta porta, sento passos… És aquí… Vine!… Colpegem-lo!… Matem-lo!… Però ¿pot ser? ¿Es pot matar, aquest monstre?

Heus aquí fins a quin punt havia arribat el meu germà! ¿No tenia jo prou motius per témer que, en una d’aquestes crisis, la seva raó no sucumbís com havia sucumbit la de la Myra?

Quina falta feia que Otto Storitz hagués fet aquella maleïda descoberta? ¿Per què calia que hagués posat una arma com aquella a les mans de l’home ja massa armat per al mal?

A la ciutat, la situació no millorava pas. Encara que cap altre incident no s’hagués produït d’ençà que Wilhelm Storitz havia, per dir-ho així, cridat des de dalt de la torre «Sóc aquí!», el pànic s’havia apoderat de tota la població. No hi havia ni una casa que no es cregués visitada per l’invisible. Ni tan sols les esglésies podien oferir un asil on refugiar-se, després del que havia passat a la catedral. Les autoritats intentaven en va de reaccionar-hi; no ho aconseguien pas, perquè no hi ha cap poder contra el terror.

Heus aquí un fet, entre altres mil, que mostra fins a quin grau de bogeria havien arribat els esperits:

El dia 12, al matí, jo havia sortit de la casa per anar a veure el cap de la policia. En desembocar al carrer del Príncep Miloch, unes dues-centes passes abans d’arribar a la plaça de Sant Miquel, vaig veure el capità Haralan. Quan vaig ser al seu costat, li vaig dir:

—Vaig a veure el senyor Stepark. ¿M’hi acompanya, capità?

Sense respondre’m, d’esma, va pendre la mateixa direcció que jo. Ens acostàvem a la plaça de Kurtz, quan es van sentir uns crits d’espant.

Un cotxe, un «char à bancs»[12] tirat per dos cavalls baixava pel carrer a una velocitat excessiva. Els transeünts se n’apartaven a dreta i esquerra. Sens dubte, el conductor havia estat tirat a terra, i els cavalls, abandonats a ells mateixos, s’havien desbocat.

Doncs bé, van arribar a creure —la idea se’ls va acudir a uns quants vianants no menys embalats que els cavalls— que un ésser invisible conduïa aquell cotxe, i que Wilhelm Storitz n’ocupava el seient del conductor. Aquest crit va arribar fins a nosaltres:

—¡És ell… és ell!

No havia tingut temps de girar-me cap al capità Haralan, quan aquest ja no era al meu costat. El vaig veure precipitar-se a l’encontre del cotxe, amb la intenció evident de deturar-lo en el moment en què passés pel seu costat.

El carrer estava molt concorregut a aquella hora. El nom de Wilhem Storitz se sentia pertot arreu. Unes pedres van volar contra els cavalls desbocats. La sobreexcitació pública era tal que uns trets de mosquet van partir de la botiga situada a la cantonada del carrer del Príncep Miloch.

Un dels cavalls va caure, ferit per una bala a la cuixa. El cotxe, en topar amb el cos de l’animal, va fer una volta de campana.

Immediatament, la multitud s’hi va llançar, es va arrapar a les rodes, a la caixa, a les vares. Cent braços es van obrir per agafar Wilhelm Storitz… Però només van estrènyer el buit.

El conductor invisible, doncs, havia aconseguit saltar del cotxe abans que bolqués, perquè no hi havia cap dubte que havia volgut espantar la ciutat un cop més.

No era, però, pas res d’això, va caldre reconèixer-ho ben bé. Aviat va acudir un pagès de la «puszta», els cavalls del qual aturats al mercat de Coloman, s’havien desbocat en la seva absència. ¡Quina no va ser la seva còlera, quan en va veure un dels dos estès a terra! Però ningú no se’l volia pas escoltar, i vaig arribar a creure que la multitud anava a apallissar aquell pobre home, el qual ens va costar els nostres esforços de protegir contra aquells furors cecs.

Vaig arrossegar el capità Haralan, que em va seguir sense dir ni una paraula, fins a l’ajuntament.

El senyor Stepark ja estava informat del que acabava de passar al carrer del Príncep Miloch.

—La ciutat està embogida —em va dir— i no es pot pas preveure fins on arribarà aquest embogiment.

Jo li vaig fer les meves preguntes habituals:

—¿Ha sabut res de nou?

—Sí —va respondre el senyor Stepark—, se m’ha informat de la presència de Wilhelm Storitz a Spremberg.

—¡A Spremberg!… —va exclamar el capità Haralan, girant-se cap a mi—. Anem-hi! Tinc la seva promesa.

Jo no sabia pas què respondre, perquè estava segur de la inutilitat d’aquell viatge.

—Esperi, capità —va intervenir el senyor Stepark—. He demanat a Spremberg la confirmació d’aquesta notícia, i me n’ha d’arribar un correu d’un moment a l’altre.

Encara no havia transcorregut una mitja hora, quan l’ordenança lliurava una carta urgent. La notícia no tenia cap fonament seriós. No solament la presència de Wilhelm Storitz no havia estat pas constatada a Spremberg, sinó que es creia que no devia haver sortit de Ragz.

Van passar dos dies sense que es produís cap canvi a l’estat de la Myra Roderich. Pel que fa al meu germà, em va semblar una mica més calmat. Jo esperava l’ocasió d’enraonar amb el doctor d’un projecte de partida, amb el qual esperava que estaria d’acord.

La jornada del 14 de juny va ser menys tranquil·la que les precedents. Aquesta vegada les autoritats van experimentar la seva impotència per contenir una multitud arribada a tal grau d’exaltació.

Cap a les onze, mentre em passejava pel moll de Batthyani, aquestes paraules van colpejar les meves orelles:

—¡Ha tornat… ha tornat!… és ell!

Era fàcil d’endevinar qui era aquest «ell», i dels dos o tres transeünts a qui em vaig adreçar:

—¡Acaben de veure fum a la xemeneia de la seva casa! —em va dir l’un.

—¡Han vist la seva cara darrere les cortines del mirador! —va afirmar l’altre.

Calgués o no donar crèdit a aquells rumors, jo em vaig dirigir cap al passeig de Tékéli.

Tanmateix, ¿era versemblant que Wilhelm Storitz s’hagués mostrat tan imprudentment? No podia pas ignorar què li esperava si aconseguíem enxampar-lo. ¿Hauria corregut aquest risc sense que res no l’hi obligués? Realment, ¿es podia haver deixat veure en una de les finestres de la seva casa? •

Veritable o falsa, la notícia havia produït el seu efecte. Quan hi vaig arribar, diversos milers de persones, que el cordó de la policia s’esforçava inútilment a contenir, envoltaven ja la casa pel passeig i pel camí de ronda. De tot arreu, hi acudien masses d’homes i de dones, sobreexcitats al punt màxim i proferint crits de mort.

Què podien fer els arguments davant aquella convicció, no raonada però indesarrelable, que ell era allà, «ell»!, i potser amb tota la banda dels seus còmplices invisibles? ¿Què podia fer la policia contra aquella multitud innombrable que assetjava la casa maleïda de tan a prop que, si Storitz hi estava tancat, no aconseguiria pas fugir? A més a més, si Wilhelm Storitz havia estat vist a les finestres del mirador, era sota la seva forma material. Abans que hagués aconseguit de tornar-se invisible, seria agafat, i, aquesta vegada, no escaparia pas a la venjança popular.

Malgrat la resistència dels agents, malgrat els esforços del cap de la policia, la reixa va ser forçada, la casa envaïda, les portes esbotzades, les finestres arrencades, els mobles llençats al jardí i al pati, els aparells del laboratori fets a miques. Després, les flames van sorgir de la planta baixa, van guanyar el pis superior, van terbolinar pel damunt de la teulada i aviat el mirador es va esfondrar dins la foguerada.

Pel que fa a Wilhelm Storitz, se l’havia buscat inútilment per la casa, pel pati i pel jardí. No hi era pas, o, si més no, va ser impossible descobrir-lo.

Ara, l’incendi, inflamat en deu indrets, anorreava la seva casa. Una hora després, no en restaven més que les quatre parets.

Potser era millor que hagués estat destruïda. Qui sap si no se’n seguiria una pau als esperits, si la població ragziana no s’arribaria pas a creure que Wilhelm Storitz, per molt invisible que fos, havia mort entre les flames.





15


Després de la destrucció de la mansió Storitz, em va semblar que la sobreexcitació de Ragz s’havia calmat una mica. La ciutat es tranquil·litzava. Tal com havia suposat, un cert nombre d’habitants s’inclinaven a creure que «el bruixot» es trobava realment al seu domicili en el moment en què havia estat envaït per la multitud, i que havia mort entre les flames.

La veritat és que en regirar les runes, en remoure les cendres, no es va descobrir pas res que pogués justificar aquesta opinió. Si Wilhelm Storitz havia assistit a l’incendi, era des d’algun indret on el foc no el podia aconseguir.

Això no obstant, noves cartes rebudes d’Spremberg estaven d’acord en aquest punt: que no hi havia pas tornat a aparèixer, que el seu criat Hermann tampoc no hi havia estat assenyalat, i que s’ignorava absolutament on podien haver-se refugiat tots dos.

Per desgràcia, si bé a la ciutat regnava una calma relativa, no era pas així a la casa Roderich. L’estat mental de la nostra pobra Myra no millorava gens. Inconscient, indiferent a les atencions que no paraven de prodigar-se-li, no reconeixia a ningú. Per això, els metges no gosaven expressar la més mínima esperança.

De tota manera, encara que continués en un estat d’extrema debilitat, la seva vida no semblava pas que estigués en perill. Romania estirada al llit, quasi sense moviments, pàl·lida com una morta. Si provàvem d’alçar-la, uns sanglots li inflaven el pit, l’esfereïment se li dibuixava als ulls, els braços se li torçaven i unes frases inconnexes se li escapaven dels» llavis. ¿Es que li tornava la memòria, llavors? ¿Tornava a veure, entre les torbacions del seu esperit, les escenes de la catedral? ¿Sentia les amenaces proferides contra ella i contra el Marc? Hauria estat desitjable que fos així, i que la seva intel·ligència conservés el record del passat.

Ja veiem quina era l’existència d’aquesta desgraciada família. El meu germà no deixava la casa. S’estava al costat de la Myra, amb el doctor, amb la senyora de Roderich, fent pendre de la seva pròpia mà a la malalta una mica d’aliment, intentant de veure sempre si alguna espuma de raó li tornava a aparèixer a la mirada.

La tarda del dia 16, vagarejava jo tot sol pels carrers de la ciutat, a l’atzar. Se’m va acudir la idea de passar a la ribera dreta del Danubi. Era una excursió que sempre havia projectat, que les circumstàncies encara no m’havien permès de fer, i de la qual, però, no podria gaudir gaire, en l’estat d’esperit en què em trobava. Em vaig dirigir, doncs, cap al pont, vaig travessar l’illa d’Svendor, i vaig posar els peus a la ribera sèrbia.

El meu passeig es va allargar més del que pensava. Els rellotges ja havien tocat dos quarts de vuit quan vaig tornar al pont, després d’haver sopat en una taverna sèrbia de la vora del riu. No sé pas quin antull em va venir llavors. En lloc de tornar directament, només vaig recórrer la primera part del pont, i vaig baixar pel gran passeig central de l’illa d’Svendor.

A penes hi havia fet unes deu passes, quan vaig veure el senyor Stepark. Estava tot sol, em va abordar i de seguida la conversa va derivar cap al tema que ens preocupava a tots dos.

Feia uns vint minuts que ens passejàvem quan vam arribar a la punta septentrional de l’illa. S’acabava de fer de nit, i la foscor s’espessia sota els arbres i pels passejos deserts. Els xalets estaven tancats, i ja no es veia ningú.

Havia arribat l’hora de tornar a Ragz, i anàvem a fer-ho, quan unes paraules van arribar a les nostres orelles.

Jo em vaig aturar de sobte, i vaig fer aturar el senyor Stepark agafant-lo pel braç; després, m’hi vaig acostar de manera que només em sentís ell:

—Escolti!… Se sent parlar… i aquesta veu… és la veu de Wilhelm Storitz!

—¡Wilhelm Storitz! —va respondre el cap de la policia en el mateix to.

—Sí.

—No ens ha vist.

—No; la nit iguala les oportunitats i ens torna invisibles com ell.

La veu, però, continuava arribant fins a nosaltres, indistinta, les veus, més ben dit, perquè segurament hi havia dos interlocutors.

—No està sol —va murmurar el senyor Stepark.

—No… El seu criat, probablement.

El senyor Stepark em va arrossegar sota cobert dels arbres, ajupint-se fins arran de terra. Gràcies a la foscor que ens protegia, potser ens podríem acostar als qui enraonaven prou a la vora per sentir-los sense que ens veiessin.

Aviat ens trobàvem amagats a unes deu passes aproximadament del lloc on devia ser Wilhelm Storitz. Naturalment, no hi vam veure ningú, però ens hi vam quedar esperant, i no vam sofrir pas cap decepció.

Mai no se’ns havia presentat una ocasió com aquella per saber on s’amagava el nostre enemic després de l’incendi de la seva casa, de saber el que projectava, fins i tot de poder-lo capturar.

Ell no podia sospitar pas que nosaltres fóssim allà, amb les orelles parades. Mig estirats entre la vegetació, amb prou feines gosant respirar, escoltàvem amb una emoció indecible les paraules que s’intercanviaven, més o menys clares segons que l’amo i el servent s’allunyessin o s’acostessin tot passejant-se al llarg del massís en què ens trobàvem.

Heus aquí la primera frase que ens va arribar, pronunciada per Wilhelm Storitz:

—¿Hi podrem tornar demà?…

—Demà mateix —va respondre el seu interlocutor invisible, el criat Hermann segons tota versemblança—, i ningú no sabrà qui som.

—¿Des de quan ets a Ragz?

—Des d’aquest matí.

—Bé… I aquesta casa, ¿està llogada ja?

—Sota un nom fals.

—¿Estàs segur que hi podrem viure a la vista de tothom, que no ens coneix ningú a…

El nom de la ciutat que anava a pronunciar Wilhelm Storitz, amb gran decepció nostra, ens va ser impossible entendre’l. Però, per les paraules sentides, resultava que el nostre adversari pensava tornar a recobrar l’aparença humana en un termini més o menys llarg. ¿Però per què cometia aquesta imprudència? Jo vaig suposar que la seva invisibilitat no podia ser mantinguda més enllà d’un cert temps sense resultar perjudicial per a la seva salut. Dono pel que pugui ser vàlida aquesta explicació que em sembla plausible, però que mai no vaig tenir l’ocasió de poder verificar.

Quan les veus es van tornar a acostar, Hermann deia, acabant una frase començada:

—… la policia de Ragz no ens descobrirà pas sota aquests noms?

La policia de Ragz?… Així dones, ¿seria també en una ciutat hongaresa on viurien?

Després, el soroll de passes va disminuir, i es van allunyar, cosa que va permetre al senyor Stepark de dir-me:

—Quina ciutat?… quins noms? Això és el que hauríem de saber.

Abans que no hagués tingut temps de respondre-li, els dos que enraonaven es van acostar una altra vegada i es van aturar a unes quantes passes de nosaltres.

—¿Aquest viatge a Spremberg —interrogava Hermann— és, doncs, absolutament necessari?

—Absolutament, perquè és allà on tinc dipositats els meus fons. Aquí, a més a més, no podria pas deixar-me veure impunement. En canvi, allà…

—¿Així doncs, té la intenció de deixar-s’hi veure en carn i ossos?

—¿Com ho puc evitar?… No crec pas que ningú pagués sense veure a qui paga.

Així doncs, el que jo havia previst es realitzava. Storitz es trobava acorralat en una d’aquestes situacions en què la invisibilitat deixa de ser un avantatge. Necessitava diners i, per procurar-se’n, li calia renunciar al seu poder.

Però va continuar dient:

—El pitjor és que no sé pas com fer-m’ho. Aquests imbècils han destruït el meu laboratori, i no tinc ni un sol flascó del número 2. Per sort, no han descobert l’amagatall del jardí, però està sota les runes, i et necessito perquè m’ajudis a enretirar-les.

—A les seves ordres —va dir Hermann.

—Vine demà passat al matí cap a les deu. Per a nosaltres, tant és de dia com de nit, i, almenys, ens hi veurem.

—¿Per què no, demà?

—Demà, tinc una altra cosa a fer. Estic rumiant una bona jugada, de la qual no s’alegrarà pas algú que jo em sé.

Els dos interlocutors van rependre el seu passeig. Quan van tornar, vam sentir:

—No, no me n’aniré pas de Ragz —deia Wilhelm Storitz amb una veu en què ressonava la ràbia— fins que no hagi assaciat el meu odi contra aquesta família, fins que la Myra i aquest francès…

No va acabar la frase, o més aviat va ser com un rugit el que va sorgir del seu pit. En aquell moment, va passar molt a prop de nosaltres. Potser n’hi hauria hagut prou amb allargar la mà per agafar-lo. Però la nostra atenció va ser atreta llavors per aquestes paraules de Hermann:

—Ara, a Ragz, ja se sap que vostè té el poder de fer-se invisible, però no saben per quin mitjà.

—I això, no ho sabran pas mai —va respondre Wilhelm Storitz—. Ragz no ha acabat pas amb mi. ¡Perquè han cremat els meus secrets!… Ximples!… ¡No, Ragz no evitarà pas la meva venjança, i jo no en deixaré pedra sobre pedra!…

Aquesta frase tan amenaçadora per a la ciutat a penes havia estat pronunciada, quan les branques del matoll es van apartar violentament. El senyor Stepark acabava de llançar-se en la direcció de les veus. Tot d’una, va cridar:

—¡En tinc un, senyor Vidal! Agafi l’altre!

No hi havia cap dubte, les seves mans havien caigut sobre un cos tangible, ja que no visible. Però va ser rebutjat amb una gran violència i hauria caigut si jo no l’hagués aguantat pel braç.

Em vaig pensar llavors que anàvem a ser atacats en unes condicions molt desavantatjoses, ja que no podíem veure els nostres agressors. Però no va ser així. Un riure irònic va ressonar cap a l’esquerra, i vam sentir un soroll de passes que s’allunyaven.

—Hem fallat! —va exclamar el senyor Stepark— ¡però ara sabem segur que la seva invisibilitat no els impedeix pas que se’ls pugui agafar pel cos!

Per desgràcia, se’ns havien escapat, i ignoràvem el lloc del seu refugi. El senyor Stepark no per això semblava deixar d’estar content.

—Ja són nostres —va dir en veu baixa, mentre tornàvem a guanyar el moll de Batthyani—. Coneixem el punt feble de l’adversari i sabem que Storitz ha d’anar, demà passat, a les runes de la seva casa. Això ens dóna dos mitjans per vènce’l. Si l’un fracassa, l’altre ens sortirà bé.

Quan vaig deixar el senyor Stepark, vaig tornar a la casa, i, mentre la senyora de Roderich i el Marc vetllaven al capçal de la Myra, em vaig tancar amb el doctor. Era molt important que se’l posés al corrent de seguida del que acabava de passar a l’illa d’Svendor.

Li ho vaig explicar tot, sense descuidar-me la conclusió optimista del senyor Stepark, però no pas sense afegir que me’n sentia molt poc tranquil·litzat.

El doctor va estimar que, davant les amenaces de Wilhelm Storitz, davant la seva voluntat de prosseguir la seva obra de venjança contra la família Roderich i contra la ciutat sencera, l’obligació de sortir de Ragz s’imposava. Calia anar-se’n, anar-se’n secretament, i com més aviat millor.

—Sóc de la seva mateixa opinió —vaig dir jo—, i només hi faré aquesta objecció: ¿la Myra podrà suportar també les fatigues d’un viatge?

—La salut de la meva filla no està gens alterada —em va respondre el doctor—. No pateix. Només és la raó, la que té afectada.

—La recobrarà amb el temps —vaig afirmar jo enèrgicament—, i sobretot en un altre país, on no hagi de tenir por de res.

—Ai! —va exclamar el doctor— ¿evitarem realment el perill anant-se'n? ¿No ens seguirà pas, Wilhelm Storitz?

—No, si guardem el secret sobre la data de sortida i sobre l’objecte del viatge.

—El secret!… —va murmurar tristament el doctor Roderich.

Com el meu germà, es preguntava si es podia guardar cap secret enfront de Wilhelm Storitz, si, en aquell moment, no es trobaria en aquell despatx, sentint tot el que dèiem i preparant alguna nova maquinació.

En resum, va quedar decidit que ens en aniríem. La senyora de Roderich no hi va posar cap objecció. Ja estava neguitosa perquè la Myra hagués estat traslladada en un altre lloc.

El Marc, per la seva banda, també ho va aprovar. Jo no li vaig parlar pas de la nostra aventura a filla d’Svendor. Em semblava del tot inútil. En canvi, la vaig explicar al capità Haralan. Ell tampoc no va fer cap objecció al nostre projecte de viatge. Es va acontentar amb preguntar-me.

—¿Sens dubte, acompanyarà el seu germà, oi?

—¿Puc fer cap altra cosa?, ¿i la meva presència no és indispensable al seu costat, com la seva al costat de…

—No, jo no me n’aniré pas —va respondre amb el to d’un home que ha pres una resolució absolutament irrevocable.

—¿No se n’anirà?…

—No, jo vull, jo m’haig de quedar a Ragz, ja que ell és a Ragz, i tinc el pressentiment que faig bé de quedar-m’hi.

No s’hi podia discutir pas i no hi vaig discutir.

—D’acord, capità.

—Compto amb vostè, estimat Vidal, perquè em substitueixi dins la meva família, que ja és la seva.

—Ja hi pot comptar —vaig respondre jo.

Tot seguit em vaig ocupar dels preparatius del viatge. Durant el dia, em vaig procurar dues berlines molt confortables. En acabat, vaig anar a veure el senyor Stepark, a qui vaig informar dels nostres projectes.

—Fan molt bé —em va dir ell—, el que és lamentable és que tota la ciutat no pugui fer el mateix.

El cap de la policia estava visiblement preocupat. I no pas sense motiu, després del que havíem sentit el dia abans.

Vaig ser de tornada a la mansió Roderich cap a les set, i em vaig assegurar que tot estava a punt.

A les vuit, van arribar les berlines. En una, hi anirien el senyor i la senyora Roderich amb la seva filla. El Marc i jo pujaríem a la segona, que sortiria de la ciutat per un camí diferent, per tal de no cridar l’atenció.

Va ser llavors quan es va produir la cosa més imprevista, ai! el més terrible dels cops de teatre.

Els cotxes ens esperaven. El primer estava estacionat davant la porta principal, l’altre davant la porta petita, al capdavall del jardí. El doctor i el meu germà van pujar a l’habitació de la Myra per traslladar-la fins en una de les berlines.

Colpejats per l’esglai, s’hi van aturar al llindar. El llit era buit. ¡La Myra havia desaparegut!





16


La Myra ha desaparegut!…

Quan aquest crit va ressonar a la casa, va semblar que, en un primer moment, no se’n comprenia la significació. ¿Que havia desaparegut?… Això no tenia sentit Era inversemblant.

Una mitja hora abans, la senyora de Roderich i el Marc es trobaven encara a l’habitació on la Myra reposava al seu llit, ja vestida amb la roba de viatge, tranquil·la, amb la respiració regular que semblava que dormia. Una mica abans, havia pres algun aliment de la mà del Marc, que tot seguit havia baixat a sopar. Acabat l’àpat, el doctor i el meu germà hi havien tornat a pujar per traslladar-la a la berlina.

Va ser llavors quan es va produir el cop de teatre. Ja no la van trobar al llit. ¡L’habitació era buida!

—Myra! —crida el Marc, mentre es precipita cap a la finestra i n’agafa la maneta. Però la finestra no cedeix. És tancada. El rapte, si hi ha hagut cap rapte, no ha estat fet per aquesta via.

Acut la senyora Roderich, després el capità Haralan, i es fan crits per tota la casa:

Que no respongui, es comprèn, i no és pas una resposta el que s’espera d’ella. Però que no sigui a la seva habitació, ¿com es pot explicar? ¿És possible que s’hagi alçat del llit, que hagi travessat l’habitació de la seva mare i que hagi baixat l’escala sense que ningú l’hagi vist?

Jo estava ocupat disposant l’equipatge de mà a la berlina, quan, tot d’una, vaig sentir els crits. Vaig pujar al primer pis.

El doctor i el meu germà, que repetia amb una veu trencada el nom de la seva dona, anaven i venien com uns bojos.

—¿La Myra?… —vaig demanar jo— ¿què vols dir Marc?

El doctor amb prou feines va tenir forces per contestar-me:

—¡La meva filla… ha desaparegut!

Va caldre dipositar al seu llit la senyora de Roderich, que havia perdut el coneixement. El capità Haralan, amb el rostre convuls, els ulls esverats, va venir cap a mi i em va dir:

—¡Ha sigut ell… sempre ell!

Això no obstant, jo intentava reflexionar. L’opinió del capità Haralan era difícilment sostenible. No es podia pas admetre que Wilhelm Storitz hagués aconseguit introduir-se a la casa, malgrat totes les precaucions preses. Evidentment, en rigor, era concebible que s’hagués pogut aprofitar del desordre inevitable que causa un viatge. Però, per a això, hauria calgut que hagués estat a l’aguait esperant el moment propici, i que hagués actuat amb una rapidesa prodigiosa.

D’altra banda, fins i tot acceptant totes aquestes hipòtesis, un rapte continuava restant inexplicable. Jo, en efecte, no havia abandonat la porta de la galeria, davant la qual estava estacionada la berlina. ¿Com hauria pogut la Myra travessar aquella porta per arribar a la del jardí sense que jo la veiés? Wilhem Storitz invisible, d’acord. ¿Però i ella?…

Vaig tornar a baixar a la galeria i vaig cridar el criat. La porta del jardí que donava al passeig de Tékéli va ser tancada amb dues voltes, i en vaig retirar la clau. En acabat, vaig recórrer tota la casa sencera, les golfes, els cellers, els annexos i la torre fins a la terrassa, sense deixar-ne ni un racó per explorar. Després de la casa, ho vaig fer amb el jardí…

No hi vaig trobar ningú.

Vaig tornar al costat del Marc. El meu pobre germà plorava a llàgrima viva i esclafia en sanglots.

Al meu entendre, la primera cosa que calia fer era avisar el cap de la policia.

—Me’n vaig a l’ajuntament. Vingui amb mi —vaig dir al capità Haralan.

La berlina continuava esperant. Hi vam pendre seient. Tan bon punt com la porta gran ens va deixar el pas lliure, el cotxe va partir al galop i, en pocs minuts va arribar a la plaça de Kurtz.

El senyor Stepark encara era al seu despatx. El vaig posar al corrent del que havia passat. Aquell home, acostumat a no sorpendre’s de res no va poder dissimular la seva estupefacció.

—¿Que la senyoreta Roderich ha desaparegut?… —va exclamar.

—Sí —vaig respondre jo—. ¡Sembla impossible, però és així! ¡Fugitiva o raptada, no és a casa seva!

—Això ha de ser cosa d’Storitz —va murmurar el senyor Stepark.

L’opinió del cap de la policia era la mateixa que la de Haralan. Després d’un instant de silenci, va afegir:

—Sens dubte, és la jugada mestra de què parlava a la maleïda animeta del seu criat.

El senyor Stepark tenia raó. Sí, Wilhelm Storitz ens havia previngut, en certa manera, del mal que es proposava fer-nos. I nosaltres, insensats, no havíem pres cap mesura per defensar-nos.

—Senyors —va dir el senyor Stepark—, ¿volen acompanyar-me a la casa?

—Quan vostè vulgui —vaig respondre jo.

—De seguida sóc amb vostès, senyors… El temps de donar algunes ordres.

El senyor Stepark va fer cridar un caporal i li va ordenar que enviés a la mansió Roderich una esquadra de policia, que hi hauria de romandre vigilant tota la nit. A continuació, va tenir un llarg conciliàbul en veu baixa amb el sots-director de la policia. Després, la berlina ens va portar tots tres a la casa del doctor.

La mansió va ser inspeccionada inútilment per segona vegada. Però, quan va entrar a l’habitació de la Myra, el senyor Stepark va fer una observació:

—Senyor Vidal —em va dir— ¿no sent, vostè, una olor particular, i que ja va percebre el nostre olfacte en un altre lloc?

En efecte, hi havia a l'aire com una vaga sentor. Me’n va venir el record. I vaig exclamar:

—¿L’olor d’aquell líquid que hi havia a la fiola que es va trencar, senyor Stepark, en el moment en què vostè anava a agafar-la al laboratori d’Storitz?

—Això mateix, senyor Vidal, i aquest fet ens autoritza a fer algunes hipòtesis: Si aquest líquid és, com jo suposo, el que produeix la invisibilitat, potser Wilhem Storitz n’ha fet absorbir a la senyoreta Roderich i se l’ha emportat tan invisible com ell mateix.

Vam quedar glaçats. Sí, les coses devien haver passat així. Ara em semblava indubtable que Wilhelm Storitz era al seu laboratori durant l’escorcoll que hi vam fer i que ell havia trencat aquella fiola que contenia aquell líquid que s’havia evaporat tan ràpidament, abans de deixar-la caure a les nostres mans. Sí! Era ben bé aquella olor tan característica, la que havia deixat el rastre a l’habitació. Sí! Wilhelm Storitz, aprofitant-se de les entrades i sortides necessàries per al viatge, havia penetrat en aquella habitació, i s’havia endut la Myra Roderich.

Quina nit, jo al costat del meu germà, el doctor al costat de la senyora de Roderich! ¡Amb quina impaciència esperàvem la claror del nou dia!

La claror?… ¿I de què ens serviria que hi hi hagués claror?… ¿És que existia la llum per a Wilhelm Storitz? ¿Que no sabia ell com envoltar-se d’una nit impenetrable?

El senyor Stepark no ens va deixar fins a l’alba per dirigir-se a la seva oficina. Abans d’anar-se’n, se’m va emportar a part i em va etzibar aquestes frases inexplicables, sobretot en aquelles circumstàncies:

—Quatre paraules, només, senyor Vidal —em va dir—. No perdi pas el coratge, perquè, o m’equivoco molt, o les seves penes estan tocant a la seva fi.

No vaig respondre pas a aquestes paraules d’ànim, que em van semblar sense cap sentit, i em vaig limitar a mirar-me el cap de la policia amb aire d’estúpid. ¿Ho havia entès ben bé? Jo em trobava completament desconcertat, al límit de les meves forces i de la meva energia, i en aquell moment no m’haurien pogut treure res, de mi.

Cap a les vuit, va venir el governador per assegurar al doctor que es faria tot el possible per trobar la seva filla. El senyor Roderich i jo ens vam intercanviar un somriure d’amarga incredulitat. ¿Que hi podia fer, el governador, realment?

Mentrestant, des de les primeres hores del matí, la notícia del rapte havia corregut pels diversos barris de Ragz, i, l’efecte que va produir, renuncio a descriure’l.

Abans de les nou, es va presentar el tinent Armgard i es va posar a la disposició del seu company. Però, per fer què, Déu meu Senyor!

Cal suposar, però, que el capità Haralan no va jutjar com jo inútil aquesta oferta amical, perquè en va donar breument les gràcies al seu company. Després, es va posar el seu «kolbach»,[13] es va cordar el sabre a la cintura i va afegir aquesta única paraula:

—Vine.

Mentre els dos oficials es dirigien cap a la porta, em va agafar un desig irresistible de seguir-los. Vaig proposar al Marc que ens acompanyés. ¿Em va entendre? No ho sé pas. En tot cas, no em va respondre.

Quan vaig sortir, els dos oficials ja eren al moll. Els pocs transeünts es miraven la casa amb un sentiment de basarda barrejada amb horror. ¿No era d’allà d’on sorgia aquella tempesta d’espant que tenia la ciutat trasbalsada?

Quan em vaig unir amb el tinent Armgard i el capità Haralan, aquest em va mirar, però no m’hauria estranyat pas que no s’hagués adonat de la meva presència.

—¿Ve amb nosaltres, senyor Vidal? —em va preguntar el tinent Armgard.

—Sí. ¿Vostès van?…

El tinent va respondre amb un gest d’ignorància. ¿On anàvem?… A l’atzar, sens dubte. ¿I l’atzar, en efecte, no era pas el guia més segur que podíem seguir?

Al cap d’unes quantes passes, el capità, aturant-se bruscament, va demanar amb un to sec:

—¿Quina hora és?

—Un quart de deu —va respondre el seu amic després de consultar el seu rellotge.

Ens vam tornar a posar en camí.

Caminàvem amb un pas incert, sense intercanviar ni una paraula. Després d’haver travessat la plaça Magiar i d’haver pujat pel carrer del Príncep Miloch, vam fer la volta de la plaça de Sant Miquel per sota les seves arcades. De vegades, el capità Haralan s’aturava com si tingués els peus clavats a terra, i, un altre cop, demanava l’hora. «Un quart i deu de deu, dos quarts de deu, falten vint minuts per a les deu», va anar responent successivament el seu company. El capità, tan bon punt havia obtingut la informació, reprenia la seva marxa indecisa.

Tombant a l’esquerra, vam passar per darrere de l’absis de la catedral. Després d’una curta dubitació, el capità Haralan es va endinsar pel carrer de Bihar.

Aquell barri aristocràtic de Ragz es veia mort; a penes alguns vianants apressats, la majoria de les mansions amb les finestres tancades, com si fos un dia de dol general.

Al capdavall del carrer, el passeig de Tékéli ens va aparèixer en tota la seva extensió. Era desert, o més aviat desertat. La gent l’evitava d’ençà de l’incendi de la mansió Storitz.

Quina direcció escolliria el capità Haralan, cap amunt de la ciutat, pel cantó del castell, o bé cap al moll de Batthyani, pel cantó del Danubi?

Un cop més, s’havia aturat, com insegur de la resolució que havia de pendre. La pregunta habitual va brollar dels seus llavis:

—¿Quina hora és, Armgard?

—Falten deu minuts per a les deu —va respondre el tinent.

—És l’hora —va pronunciar Haralan—, que va començar a pujar pel passeig a un pas ràpid.

Vam passar davant la reixa de la casa Storitz. El capità ni se la va mirar. Al mateix pas, va anar fent la volta a la propietat i només es va aturar quan va arribar al camí de ronda, del qual el jardí estava separat per un mur d’uns dos metres i mig.

—Ajudeu-me —va dir assenyalant amb el dit a dalt del mur.

Aquella paraula valia per totes les explicacions del món. Llavors vaig compendre l’objectiu del pobre germà de la Myra.

Que no era a les deu l’hora fixada pel mateix Storitz durant la conversa que el senyor Stepark i jo havíem sentit feia dos dies? ¿Que no n’havia informat jo mateix al capità Haralan? Sí, en aquell moment, el monstre era allà, darrere aquell mur, descobrint l’orifici de l’amagatall on hi havia la reserva d’aquelles substàncies desconegudes de les quals feia tan mal ús. ¿Aconseguiríem sorpendre’l mentre estigués atrafegat en aquesta feina? Realment, no era pas gaire probable. Però no importava, era una ocasió única que no es podia deixar escapar a cap preu.

Ajudant-nos els uns als altres, vam saltar el mur en pocs minuts, i ens hi vam trobar a l’altra banda, en un passeig estret vorejat de boscatges frondosos. Ni Storitz, ni ningú, no ens podia pas veure.

—Quedin-se aquí —va ordenar el capità Haralan, el qual, resseguint el mur de tancament en direcció a la casa, va desaparèixer aviat de la nostra vista.

Per un moment, ens vam quedar immòbils; després, cedint a un irresistible instint de curiositat, també ens vam posar en marxa. A través del bosc, el fullatge espès del qual ens ocultava a qualsevol mirada, passant ajupits sota les branques inferiors, ofegant el soroll de les nostres passes, vam començar, nosaltres també, a acostar-nos a la casa.

Aquesta ens va aparèixer quan vam arribar al límit del bosc. Ens en separava un espai descobert, d’uns vint metres d’amplada. Estirats a terra, contenint la respiració, vam mirar àvidament.

No en quedaven res més que uns panys de parets ennegrides per les flames, al peu de les quals s’amuntegaven pedres, trossos de fustes carbonitzades, ferros retorçats, cendres i restes de mobiliari.

Vam contemplar aquell amuntegament de coses destruïdes. Oh! ¿per què no havien cremat aquell maleït alemany com havien cremat la seva casa, i, amb ell, el secret de l’espantós invent?

El tinent i jo vam recórrer amb els ulls l’espai descobert, i de sobte ens vam estremir violentament. A menys de trenta passes de nosaltres, acabàvem de veure el capità Haralan, a l’aguait com nosaltres mateixos al límit del bosc. A l’indret on el nostre company s’havia aturat, el bosc, fent una corba harmoniosa, s’acostava a l’angle de la casa, de la qual només la separava un passeig d’uns sis metres d’amplada. Era cap a aquell angle, el més a prop d’ell, cap on el capità Haralan tenia els ulls fixos. No feia ni un moviment. Replegat sobre si mateix, amb els músculs tensos, a punt de saltar, semblava una fera salvatge a l’aguait.

Vam seguir la direcció de les seves mirades, i vam compendre de seguida el que les atreia. Un fenomen singular es produïa allà, en efecte: encara que no s’hi veiés pas ningú, les runes estaven animades de moviments estranys. Lentament, prudentment, com si els treballadors volguessin evitar de cridar l’atenció, les pedres, els ferros, les mil diverses restes amuntegades en aquell punt eren mogudes, apartades i posades en una pila.

Angoixats per un misteriós espant, miràvem amb els ulls desorbitats. La veritat ens tenia fascinats. Wilhelm Storitz era allà. Encara que els obrers fossin invisibles, la seva obra no ho era pas.

De cop i volta, es va sentir un crit, llançat per una veu furiosa… Des del lloc on érem, veiem el capità Haralan que es llança i franqueja el passeig d’un sol salt… Cau a la vora de les ruïnes i sembla que xoca amb un obstacle invisible… Avança, recula, obre els braços i els torna a tancar, s’ajup i es redreça, com un lluitador combatent cos a cos…

—¡Veniu-me a ajudar! —crida el capità Haralan—. ¡Ja el tinc!

El tinent Armgard i jo ens vam precipitar cap a ell.

—Ja el tinc, aquest miserable… Ja el tinc —repeteix el capità—. Ajudi’m, Vidal… ¡Vine, Armgard!

De sobte, em sento apartat per un braç que jo no veia, mentre una respiració sorollosa m’arriba de ple a la cara.

Sí, és ben bé una lluita cos a cos. ¡És aquí, l’ésser invisible… Wilhelm Storitz o qualsevol altre! Sigui qui sigui, les nostres mans l’han agafat, ja no el deixarem anar pas i l’obligarem a dir-nos on és la Myra.

Així doncs, com ja havia pogut constatar el senyor Stepark, encara que té el poder de fer desaparèixer la seva visibilitat, la seva materialitat, però, subsisteix. No és pas un fantasma, és un cos, a qui intentem —¡a costa de quins esforços!— paralitzar els moviments.

Per fi, ho aconseguim. Jo tinc agafat per un braç el nostre invisible adversari. El tinent Armgard l’hi té per l’altre.

—¿On és, la Myra?… ¿on és, la Myra? —l’interroga amb una veu febrosa el capità Haralan.

Cap resposta. El miserable lluita i tracta de desfer-se de nosaltres. Ens les hem d’heure amb un ésser vigorós, que es debat violentament per escapar-se. Si ho aconsegueix, es llançarà a través del jardí o de les mines, arribarà al passeig i haurem de renunciar a l’esperança de tornar-lo a agafar mai mes.

—¿Diràs on és la Myra?… —repeteix el capità Haralan al límit del seu furor.

Per fi, es deixen sentir aquestes paraules:

—No, mai!… mai!…

En tant que ens permet afirmar el timbre d’aquesta veu panteixant, és tracta realment de Wilhelm Storitz.

Aquesta lluita no pot durar. Som tres contra un, i, per molt fort que sigui el nostre adversari, no se’ns hi podrà resistir pas gaire temps. Però, en aquest moment, el tinent Armgard és repel·lit d’un cop brusc i cau damunt la gespa. Quasi de seguida jo em sento agafat per la cama. Sóc literalment esterrecat i em veig forçat a deixar anar el braç que tenia ben agafat. El capità Haralan rep un violent cop de puny en plena cara. Trontolla i només toca l’aire amb les mans esteses.

—¡Se m’escapa!… ¡Que se m’escapa!… —va rugir més que no va cridar.

D’improvís, sens dubte, Hermann ha acudit en ajuda del seu amo.

Jo m’aixeco, mentre que el tinent, pràcticament sense sentits, resta estirat a terra, i corro a ajudar el capità… Tot és inútil. No agafem res més que el buit. ¡Wilhelm Storitz ha fugit!…

Però llavors, vet aquí que, al límit del bosc, apareixen uns homes. Uns altres entren per la reixa, uns altres salten pels murs, uns altres surten de les ruïnes de la casa. En sorgeixen per tots els costats, pertot arreu. Són centenars. Caminen colze a colze, en tres rengles: els del primer rengle porten l’uniforme de la policia de Ragz; els dos darrers, l’uniforme de la infanteria dels Confins Militars. En un instant, formen un gran cercle que es va estrenyent gradualment…

Ara comprenc les paraules optimistes del senyor Stepark. Assabentat dels projectes d’Storitz pel mateix Storitz, havia pres les seves mesures en conseqüència, i amb una eficàcia real de la qual resto meravellat. De tots aquests homes, que són uns quants centenars, no n’hem vist ni un de sol quan hem penetrat al jardí.

El cercle, del qual nosaltres semblem formar el centre, es va tancant, tancant… ¡No, Storitz no se n’escaparà pas! Està agafat!…

Ben bé que ho comprèn, el miserable, perquè, molt a la vora nostre, se sent una exclamació de ràbia. Després, en el moment mateix en què el tinent Armgard, que comença a tornar en si, intenta aixecar-se, el seu sabre és bruscament tret fora de la veïna. Una mà invisible el branda. Aquesta mà és la de Wilhelm Storitz. La còlera se l’emporta. Ja que no pot fugir, almenys es venjarà i matarà el capità Haralan…

Seguint l’exemple del seu enemic, aquest també ha tret el seu sabre a la claror. Tots dos són cara a cara com en un duel, l’un visible, ¡l’altre que no es pot veure!… Els dos sabres s’aferrissen, l’un sostingut per una mà visible, i l’altre per una mà que no es pot veure!…

Massa ràpid, aquest combat, perquè hi puguem intervenir.

És evident que Wilhelm Storitz coneix el maneig del sabre. Pel que fa al capità Haralan, ataca sense intentar defensar-se. Un cop de biaix, ràpidament contestat, el fereix a l’espatlla. Però la seva arma s’ha enfonsat cap endavant… Se sent un crit de dolor… Les herbes de la gespa s’inclinen…

No és pas el vent qui les ha ajaçat. Tal com aviat en podrem estar segurs, és el pes d’un cos humà, el pes del cos de Wilhelm Storitz traspassat de banda a banda, en ple pit… N’ha brollat un raig de sang, i, al mateix temps que la vida se li va apagant, heus aquí que aquell cos invisible va recobrant, de mica en mica, la seva forma material, heus aquí que va reapareixent en les supremes convulsions de la mort.

El capità Haralan s’ha llançat damunt Wilhelm Storitz. I li crida:

—¿La Myra?!… ¿On és, la Myra?!…

Però allà ja no hi ha més que un cadàver, amb la cara convulsa, els ulls oberts, la mirada encara amenaçadora, ¡el cadàver visible de l’estrany personatge que havia estat Wilhelm Storitz!





17


Així va morir tràgicament Wilhelm Storitz.

Ai! la seva mort arribava massa tard. Encara que la família Roderich, des d’aleshores, ja no tenia res a témer, aquella mort agreujava la situació més que no pas la millorava, ja que ens feia perdre l’esperança de trobar la Myra.

Aclaparat per la responsabilitat que pesava damunt seu, el capità Haralan contemplava amb un aspecte trist el seu enemic abatut. A la fi, fent-se càrrec d’aquella desgràcia irreparable, va tenir un gest de desesperació i es va allunyar a passes lentes en direcció a la mansió Roderich, per posar els seus al corrent d’aquells deplorables esdeveniments.

El tinent Armgard i jo, al contrari, vam restar al lloc, en companyia del senyor Stepark, que havia aparegut, com per miracle, encara no sabíem ben bé d’on. El silenci era total, malgrat aquells centenars d’homes, la curiositat dels quals havia arribat al paroxisme, que s’amuntegaven al voltant nostre, estrenyent-se els uns contra els altres, esforçant-se a veure-ho millor.

Totes les mirades estaven fixes en el cadàver. Una mica girat cap al cantó esquerre, els vestits bruts de sang, el rostre descolorit, la mà dreta agafant encara el sabre del tinent, el braç esquerre mig replegat, Wilhelm Storitz ja només era bo per a la tomba, de la qual el seu malvat poder no l’havia aconseguit deslliurar.

—¡És ben bé ell! —va murmurar el senyor Stepark, després d’haver-se’l estat mirant una llarga estona.

Els policies s’hi havien acostat, no sense certa aprensió. Ells també el van reconèixer. Per afegir a la certitud de la vista la del tacte, el senyor Stepark va palpar el cadàver de cap a peus.

—¡Mort… ben mort! —va dir en alçar-se.

El cap de la policia va donar una ordre, i tot seguit una desena d’homes se les van empendre amb les runes al punt mateix en què, abans de la mort d’Storitz, aquestes semblaven animades per uns moviments tan estranys.

—Segons la conversa que vam sorpendre —em va dir el senyor Stepark, responent a una pregunta que li vaig fe—, és aquí on deu haver-hi l’amagatall on el miserable hi guardava la substància que li permetia desafiar-nos. No me n’aniré pas d’aquí fins que no hagi descobert aquest amagatall i fins que no hagi destruït tot el que hi ha. Storitz és mort. Encara que la ciència em maleeixi, vull que el seu secret mori amb ell.

Dintre meu, donava tota la raó al senyor Stepark. Encara que la descoberta d’Otto Storitz fos de tal naturalesa com per excitar l’interès d’un enginyer, no li podia reconèixer cap utilitat pràctica, i comprenia que només podia afavorir les més malvades passions de la humanitat.

Aviat van posar al descobert una petita trapa de ferro. La van alçar, i hi van aparèixer els primers esglaons d’una escala estreta.

En aquell moment, una mà va agafar la meva, mentre una veu planyívola es deixava sentir:

—Pietat!… Pietat!… —deia.

Em vaig tombar, però no vaig veure pas ningú. Tot i així, la meva mà continuava presonera, i la veu suplicant també continuava sentint-se.

Els policies havien interromput la seva feina. Tothom s’havia girat cap a mi. Amb una ansietat fàcil de compendre, vaig estendre la mà que tenia lliure i vaig explorar l’espai al meu voltant.

A l’alçada de la meva cintura, els meus dits van trobar una cabellera, i, més avall, van fregar una cara inundada de llàgrimes. Evidentment, allà hi havia un home que jo no podia veure, de genolls, i que plorava.

—¿Qui és, vostè? —vaig balbucejar amb esforç, amb la gola ofegada per l’emoció.

—Hermann —em va respondre.

—Què vol?

Amb algunes frases entretallades, l’invisible criat d’Storitz ens va dir que havia sentit com el senyor Stepark formulava els seus projectes de destrucció, i que, si aquests projectes s’executaven, hauria de renunciar per sempre més a recobrar l’aparença humana. ¿Què en seria, d’ell, condemnat així a estar sempre sol enmig dels altres homes? Suplicava que el cap de la policia, abans de destruir els flascons que trobaria a l’amagatall, li permetés absorbir el contingut d’un d’ells.

El senyor Stepark va prometre que hi accediria, prenent, per això, totes les precaucions que s’imposaven, ja que Hermann havia de passar comptes amb la justícia. Seguint les seves ordres, quatre policies cepats van subjectar l’invisible personatge. I es podia estar ben segur que no el deixarien anar pas.

El senyor Stepark i jo, precedint els quatre agents que duien agafat el presoner, vam baixar per l’escala. Uns quants esglaons ens van conduir a un petit soterrani que la claror que hi entrava per la trapa il·luminava dèbilment. Allà, damunt un estret prestatge, hi havia arrenglerats una sèrie de flascons etiquetats, els uns n.° 1, els altres n.° 2.

Hermann, amb un to impacient, en va reclamar un d’aquests darrers, que li va allargar el cap de la policia. Llavors vam veure, amb una indecible estupefacció —per bé que ja ens havíem d’esperar aquell espectacle— com el flascó descrivia tot sol una corba a l’aire; després, com s’abocava, com si algú, havent-se’l dut a la boca, se’n begués àvidament el contingut.

Tot seguit es va produir una estranya meravella. A mesura que anava bevent, Hermann semblava anar sortint del no-res. Vam distingir primer de tot un vapor lleuger dins la penombra del soterrani; després, els contorns es van anar afermant, i, finalment, vaig tenir davant meu aquell mateix individu que m’havia seguit al vespre de la meva arribada a Ragz.

A un senyal del senyor Stepark, la resta de flascons van ser immediatament destruïts, i els líquids que contenien, escampats per terra, es van volatitzar instantàniament. Fet això vam tornar a pujar a la llum del dia.

—I ara ¿què farà?, senyor Stepark —va interrogar el tinent Armgard.

—Faré transportar el cos a l’ajuntament —se li va respondre.

—¿Públicament? —vaig preguntar jo.

—Públicament —va dir el cap de la policia—. Cal que tot Ragz sàpiga que Wilhelm Storitz és mort. Només s’ho creuran després d’haver-ne vist passar el cadàver.

—¿I després que sigui enterrat? —va afegir el tinent.

—Si és que se l’enterra —va dir el senyor Stepark.

—¿Si és que se l’enterra?… —vaig repetir jo.

—Sí —va explicar el cap de la policia—, perquè més valdria, al meu parer, cremar aquest cadàver i llençar-ne les cendres al vent, com es feia amb els bruixots a l’edat mitjana.

El senyor Stepark va enviar a buscar un baiard, i se’n va anar amb la majoria dels agents, enduent-se’n el seu presoner, que s’havia tornat a convertir en un vell pobre home sense cap importància des que havia deixat de ser invisible. Pel que fa a nosaltres, el tinent Armgard i jo vam tornar a la mansió Roderich.

El capità Haralan era ja al costat del seu pare, a qui li ho havia explicat tot. En l’estat en què es trobava la senyora de Roderich, havia semblat prudent no dir-li res. La mort de Wilhelm Storitz no li tornava pas la seva filla.

Pel que fa al meu germà, tampoc no en sabia res encara. Tanmateix, calia posar-lo al corrent, i, per això, el vam fer avisar que ens esperés al despatx del doctor.

Quan li vam fer saber la notícia, no la va acollir pas amb un sentiment de venjança satisfeta. Va esclatar en sanglots, mentre aquestes paraules desesperades s’escapaven dels seus llavis:

—És mort!… L’heu mort!… ¡Ha mort sense haver parlat!… Myra!… ¡La meva pobra Myra!… i Ja no la tornaré a veure mai més!…

Davant aquella explosió de dolor, ¿què podia dir-li, jo?…

Ho vaig intentar, de tota manera. No, no havia de perdre totes les esperances. Nosaltres no sabíem pas on era la Myra, però hi havia un home que sí que ho sabia, Hermann, el criat de Wïlhelm Storitz. Doncs bé, teníem aquest home entre reixes. Se l’interrogaria, i, com que ell no tenia pas el mateix interès que el seu amo a callar, parlaria… Se’l convenceria, encara que costés una fortuna… Se l’hi forçaria, si calia, encara que fos amb la tortura… La Myra seria tornada a la seva família, al seu marit, i recuperaria la raó a còpia d’atencions, de tendresa i d’amor…

El Marc, però, no escoltava. No volia escoltar res. Per a ell, l’únic que podia parlar era mort. No se l’hauria d’haver mort pas abans d’haver-li arrencat el seu secret.

Jo no sabia pas com calmar el meu germà, quan la nostra conversa va ser interrompuda per un tumult a fora. Ens vam precipitar cap a la finestra que s’obria a l’angle del passeig i del moll de Batthyani.

Què tornava a passar ara?… En l’estat d’ànim en què ens trobàvem, crec que no ens hauria estranyat res, ¡ni que es tractés de la resurrecció de Wilhelm Storitz!

Només era, però, el seu seguici mortuori. El cadàver, estès en un baiard, era portat per quatre policies acompanyats d’una nombrosa esquadra. Així, tot Ragz sabria que Wilhelm Storitz era mort i que aquell període de terror havia arribat a la seva fi.

El senyor Stepark hauria volgut mostrar-lo pertot arreu, aquell cadàver. Després d’haver seguit el moll de Batthyani fins al carrer d’Etienne I, la comitiva havia de travessar el mercat de Coloman; en acabat, els barris més concorreguts, abans d’aturar-se a l’ajuntament.

Al meu parer, hauria estat millor que no haguessin passat per davant de la mansió Roderich.

El meu germà també va venir a la finestra. I va fer un crit de desesperació quan va veure aquell cos ensangonat, al qual hauria volgut tornar la vida, encara que fos al preu de la seva.

La multitud es deixava anar a les més sorolloses manifestacions. Viu, Wilhelm Storitz, l’haurien esquarterat. Un cop mort, el seu cadàver va ser respectat. Però, sens dubte, tal com havia dit el senyor Stepark, la població no voldria pas que fos inhumat com el comú dels mortals. Exigiria que fos cremat en una plaça pública o precipitat al Danubi, les aigües del qual l’arrossegarien fins a les llunyanes profunditats de la mar Negra.

Durant un quart d’hora, els crits van ressonar davant la mansió; després, es va fer el silenci.

El capità Haralan ens va dir llavors que se n’anava a l’ajuntament. Volia fer per manera que l'interrogatori de Hermann tingués lloc immediatament. Ho vam aprovar, i va abandonar la casa en companyia del tinent Armgard.

Jo em vaig quedar al costat del meu germà. ¡El que van ser, aquelles doloroses hores que vaig passar amb ell!… No podia pas calmar-lo, i aquella sobreexcitació que no parava de créixer m’espantava. Se me n’anava, ho sentia ben bé, i tenia por d’una crisi que potser no podria pas resistir. Es negava a escoltar-me. No discutia. Només tenia una sola idea, una idea fixa: sortir a la recerca de la Myra.

—I tu m’hi acompanyaràs, Henri —deia.

Tot el que en vaig poder aconseguir, va ser que esperaríem el retorn del capità Haralan. Aquest no va tornar amb el seu company fins a les quatre. Les notícies que portaven eren les pitjors que ens podíem esperar. L’interrogatori de Hermann s’havia efectuat, en efecte, però havia resultat inútil. El capità, el senyor Stepark, el mateix governador havien amenaçat, pregat, suplicat en va. En va s’havia ofert una fortuna al criat d’Storitz, en va se li havien anunciat els càstigs més terribles si es negava a parlar. No n’havien tret res. Hermann no havia canviat ni un sol instant la seva declaració: no sabia pas on era la Myra. El mateix rapte, li era desconegut. El seu amo no devia haver cregut convenient informar-lo dels seus projectes.

Després de tres hores d’esforços i de lluita, havia calgut retre’s a l’evidència. Hermann anava de bona fe i deia la veritat. La seva ignorància era sincera. A partir d’aleshores, havíem de perdre tota esperança de tornar a veure mai més la pobra Myra.

Quin trist final de jornada que vam passar! Enfonsats en unes butaques, abatuts per la tristesa, deixàvem transcórrer el temps sense pronunciar ni una paraula. ¿Què ens hauríem pogut dir, en efecte, que no hagués estat dit i redit mil vegades?

Una mica abans de les vuit, un criat va portar els llums. En aquell moment, el doctor Roderich estava encara al costat de la seva dona, i només érem al saló els dos oficials, el meu germà i jo. Quan el criat, havent acabat el seu servei, en sortia, el rellotge de pèndol va començar a esgranar les vuit campanades.

En aquell moment precís, la porta de la galeria es va obrir de cop. Sens dubte, algun corrent d’aire del jardí l’havia obert, perquè no hi vaig veure ningú. Però, ¡caram!, la cosa més extraordinària es que es va tornar a tancar tota sola…

I llavors —no! ¡no oblidaré mai aquella escena!— es va sentir una veu… No pas, com a la vetllada de les esposalles, la veu ruda que ens insultava amb el «Cant de l’Odi», sinó una veu fresca i alegre, una veu benvolguda entre totes, ¡la veu de la nostra estimada Myra!…

—Marc —deia—, i vostè, senyor Henri, i tu, Haralan, ¿què hi feu aquí? És l’hora de sopar, i jo em moro de gana.

Era la Myra, ben bé la Myra, que havia recuperat la raó, ¡la Myra, que estava curada!… S’hauria dit que baixava de la seva habitació com de costum. ¡Era la Myra, que ens veia a nosaltres, però que nosaltres no podíem veure pas!… ¡Era la Myra invisible!…

Mai unes paraules tan simples no havien produït un efecte tan gran. Estupefactes, clavats als nostres seients, no gosàvem ni bellugar-nos ni parlar, ni anar cap al lloc d’on venia aquella veu. Tanmateix, la Myra era allà, viva, i, com ja sabíem, tangible dins la seva invisibilitat…

D’on venia?… ¿De la casa on el seu raptor l’havia conduit?… ¿Havia, doncs, pogut escapar-se’n, travessar la ciutat i tornar a casa seva?… Les portes, per això, estaven tancades, i ningú no les hi havia obert pas…

No —i l’explicació de la seva presència no va trigar a ser-nos donada— la Myra baixava de la seva habitació, on Wilhelm Storitz l’havia tornat invisible i on l’havia deixat. Quan nosaltres ens pensàvem que era fora de la casa, ella no havia abandonat el seu llit. Hi havia continuat estant ajaçada, immòbil, sempre muda i inconscient, durant aquelles vint-i-quatre hores. A ningú no se li havia acudit que podia ser allà, i, realment, ¿per què se’ns hauria d’haver acudit?

Sens dubte, Wilhelm Storitz no se l’havia pogut endur de seguida, però hauria acabat el seu crim, si, aquell mateix matí, el cop de sabre del capità Haralan no li ho hagués impedit per sempre més.

I heus aquí que la Myra, havent recobrat la raó —potser sota la influència d’aquell líquid que Storitz li havia fet beure—, la Myra, ignorant de tot el que havia passat d’ençà de l’escena de la catedral, la Myra era enmig de nosaltres, parlant-nos, veient-nos, no havent pogut, dins la foscor, adonar-se encara que no es podia veure a ella mateixa.

El Marc s’havia aixecat, amb els braços oberts com per agafar-la…

Ella va continuar dient:

—Però ¿què us passa? Jo us parlo, i vosaltres no em contesteu. Sembleu sorpresos de veure’m. I doncs ¿què ha passat?… Per què la mama no és aquí? ¿Que està malalta?

La porta es va tornar a obrir, i va entrar el doctor Roderich. De seguida, la Myra es va llançar cap a ell —si més no així ho vam suposar— perquè va cridar:

—Ai, pare!… I doncs ¿què passa?… Per què el meu germà i el meu marit fan aquesta cara tan estranya?

El doctor s’havia aturat, petrificat, al llindar de la porta. Ho havia comprès tot.

Tanmateix, la Myra era al seu costat. L’abraçava i repetia:

—Què passa?… ¿La mama?… On és, la mama?

—Ta mare està bé, filleta meva —va balbucejar el doctor—. Ara baixarà… ¡Queda’t aquí, filla, queda’t aquí!

En aquell moment, el Marc, que havia trobat la mà de la seva dona, la va fer seguir a poc a poc, com si estigués conduint una cega. Però no ho era pas, ella, que, de cecs, només ens hi trobàvem nosaltres, els qui no la podíem veure. I el meu germà la va fer seure al seu costat…

Ella ja no parlava, espantada de l’efecte que produïa la seva presència, i el Marc, amb una veu tremolosa, va murmurar aquestes paraules que ella no devia pas compendre:

—¡Myra… estimada Myra!… Sí! Ets ben bé tu… ¡Et sento aquí… al meu costat! ¡Oh, t’ho suplico, estimada, no em tornis a deixar!…

—Estimat Marc… Aquesta cara trasbalsada… Tots així… M’espanteu… ¡Pare… contesta’m! ¿És que ha passat alguna desgràcia aquí?… a casa nostra?…

El Marc va sentir que s’aixecava. La va retenir dolçament.

—No —li va dir—, tranquil·litza’t. No ha passat cap desgràcia; ¡però parla, Myra, continua parlant!… ¡Que senti la teva veu… tu… tu… la meva dona… la meva estimada Myra!…

Sí, aquesta escena, nosaltres la vam veure; aquestes paraules, nosaltres les vam sentir. I vam restar allà, amb els ulls fixos, immòbils, contenint la respiració, terroritzats pel pensament que l’únic que hauria pogut tornar-nos la Myra en la seva forma visible havia mort emportant-se’n el seu secret.





18


Aquella situació, que ja no podíem dominar, ¿acabaria en un final feliç? ¿Qui podia creure-ho? ¿Com no dir-nos que la Myra estava esborrada definitivament del món visible? Per això, a la immensa felicitat d’haver-la retrobat, s’hi barrejava l’immens dolor de no poder-la tornar a veure amb tota la seva gràcia i bellesa.

Ja ens podem imaginar, en aquestes condicions, quina seria l’existència de la família Roderich.

La Myra no va trigar pas gaire a adonar-se del seu estat. Quan havia passat davant del mirall de la xemeneia, no hi havia vista reflectida la seva imatge… Es va tombar cap a nosaltres, llançant un crit d’angoixa, i no va veure la seva ombra a terra…

Llavors va ser necessari explicar-li-ho tot, mentre uns san-glots s’escapaven del seu pit, mentre el Marc, agenollat al costat de la butaca on ella acabava d’asseure’s, tractava inútilment de calmar-li el dolor. Ell l’estimava quan era visible, continuaria estimant-la invisible. Aquesta escena ens esqueixava el cor.

Cap a la fi de la vetllada, el doctor va voler que la Myra pugés a l’habitació de la seva mare. Era millor que la senyora de Roderich la sabés a prop d’ella, que la sentís que fi parlava.

Van passar uns quants dies. El que no havien pogut fer les seves paraules d’encoratjament, ho va fer el temps; la Myra s’hi havia resignat. Gràcies a la força de la seva ànima, aviat va semblar que l’existència normal hagués reprès el seu curs. La Myra ens avisava de la seva presència parlant a l’un o a l’altre. La sento encara dient:

—Amics meus, sóc aquí… ¿Necessiten alguna cosa?… Ja els la portaré… El meu estimat Henri, ¿què busca?… ¿Aquest llibre que va deixar damunt la taula?… Aquí el té!… ¿El seu diari?… El té caigut a terra al seu costat… Pare, és l’hora en què cada dia us faig el petó… Haralan, ¿per què em mires amb uns ulls tan tristos?… Jo t’asseguro que estic tota somrient. ¿Què vols, que et faci llàstima?… I tu, estimat Marc, aquí tens les meves mans… Agafa-les… ¿Vol que anem al jardí?… Doni’m el seu braç, Henri, que parlarem de mil i una coses.

L’adorable i bona criatura no havia volgut que s’introduís cap canvi a la vida de la família. Ella i el Marc passaven moltes hores junts. Ell no cessava de murmurar-li paraules d’ànim. Ella tractava de consolar-lo, afirmant que tenia confiança en el futur, que aquella invisibilitat s’acabaria un dia o altre… Aquesta esperança, ¿la tenia, realment?

Una modificació, però, una de sola, es va fer a la nostra vida familiar: La Myra, comprenent com hauria estat de penosa la seva presència en aquelles condicions, ja no s’asseia a taula amb nosaltres. Però un cop havia acabat l’àpat, tornava a baixar al saló. La sentíem com obria i tancava la porta tot dient: «¡Ve-te’m aquí, amics meus, ja sóc aquí!» i ja no ens deixava fins a l’hora de tornar a pujar a la seva habitació, després d’haver-nos desitjat bona nit.

No cal dir que, si la desaparició de la Myra Roderich havia produït tant d’efecte a la ciutat, la seva reaparició —no trobo cap altra paraula en el meu vocabulari— en va produir encara més. De tot arreu van arribar testimoniatges de la més viva simpatia, i les visites van afluir a la mansió.

La Myra havia renunciat a qualsevol passeig a peu pels carrers de Ragz. Només sortia en cotxe tancat, acompanyada d’algun dels seus. Però el que s’estimava més de tot era asseure’s al jardí, enmig dels que estimava, i als quals, moralment si més no, es lliurava en cos i ànima.

Durant aquell temps, el senyor Stepark, el governador i jo mateix ens vam obstinar a fer sofrir al vell Hermann interrogatoris tan nombrosos com estèrils. Però no en vam poder treure res que ens pogués ser útil per a les tristes circumstàncies que travessàvem.

Com que els fets havien provat la seva bona fe en el que concernia al presumpte rapte de la Myra, no el vam molestar més sobre aquest assumpte, però ¿no podia ben ser que estigués al corrent dels secrets del seu difunt amo? ¿O, fins i tot, que posseís la fórmula d’Otto Storitz?

Quins remordiments per al senyor Stepark i per a mi mateix per haver actuat amb tanta precipitació quan vam descobrir el petit soterrani! Sense aquella deplorable precipitació, el que havíem fet per a Hermann, ho hauríem pogut fer per a la Myra. Un sol flascó del misteriós líquid, i totes les nostres angoixes passades no haurien estat res més que un malson esborrat per l’alegria del despertar.

Del crim involuntari que el senyor Stepark havia comès, i que jo, jo mateix, havia deixat cometre, no ens en gloriejàvem pas ni l’un ni l’altre. Quedaria per sempre més sepultat entre nosaltres, i, per un acord tàcit, ni tan sols n’havíem intercanviat una sola paraula.

Cadascun per la nostra banda, ens acarnissàvem a torturar de mil maneres el desgraciat Hermann, amb la quimèrica esperança d’arrencar-li un secret que sens dubte no posseïa. ¿Quina possibilitat hi havia, en efecte, que s’hagués revelat a un domèstic desproveït de la cultura més vulgar els arcans de la química transcendent? i, si s’havia fet, ¿quina probabilitat hi havia que aquest hagués comprès alguna cosa?

Finalment, va arribar el dia en què vam pendre consciència de la inutilitat dels nostres esforços, i, com que, en suma, no subsistia cap càrrec contra Hermann que fos jutjable pels tribunals, a les altes instàncies van haver de resoldre’s a tornar-lo a posar en llibertat.

Però la sort havia decidit que el pobre diable no podria gaudir d’aquesta tardana tranquil·litat. El matí en què el seu guardià va anar a buscar-lo per tornar-li la llibertat, se’l va trobar mort a la seva cel·la, fulminat per una embòlia, com l’autòpsia va demostrar ulteriorment.

Així es va esfumar la nostra darrera esperança. Així ens va ser demostrat que el secret de Wilhelm Storitz restaria per a sempre més desconegut.

Als papers que s’havien confiscat a l’escorcoll del passeig de Tékéli i que s’havien dipositat a l’ajuntament, no s’hi va trobar, després d’un examen minuciós, més que fórmules vagues, anotacions alhora de física i de química, absolutament incomprensibles.

Allò no ens duia enlloc. Era impossible de deduir res de tot aquell garbuix pel que fa a la reconstitució de la diabòlica substància de què Wilhelm Storitz havia fet un ús tan criminal.

De la mateixa manera, doncs, que el seu botxí havia anat sorgint del no-res, quan havia caigut ferit al cor pel sabre de Haralan, la pobra Myra, de la mateixa manera, no tornaria a reaparèixer davant els nostres ulls sinó era estesa al seu llit de mort.

El matí del 24 de juny, el meu germà em va venir a trobar. Em va semblar relativament més calmat.

—Estimat Henri —em va dir—, et vull fer saber la resolució que he pres. Em penso que l’aprovaràs.

—No ho dubto pas —vaig respondre—, parla amb tota confiança. Estic segur que només deus haver escoltat la veu de la raó.

—De la raó i de l’amor, Henri. La Myra solament és la meva dona a mitges. Al nostre matrimoni, li falta la consagració religiosa, ja que la cerimònia va ser interrompuda abans que fossin pronunciades les paraules sacramentals. Això crea una situació falsa, a la qual vull posar fi, per la Myra, per la seva família i per tothom.

Vaig atreure el meu germà als meus braços, i li vaig dir:

—T’entenc, Marc, i no veig pas res que pugui ser un obstacle als teus desitjós…

—Seria monstruós —va respondre el Marc—. Encara que el sacerdot no vegi la Myra, almenys la sentirà declarar que m’accepta per marit com jo l’accepto per muller. No crec pas que l’autoritat eclesiàstica hi posi cap inconvenient.

—No, estimat Marc, no, i jo m’encarrego de totes les gestions.

Primer de tot, em vaig adreçar al capellà de la catedral, a l’arxiprest que havia oficiat a la missa de matrimoni interrompuda per aquella profanació sense precedents. El venerable vell em va respondre que el cas havia estat prèviament examinat, i que l’arquebisbe de Ragz li havia donat una solució favorable: Encara que ella fos invisible, no hi havia pas cap dubte que la núvia era viva i, per tant, apta per a rebre el sagrament matrimonial.

D’altra banda, havent estat ja fetes públiques les amonestacions des de feia temps, res no es va oposar al fet que la data de la cerimònia fos fixada per al 2 de juliol.

La vigília, la Myra em va dir, com ja m’havia dit la primera vegada:

—És demà, eh?, Henri… ¡No se n’oblidi pas ara!

Aquell segon matrimoni, com el primer, es va celebrar a la catedral de Sant Miquel, i en les mateixes condicions. Els mateixos testimonis, els mateixos amics i convidats de la família Roderich i la mateixa afluència de la població.

He d’admetre que s’hi va barrejar una dosi de curiositat més gran, i aquesta curiositat era ben comprensible, ben excusable. Sens dubte, entre els assistents, restaven encara aprensions, que només el pas del temps s’encarregaria de vèncer. Sí, Wilhelm Storitz era mort; sí, el seu criat Hermann també era mort… I, tanmateix, més d’un es demanava si aquella segona missa de matrimoni no seria pas interrompuda com la primera, si alguns prodigis no tornarien a pertorbar la cerimònia nupcial.

Heus aquí els dos esposos dins el cor de la catedral. La butaca de la Myra sembla desocupada. Ella hi és, per això.

El Marc està dret, girat cap a ella. No la pot veure, però la sent al seu costat. La té agafada per la mà, com per testimoniar la seva presència davant Faltar.

Darrere, hi ha els testimonis, el jutge Neuman, el capità Haralan, el tinent Armgard i jo; després, el senyor i la senyora Roderich, la pobre mare agenollada, implorant del Totpoderós un miracle per a la seva filia… A l’entorn, s’agombolen els amics, els notables de la ciutat, omplint la nau central i, a les laterals, hi bellugueja una gran gentada.

Les campanes repiquen i els orgues ressonen en tota la seva amplia magnificència.

Entren l’arxiprest i els seus acòlits. Comença l’ofici, i la cerimònia es va desenvolupant acompanyada del cant de l’escolania. A l’ofrena, veiem el Marc que condueix la Myra fins al primer graó de l'altar i que se l'entorna al seu lloc, després que la seva almoina ha caigut a la bossa del diaca.

Acabada la missa, el vell capellà es gira cap a l'assistència.

—Myra Roderich, ¿sou aquí? —interroga.

—Sí, hi sóc —respon la Myra.

Després, adreçant-se al Marc:

—Marc Vidal, ¿accepteu pendre Myra Roderich, aquí present, per esposa?

—Sí —respon el meu germà.

—Myra Roderich, ¿accepteu pendre Marc Vidal, aquí present, per espòs?

—Sí —respon la Myra amb una veu que tothom pot sentir.

—Marc Vidal i Myra Roderich —pronuncia l’arxiprest—, jo us declaro units pel sant sagrament del matrimoni.

Acabada la cerimònia, la multitud s’apinya pel camí que han de seguir els nous esposos. Però no s’hi sent pas el xivarri confús de rigor en tais circumstàncies. Callen, tot estirant el coll, amb la boja esperança de veure alguna cosa. Ningú no voldria pas cedir el seu lloc, però ningú tampoc no vol estar a primera fila. Tothom es veu alhora empès per la curiositat i retingut per una por misteriosa.

Per entre la doble barrera d’aquella gentada una mica temorosa, els esposos, els testimonis i els amics s’encaminen cap a la sagristia. Allà, al llibre del registre, a la signatura de Marc Vidal ve a unir-se un nom, el de Myra Roderich, un nom traçat per una mà que no es pot veure, ¡per una mà que no es veurà mai!





19


Així va ser, aquell dia, 2 de juliol, el desenllaç de l’estranya història que he tingut la necessitat d’explicar. Comprenc que pugui semblar increïble. Si és així, només cal donar-ne les culpes a la insuficiència de l’autor. La història, per desgràcia, és completament verídica, encara que sigui única als annals del passat, i encara que hagi de restar essent única —així ho espero fermament— als annals del futur.

No cal dir que el meu germà i la Myra havien abandonat els seus projectes d’altre temps. Ja no es podia pensar pas en un viatge a França. Jo preveia, fins i tot, que el Marc ja només faria rares aparicions a París, i que s’establiria definitivament a Ragz. Per a mi, era una gran pena, a la qual m’havia de resignar.

El millor seria, en efecte, que visquessin, la seva dona i ell, al costat del senyor i de la senyora Roderich. El temps ho arregla tot, i el Marc i la Myra s’acostumarien a aquella existència. D’altra banda, la Myra se les enginyava per fer la il·lusió de la seva presència. Sempre se sabia on era i el que feia. Ella era l’ànima de la casa, invisible com una ànima.

A més a més, la seva forma material no havia desaparegut per complet. ¿No en teníem l’admirable retrat fet pel Marc? A la Myra li agradava asseure’s al costat d’aquest quadre, i, amb la seva veu reconfortant, deia:

—Sóc aquí, he tornat a ser visible, i vosaltres em veieu i jo també em veig.

Vaig estar-me encara algunes setmanes a Ragz, després de les noces, vivint a la mansió Roderich en la més completa intimitat d’aquella família tan soferta, i, no sense pena, veia com s’anava acostant el dia en què me n’hauria d’anar. Tanmateix, no hi ha vacances, per llargues que siguin, que no s’acabin, i vaig haver de tornar a París.

M’hi vaig tornar a trobar atrapat pel meu ofici, més absorbent que no es pensa la gent. De tota manera, eren massa singulars els esdeveniments en què m’havia vist embolicat, perquè les meves preocupacions me’ls poguessin fer oblidar. Hi pensava, doncs, contínuament, i no va transcórrer un sol dia sense que els meus records no s’envolessin cap a Ragz, al costat del meu germà i de la seva dona, alhora, present i llunyana.

A començaments del mes de gener següent, evocava per centèsima vegada l’escena terrible de la qual la mort de Wilhelm Storitz havia estat el desenllaç, quan, de cop i volta, em va venir una idea, tan simple, tan evident, en realitat, que em vaig sorpendre de no haver-la tingut abans. Encara que la meva ofuscació faci tenir en poca estima les meves facultats de lògic, he de confessar que no se m’havia acudit pas de relacionar entre si les circumstàncies d’aquell drama. Aquell dia, però, es va imposar al meu esperit aquesta conclusió: si el cos del nostre enemic vençut havia perdut el poder de la invisibilitat que posseïa quan era viu, l’abundant hemorràgia consecutiva al cop de sabre de Haralan en devia ser l’única causa. Va ser com una il·luminació sobtada. Tot seguit, vaig compendre amb tota certesa que la misteriosa substància es mantenia en suspensió en la sang i que desapareixia amb ella.

Un cop admesa aquesta hipòtesi, la conseqüència se’n deduïa per ella mateixa: El que el cop de sabre de Haralan havia fet, també ho podia fer el bisturí d’un cirurgià. Es tractava, només, d’una operació de les més benignes, que era fàcil d’executar gradualment, i que es podia repetir tantes vegades com fos necessari. La sang que la Myra perdés, la reemplaçaria per sang completament nova, i arribaria un dia en què les seves venes ja no contindrien cap rastre de la maleïda substància que privava el Marc de la felicitat de veure-la.

Vaig escriure de seguida al meu germà en aquest sentit. Però, en el moment en què la meva carta anava a sortir, en vaig rebre una d’ell, i vaig jutjar preferible retardar la tramesa de la meva. A la seva carta, el meu germà m’anunciava, en efecte, una notícia que convertia en inútils, si més no de moment, les meves especulacions: la Myra —em deia— anava a fer-lo pare. No era pas el moment, doncs —tothom hi estarà d’acord—, de privar-la de la més petita gota de sang, que no li sobraven pas les forces per suportar la temible prova de la maternitat.

El naixement del meu nebot —o de la meva neboda— se m’anunciava per als darrers dies del mes de maig. Sabent com sap el lector l’afecte que sento per al meu germà, no cal dir que vaig ser puntual a la cita. Des del 15 de maig, ja era a Ragz, on vaig esperar l’esdeveniment amb una impaciència que no era pas inferior a la del pare.

Va ser el 27 de maig, quan es va produir, i aquesta data no se me n’anirà mai de la memòria. Es diu que ja no hi ha miracles; n’hi va haver un, tanmateix, aquell dia, un miracle del qual puc garantir personalment l’autenticitat. Va ser un miracle, ja us el podeu imaginar. La natura ens va portar l’auxili que jo volia demanar a l’art de la cirurgia, i la Myra, com Llàtzer, va sortir viva de la tomba. El Marc, fascinat, boig d’alegria, embriagat, la va veure sorgir lentament de l’ombra, i, doblement pare, va veure néixer al mateix temps el seu fill i la seva dona, que li va semblar més bella encara, després d’haver estat tant de temps oculta als seus ulls.

Des d’aleshores ençà, el meu germà i la Myra ja no tenen més història que jo mateix. Mentre jo em trenco el cap cercant la perfecció matemàtica ideal —i inaccessible, ja que les matemàtiques són, com l’univers, infinites— el Marc continua la seva carrera gloriosa de pintor cèlebre. Viu a París, a quatre passes de casa meva, en una mansió magnífica, on, cada any, el senyor i la senyora Roderich vénen a passar dos mesos juntament amb el capità, ara esdevingut coronel Haralan. I cada any, aquesta visita és tornada a Ragz pels esposos. És l’únic moment en què em veig privat de la xerradissa del meu nebot —¡que va ser un nebot, finalment!— que jo m’estimo amb una tendresa que té alhora en part d’oncle i en part d’avi. El Marc i la Myra són feliços.

Déu vulgui que aquesta felicitat duri molts anys! ¡Déu vulgui que ningú no hagi de conèixer els mals que ells van haver de patir! ¡Déu vulgui —i aquesta serà la meva darrera paraula— que mai no es torni a trobar l’execrable secret de Wilhelm Storitz!





JULES GABRIEL VERNE (Nantes, 8 de febrer del 1828 - Amiens, 24 de març del 1905) fou un escriptor francès conegut especialment per novel·les en què apareixen molts temes de ciència-ficció i un nombre considerable d’invents tècnics. Una de les seves idees era la «novel·la de la ciència»: escriure aventures basades en els invents i avenços científics i tècnics. És el segon autor més traduït de tots els temps, després d’Agatha Christie, segons Index Translationum. Juntament amb H. G. Wells, és considerat un dels pares de la ciència-ficció. Durant molts anys, visqué a la ciutat d’Amiens, a la casa que, avui dia, és un museu en honor seu. Va començar a escriure teatre però va ser en la novel·la d’aventures on va aconseguir el seu gran èxit. En el curs de la seva vida en va escriure gairebé un centenar. Cinc setmanes amb globus, Els fills del capità Grant, Vint mil llegües de viatge submarí, La volta al món en 80 dies, El castell dels Carpats, Vint mil llegües de viatge submarí en són algunes.





Notes


[1] Hospodar: Nom que rebien els prínceps sobirans de Moldàvia i de Valàquia des del segle XV fins al segle XIX. (N. del T.) [Torna]



[2] jangada: Mena de rai que porta una cabanya com a habitatge, utilitzat pels pescadors brasilers. (N. del T.) [Torna]



[3] Maties I d’Hongria, anomenat Corví (1440-1490), va ser elegit rei pels magnats hongaresos després de la mort de Ladislau VI. Es va dedicar a mantenir la independència hongaresa alhora contra Àustria i contra els turcs. Va reconquerir als turcs Bòsnia, Moldàvia i Valàquia. Va ser un gran humanista i un apassionat de les lletres i les arts, i va afavorir un veritable renaixement artístic i cultural. Va fundar la cèlebre biblioteca Corvina, la Universitat de Bratislava i la primera tipografia hongaresa. A través d’una reforma tributària i una reorganització administrativa, va intentar crear una nova oligarquia per oposar-la a l’aristocràcia latifundista que dominava el país. (N. del T.) [Torna]



[4] Vi dolç, suau, de color daurat, propi de la regió d’Hongria situada a la vora de la ciutat de Tokay. (N. del T.) [Torna]



[5] tuasa (del francès «toise»): Antiga mesura de longitud que valia sis peus (es a dir, a la vora de dos metres; exactament, 1,949 m.). (N. del T.) [Torna]



[6] Es refereix a Maria-Teresa I d’Àustria (Viena 1717-1780), arxiduquessa d’Àustria, reina d’Hongria i de Bohèmia (1740-80) i emperadriu romano-germànica. (N. del T.) [Torna]



[7] Es refereix a una estàtua de marfil, feta per Pigmalió, rei de Xipre, la qual, segons la llegenda, va cobrar vida per voluntat de la deessa Afrodita, a qui van commoure els precs de l’escultor, que s’havia enamorat de la seva obra. (N. del T.) [Torna]



[8] Noms de patriarques bíblics de nombrosa descendència. (N. del T.) [Torna]



[9] fiola: Ampolleta petita de coll llarg i prim, especialment utilitzada a l’antiguitat per a les libacions. (N. del T.) [Torna]



[10] Candaules, segons la mitologia grega, era rei de Lídia. Un dia, mentre la seva dona, Nísia, es banyava, la va mostrar a Giges, que era el favorit de la cort. Indignada per l’ultratge, la reina va encarregar a Giges que el matés, i després es va casar amb aquest i li va donar la corona. (N. del T.) [Torna]



[11] Després d’haver estat redactat aquest manuscrit, la descoberta dels raigs infrarojos i ultraviolats ha verificat parcialment aquesta hipòtesi. (Nota de l’autor.) [Torna]



[12] El «char à bancs» era un cotxe llarg, descobert, destinat al transport de persones. (N. del T.) [Torna]



[13] Mena de gorra militar. (N. del T.) [Torna]





