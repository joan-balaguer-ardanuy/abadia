Un testament misteriosament destruït, una tassa de cafè esmicolada, una taca de cera d’espelma a terra, un sobre vell, un parterre de begònies acabades de plantar… Aquests eren els detalls, aparentment desvinculats, que envoltaven 1’assassinat de la rica Mrs. Inglethorp, la mestressa de Styles Court. Per a la majoria eren detalls insignificants, però eren prou intrigants per alimentar la curiositat del detectiu Hercule Poirot.

Amb El misteriós afer de Styles, Agatha Christie, l’escriptora de novel·les de suspens més universal, iniciava la sèrie d’obres protagonitzades pel menut detectiu belga Hercule Poirot, la minuciositat del qual havia d’esdevenir llegendària.





Agatha Christie





El misteriós afer de Styles


Hercule Poirot - 01



ePUB v2.0

Tompopal 23.03.15





Títol original: The Mysterious Affair at Styles

Agatha Christie, 1920

Traducció: Jordi Civís, 2002

Edició digital: Tompopal (v1.0)

Segona edició: EpubCat (v2.0)

Digitalització: Josep M.

ePUBCat base r1.3





PERSONATGES


ANNIE, jove cambrera de la família Cavendish.

BAUERSTEIN, eminent toxicòleg londinenc, amic dels Cavendish.

CAVENDISH (John), fillastre preferit de Ms Inglethorp, de soltera Cavendish.

CAVENDISH (Lawrence), germà de l’anterior, amb qui conviu.

CAVENDISH (Mary), esposa de John.

DORCAS, antiga i fidel serventa dels Cavendish.

HASTINGS, el narrador de la novel·la, gran amic i col·laborador de Poirot, per les seves aficions detectivesques.

HOWARD (Evelyn), companya i factòtum de Ms Inglethorp.

INGLETHORP (Alfred), secretari que fou de la vídua Cavendish i després el seu segon marit.

INGLETHORP (Emily), dona gran amable i generosa, esposa del anterior i madrastra de John y Lawrence.

JAPP (James), inspector de policia de Scotland Yard.

MACE (Albert), ajudant de farmàcia.

MURDOCH (Cynthia), protegida de Ms Inglethorp i infermera.

PHILIPS, fiscal.

POIROT (Hercule), detectiu belga, protagonista d’aquesta novel·la.

WELLS, advocat de Ms Inglethorp.

WILKINS, metge de capçalera de la família Cavendish.





CAPÍTOL I


Me’n vaig cap a Styles

L’enorme interès que va aixecar entre tothom el que aleshores es va anomenar «El cas Styles» avui dia ja ha minvat força. No obstant això, i tenint en compte la gran notorietat que aleshores va assolir, tant el meu amic Poirot com la mateixa família m’han demanat que faci un relat de tot el que va succeir. Confiem que això silenciarà els sensacionals rumors que encara persisteixen.

Per tant, començaré donant compte de les circumstàncies que van fer que jo entrés en contacte amb aquell afer.

Havia tornat del front en qualitat d’invàlid i, després de passar uns quants mesos en una casa de convalescència més aviat depressiva, em van donar un mes de permís per malaltia. En no tenir parents ni amics pròxims, estava tractant de decidir què faria, quan vaig ensopegar amb John Cavendish. Els darrers anys l’havia vist molt poc. La veritat és que mai no l’havia conegut gaire bé. De fet era uns quinze anys ben bé més gran que jo, tot i que amb prou feines semblava que tingués quaranta-cinc anys. Quan jo era un noi, però, tot sovint havia passat temporades a Styles, l’indret d’Essex on vivia la seva mare.

Vam parlar una bona estona dels temps antics i va acabar invitant-me a passar els meus dies de permís a Styles.

—La mare estarà molt contenta de tornar-te a veure, després de tots aquests anys.

—Està bé, la teva mare? —vaig preguntar.

—Oh, sí. Suposo que deus saber que es va tornar a casar, oi?

Temo que vaig demostrar la meva sorpresa una mica massa clarament. A Mrs. Cavendish, que s’havia casat amb el pare de John quan aquest era un vidu amb dos fills, la recordava com una dona formosa, de mitjana edat. Ara, evidentment, no podia tenir ni un dia menys de setanta anys. Recordava que tenia una personalitat enèrgica, autocràtica, una mica inclinada a la notorietat caritativa i social, amb una gran passió per patrocinar basars i fer de Fada de l’Abundància. Era una dona molt generosa i posseïa una fortuna considerable.

La casa que tenien al camp, Styles Court, l’havia adquirit Mr. Cavendish al començament de la seva vida de casats. Mr. Cavendish havia estat dominat completament per la seva esposa; tant, que quan ell es va morir li va deixar la casa mentre ella visqués, com també la part més important dels seus ingressos; una solució que havia estat clarament injusta per als seus dos fills. La seva madrastra, però, havia estat sempre molt generosa amb ells; la veritat és que eren tan petits quan el seu pare es va tornar a casar que sempre se l’havien mirat com a la seva pròpia mare.

Lawrence, el més petit, havia estat un noi delicat. Havia acabat els estudis doctorant-se, però ben aviat havia abandonat la seva professió de metge i s’havia quedat a viure a casa per dedicar-se a les seves ambicions literàries; els seus versos, però, no havien aconseguit mai cap èxit important.

John va treballar durant un cert temps com a advocat, però finalment s’adaptà a la vida, més agradable, del terratinent. Feia dos anys que s’havia casat i havia dut la seva esposa a viure a Styles, per bé que jo tenia la sospita ben fonamentada que hauria preferit que la seva mare li hagués augmentat el passament, la qual cosa li hauria permès de tenir casa pròpia. Mrs. Cavendish, però, era una senyora que preferia perseverar en els seus propis plans i que esperava que els altres s’hi avindrien, i en aquest cas certament tenia la paella pel mànec; és a dir, tenia els cordons que lligaven la bossa.

John es va adonar de la meva sorpresa en conèixer la notícia del nou casament de la seva mare i va fer un trist somriure.

—Està fet un bona peça! —va dir violentament—. Puc assegurar-te, Hastings, que ens fa la vida força difícil. Pel que fa a l’Evie… Et recordes de l’Evie?

—No.

—Oh, suposo que va venir després de la teva època. Es la factòtum de la mare, la seva companya, li serveix per a tot! És divertida, l’Evie! No és ni jove ni bonica, però és animada com no n’hi ha una altra.

—Anaves a dir…

—Oh, aquell personatge! Va aparèixer no se sap d’on, amb el pretext que era un cosí segon de l’Evie o alguna cosa així, tot i que a ella no semblava pas que li agradés gaire, de reconèixer-hi cap mena de relació. Aquest personatge és ben bé un intrús; qualsevol ho pot veure, això. Duu una gran barba negra i calça botes de xarol, faci el temps que faci! Però a la mare de seguida li va fer gràcia i el va agafar com a secretari; ja saps que ella sempre regenta unes cent societats, oi?

Jo vaig fer que sí amb el cap.

—Bé, naturalment la guerra ha transformat els centenars en milers. Sens dubte aquest personatge li ha estat molt útil. Però escolta, quan de sobte ens va anunciar que ella i l’Alfred s’havien promès tots ens vam quedar que si ens punxen no ens treuen ni una gota de sang! Aquell personatge deu ser almenys vint anys més jove que ella! Es tracta purament d’un caçador de fortunes que actua amb la cara descoberta; però, és clar, ella pot fer el que li sembli, i s’hi ha casat.

—Deu ser una situació ben empipadora per a tots vosaltres.

—És més que una situació empipadora —va asseverar—. És una condemnació!

Així, doncs, va resultar que, tres dies després d’aquest encontre, jo vaig baixar del tren a Styles St. Mary, una absurda estacioneta sense cap raó aparent per la qual hagués d’existir, enfilada allí dalt entre camps verds i camins de muntanya. John Cavendish m’esperava a l’andana, i em va acompanyar cap al cotxe.

—Encara m’hi queden una o dues gotes de benzina, saps? —va comentar—. És principalment a causa de les activitats de la mare.

El poble de Styles St. Mary era situat a unes dues milles de la petita estació, i Styles Court queia una mi lla més enllà. Es tractava d’un dia tranquil i calorós de principi de juliol. Quan un es mirava els camps d’Essex, tan verds i pacífics sota el sol de la tarda, semblava gairebé impossible de creure que, no gaire lluny d’allí, una gran guerra seguia el seu curs. Em va semblar que m’havia extraviat i havia anat a parar en un altre món. Quan vam arribar a la porteria, John va dir:

—Temo que, tot això, ho trobaràs molt silenciós, Hastings.

—Amic meu, això és justament el que em cal, ara.

—Oh, és prou agradable si vols dur una vida ociosa. Jo faig pràctiques amb els voluntaris dues vegades la setmana, i dono un cop de mà per aquí, per les granges. La meva muller treballa regularment «de pagesa». Es lleva cada dia a les cinc del matí per anar a munyir i se n’ocupa sense parar fins a l’hora de dinar. En realitat seria una vida força bona, si no fos per aquest tipus, per l’Alfred Inglethorp! —tot d’una es va posar a mirar el cotxe i va ullar el rellotge—. No sé si tenim temps d’anar a recollir la Cynthia. No, a hores d’ara ja deu haver sortit de l’hospital on treballa.

—La Cynthia! Aquesta no és pas la teva muller, oi?

—No, la Cynthia és una protegida de la meva mare; és la filla d’una companya d’escola que es va casar amb un poca-vergonya de procurador. Ell es va arruïnar i la noia es va quedar òrfena i sense un penic. La meva mare li va oferir ajuda i la Cynthia fa dos anys que s’està amb nosaltres. Treballa a l’Hospital de la Creu Roja a Tadminster, a set milles d’aquí.

Mentre deia aquestes darreres paraules, ens vam aturar davant l’antiga i bonica mansió. Una senyora que duia una gruixuda faldilla de xeviot i que estava ajupida damunt d’un parterre de flors, es va posar dreta en arribar nosaltres.

—Hola, Evie, vet aquí el nostre heroi ferit! Mr. Hastings… Ms Howard.

Ms Howard em va estrènyer la mà d’una manera vigorosa, fent-me gairebé mal i tot. Davant meu tenia uns ulls molt blaus dins una cara bronzejada pel sol. Es tractava d’una dona d’uns quaranta anys, de faccions agradables, amb una veu profunda, que a causa dels tons estentoris que utilitzava resultava gairebé baronívola, un cos d’aspecte robust, força voluminós, i uns peus que feien joc amb aquest cos; els duia entaforats dins unes bones botes ben gruixudes. Ben aviat em vaig adonar que la seva conversació era d’un estil totalment telegràfic.

—Les males herbes pugen com les flames d’un incendi. No en puc donar l’abast. Ens deixaran tancats a dins. Hi hem d’anar amb compte!

—Per descomptat que m’agradarà molt, d’ajudar-los —vaig respondre.

—No ho digui, això. Mai no agrada. Després desitjarà no haver-ho dit.

—Vostè és una cínica, Evie —va dir John rient—. On se serveix el te avui, a dins o a fora?

—A fora. Fa un dia massa bonic per estar-nos tancats a dins de casa.

—Vinga doncs, ja ha fet prou feina, per avui, al jardí. El jornaler ja s’ha guanyat la seva soldada. Vingui a refrescar-se.

—Bé —va contestar Ms Howard, traient-se els guants de terrejar pel jardí—. Em sento inclinada a donar-li la raó.

Va encapçalar el grup tot envoltant la casa cap a l’indret on hi havia preparat el te a l’ombra d’un gran sicòmor.

Una figura es va alçar d’una de les cadires de vímet i va fer unes quantes passes per venir a saludar-nos.

—La meva muller, Hastings —va dir John.

No oblidaré mai la primera visió que vaig tenir de Mary Cavendish. La seva figura, alta i prima, es retallava contra la llum del dia; la viva sensació de foc adormit que semblava trobar només la seva expressió en aquells ulls remarcables, en aquells meravellosos ulls de color de mel, diferia de la de qualsevol altra dona que hagués arribat mai a conèixer; aquell intens poder de quietud que posseïa, que, tot i així, feia l’efecte que responia a un esperit salvatge, sense domar, en un cos exquisidament civilitzat; totes aquestes coses van quedar marcades en la meva memòria. No les oblidaré mai.

Em va saludar amb unes quantes paraules d’atenta benvinguda, en una veu baixa, però clara, i jo em vaig asseure en una cadira de vímet sentint-me realment satisfet d’haver acceptat la invitació de John. Mrs. Cavendish em va oferir una tassa de te, i els pocs comentaris que va fer van augmentar la meva impressió quant al fet que es tractava d’una dona realment fascinant. Un bon oïdor resulta sempre estimulant, i jo vaig descriure d’una manera tan humorística diversos incidents que m’havien ocorregut a la Casa de Convalescència, que m’he de vantar d’haver divertit en gran manera la meva amfitriona. A John, per descomptat, per més bon element que sigui, no se’l pot considerar de cap manera un conversador brillant.

En aquell moment, una veu que jo recordava bé va venir flotant a través d’uns finestrons entreoberts d’allí a la vora:

—Així, doncs, escriuràs a la princesa després de prendre el te, Alfred? Jo mateixa escriuré a Lady Tadminster pel que fa al segon dia. O bé esperarem a saber alguna cosa de la princesa? Donat que refusés, Lady Tadminster la podria inaugurar el primer dia i Mrs. Crosbie el segon. Després hi ha la duquessa, quant a allò de la festa de l’escola.

Es van sentir els murmuris de la veu d’un home, i tot seguit la veu de Mrs. Inglethorp es va alçar replicant:

—Sí, tens raó. Després de prendre el te ja n’hi haurà prou. Penses en tot, Alfred estimat.

Els finestrons es van obrir una mica més, i una senyora gran de faccions boniques i cabells blancs, amb el posat més aviat dominant, va sortir de dins la casa i posà el peu a la gespa. Un home va venir darrere seu, amb una ombra de deferència en el seu capteniment.

Mrs. Inglethorp em va saludar efusivament.

—Oh! Em resulta molt i molt agradable, de tornar-lo a veure, Mr. Hastings, després de tots aquests anys. Alfred, estimat, et presento Mr. Hastings; Mr. Hastings, el meu marit.

Em vaig mirar encuriosit l’«Alfred estimat». Aquest estava fent un paper més aviat fora de lloc. No em va estranyar gens que a John no li agradés la seva barba. Era una de les barbes més llargues i més negres que he arribat a veure mai. Duia unes pinça-nassos de muntura daurada i oferia un capteniment curiosament impassible. Em va semblar que podria quedar molt natural en escena, però resultava estranyament fora de lloc en la vida real. La seva veu era més aviat profunda i llagotera. Em va donar una mà de fusta tot dient:

—Molt de gust, Mr. Hastings —després, girant-se cap a la seva esposa va afegir—: Emily, estimada, em sembla que aquest coixí està una mica humit.

Ella li va somriure satisfeta, mentre Alfred l’hi substituïa per un altre, bo i fent àmplies demostracions d’afecte i tendresa. Estrany encegament d’una dona altrament molt sensata!

Amb la presència de Mr. Inglethorp, un cert sentiment de cohibició i de velada hostilitat va semblar descendir damunt de tot el grup. Ms Howard, en particular, no feia cap esforç per amagar els seus sentiments.

Mrs. Inglethorp, però, no va semblar notar res d’anormal. La seva loquacitat, que recordava d’anys enrere, no havia perdut res en el temps que s’havia escolat i va encetar un doll inexhaurible de conversació, principalment al voltant de l’assumpte del pròxim basar que estava organitzant i que se celebraria ben aviat. De tant en tant es dirigia al seu marit per qüestions de dies o de dates. El posat atent i vigilant d’aquest no variava mai. Des de bon començament li vaig agafar una mania forta i ben fonamentada, i m’acostumo a vantar que els meus primers judicis resulten normalment molt aguts.

Al cap d’una estona Mrs. Inglethorp es va girar per donar unes instruccions a Evelyn Howard sobre algunes cartes, i el seu marit se’m va dirigir en la seva acurada veu greu:

—L’exèrcit és la seva professió habitual, Mr. Hastings?

—No, abans de la guerra treballava a la Lloyd’s.

—I hi tornarà quan s’hagi acabat?

—Potser sí. O bé això o bé començaré alguna cosa nova.

Mary Cavendish es va tirar endavant.

—Què escolliria com a professió, si no li calgués més que fer cas de les seves inclinacions?

—Bé, això depèn.

—No té cap afecció secreta? —va preguntar—. Digui-m’ho; bé li deu agradar alguna cosa! A tothom li passa… normalment es tracta d’alguna cosa absurda.

—Es riurà de mi.

La noia va somriure.

—Potser sí.

—Bé, sempre he tingut l’anhel secret de ser un detectiu sagaç!

—Un de debò, a Scotland Yard? O bé un Sherlock Holmes?

—Oh! Un Sherlock Holmes, per descomptat. Li ho dic seriosament, hi sento una certa atracció. Una vegada vaig ensopegar un belga, un detectiu molt famós, que me’n va fer venir moltes ganes. Era un homenet meravellós.

Acostumava a dir que tot bon treball de detectiu no era altra cosa que pur mètode. El meu sistema es basa en el seu, per bé que jo he anat una mica més lluny. Era un homenet molt divertit, un dandi, meravellosament llest.

—A mi m’agraden les novel·les de detectius —comentà Ms Howard—. S’hi escriuen moltes bajanades, però. El criminal es descobreix sempre al darrer capítol. Aconsegueix enganyar tothom. Els crims autèntics es descobririen de seguida.

—Hi ha hagut un gran nombre de crims sense descobrir —vaig argüir.

—No vull pas dir per la policia, sinó per la gent que hi ha al voltant. Per la família. A aquests no se’ls podria entabanar. Ho descobririen de seguida.

—Aleshores —vaig dir molt divertit—, a vostè li sembla que si es veiés embolicada en un acte delictuós, per exemple un crim, seria capaç de descobrir-ne de seguida l’assassí?

—Per descomptat que podria. Potser no seria capaç de provar-ho davant un grup d’advocats, però estic segura que ho sabria. Me n’adonaria ben bé si ell s’acostés a mi.

—Podria ser una «ella» —vaig suggerir.

—Podria ser. Però l’assassinat és una cosa violenta. S’associa més amb els homes.

—No pas en els casos d’enverinament —la veu clara de Mrs. Cavendish em va sobresaltar—. Ahir el doctor Bauerstein deia que, a causa del desconeixement que hi ha sobre els verins més poc usuals, és probable que existeixin incomptables casos d’emmetzinaments dels quals no se sospita en absolut.

—Escolta, Mary, quina conversació més horrible! —exclamà Mrs. Inglethorp—. Em fa l’efecte com si algú estigués caminant damunt de la meva tomba. Oh! Allí hi ha la Cynthia!

Una noia amb uniforme d’infermera venia corrent per damunt de la gespa.

—Hola, Cynthia! Arribes tard, avui. Et presento Mr. Hastings; Ms Murdoch.

Cynthia Murdoch era una noia jove, amb un aspecte molt efervescent, tota plena de vida i de vigor. Es va treure la petita toca d’infermera i vaig poder admirar els seus grans blens ondulats de cabells castanys en llibertat i la petitesa i la blancor de la mà que va estendre per agafar la tassa de te. Si hagués tingut els ulls i les pestanyes foscos hauria estat una autèntica bellesa.

Es va asseure a terra al costat de John i, quan li vaig acostar una safata d’entrepans, em va somriure.

—Segui aquí, a l’herba, vingui. S’hi està molt més bé.

Jo m’hi vaig deixar caure obedient.

—Vostè treballa a Tadminster, oi que sí, Ms Murdoch?

Va assentir amb el cap.

—Hi purgo els meus pecats.

—S’hi sent tiranitzada, doncs? —vaig preguntar jo, somrient.

—M’agradaria que ho veiés! —exclamà Cynthia amb dignitat.

—Tinc una cosina que fa d’infermera —vaig comentar—. I sent terror de les «germanes».

—No m’estranya. Miri, les germanes hi són sempre presents, Mr. Hastings. Hi són veritablement presents! No en té pas ni idea! Però jo, gràcies a Déu, no sóc cap infermera. Jo treballo al dispensari.

—Quantes persones ha emmetzinat? —vaig preguntar somrient.

Cynthia també va somriure.

—Oh! Uns quants centenars! —va contestar.

—Cynthia —va dir-li Mrs. Inglethorp—, que em podries escriure unes quantes notes?

—I tant, tia Emily!

Es va alçar ràpidament i alguna cosa del seu posat em va recordar que la seva situació allí era de dependència, i que Mrs. Inglethorp, per més amable que pogués ser en general, no li permetia pas que ho oblidés.

La meva amfitriona es girà cap a mi.

—En John li mostrarà la seva habitació. El sopar és a dos quarts de vuit. Fa un cert temps que hem deixat de sopar tard. Lady Tadminster, l’esposa del diputat d’aquesta jurisdicció —que és filla del difunt Lord Abbotsbury—, fa el mateix. Està d’acord amb mi que hem de donar exemple d’estalvi. Aquí portem una economia de guerra, no es fa malbé res; fins i tot els bocins de paper gastat els guardem i els lliurem dins uns sacs.

Vaig dir que ho trobava molt bé i John em va acompanyar cap a la casa, i vam pujar per l’ampla escala, que es ramificava a dreta i esquerra dirigint-se cap a distintes ales de l’edifici. La meva cambra era a l’ala esquerra i donava al parc.

John se’n va anar, i uns minuts després el vaig veure des de la meva finestra passejant lentament per la gespa del braç de Cynthia Murdoch. Vaig sentir que Mrs. Inglethorp cridava «Cynthia!» impacient i que la noia es posava a córrer cap a la casa. Al mateix temps un home va sortir de l’ombra d’un arbre i es va posar a caminar lentament en la mateixa direcció. Semblava tenir uns quaranta anys, era molt bru i duia la cara ben rasurada. Feia l’efecte que alguna violenta emoció el dominava. Mentre passava, va mirar cap amunt, cap a la meva finestra, i el vaig reconèixer, tot i que havia canviat molt en els quinze anys que havien passat des que ens havíem vist per darrera vegada. Era el germà petit de John, Lawrence Cavendish. Em vaig preguntar què devia haver estat allò que havia fet aparèixer aquella expressió singular en el seu rostre.

Tot seguit el vaig apartar de la meva ment i vaig tornar a donar voltes als meus propis afers.

La tarda va passar prou agradablement, i a la nit vaig somiar amb aquella dona enigmàtica, amb Mary Cavendish.

L’endemà al matí, el dia es va alçar brillant i assolellat, i jo estava ansiós de fruir d’una estada deliciosa.

No vaig veure Mrs. Cavendish fins a l’hora de dinar, moment en què s’oferí a acompanyar-me a fer un tomb; vam passar una tarda molt agradable rondant pels boscos i vam tornar cap a la casa a les cinc aproximadament.

Quan vam entrar a l’espaiós saló, John ens va fer signes perquè anéssim cap a la sala de fumar. Per la cara que feia, vaig veure de seguida que havia succeït alguna cosa desagradable. El vam seguir i va tancar la porta darrere nostre.

—Escolta, Mary, hi ha hagut un gran enrenou. L’Evie s’ha barallat amb l’Alfred Inglethorp i se’n va.

—L’Evie? Que se’n va?

John va fer que sí amb el cap, abatut i amb el semblant enfosquit.

—Sí; mira, se n’ha anat a veure la mare i… Oh! Aquí tenim l’Evie.

Ms Howard va entrar a la sala. Duia els llavis fortament premuts i portava una petita maleta a la mà. Se la veia tota trasbalsada, però amb un posat ben determinat i una mica a la defensiva.

—Almenys —cridà—, li he dit tot el que penso!

—Estimada Evelyn —va exclamar Mrs. Cavendish—, això no pot ser cert!

Ms Howard va assentir sorrudament amb el cap.

—I tant que ho és! Temo haver dit a l’Emily coses que ella no oblidarà o que no em perdonarà pas ràpidament. No hi fa res que li penetrin una mica. Tot i així, temo que acabaran relliscant-li. El primer que he fet ha estat dir-li: «Vostè és una dona vella, Emily, i no hi ha ximples més ximples que els vells. Aquest home és vint anys més jove que vostè, i no es vulgui enganyar quant a per quina raó s’ha casat. Pels diners! Bé, doncs no li’n doni gaires. El granger Raikes té una dona jove molt bonica. Pregunti-li al seu Alfred quant de temps s’hi passa allí». S’ha enfadat molt. És natural! Jo he seguit dient: «És una mala peça. A mi em podrà explicar tot el que vulgui, però recordi el que li he dit. És una mala peça! Ja és hora que s’adoni de la realitat!».

—I ella, què ha dit?

Ms Howard va fer una ganyota extremament expressiva i va dir, exasperada:

—«El benvolgut Alfred», «l’estimadíssim Alfred», «perverses calúmnies», «mentides perverses», «dona perversa», acusar el seu «estimat marit»! Com més aviat me’n vagi d’aquesta casa, millor. De manera que me’n vaig, i amb el cap ben alt.

—Però no ara mateix?

—En aquest mateix moment!

Ens vam asseure i ens vam quedar mirant-nos-la un instant. Finalment John Cavendish, veient que no la podia persuadir de cap de les maneres, se’n va anar a consultar l’horari dels trens. La seva esposa el va seguir mormolant alguna cosa sobre com mirar de convèncer Mrs. Inglethorp que s’ho pensés més bé.

En sortir de l’habitació, la cara de Ms Howard va canviar. Es dirigí àvidament cap a mi i em digué:

—Mr. Hastings, vostè és un home honest. Puc confiar en vostè?

Em vaig quedar una mica sorprès. Em va posar la mà damunt del braç i va abaixar la veu fins que va arribar a ser un sospir.

—Tingui’n cura, Mr. Hastings. Pobra Emily. Aquí hi ha un grapat de taurons; tots ho són. Oh! Jo ja sé el que em dic. No n’hi ha cap que no estigui malament de diners i que no tracti de treure-n’hi. Jo l’he protegida tant com he pogut. Ara que estaré fora de circulació, se li imposaran.

—Per descomptat, Ms Howard —vaig dir—. Faré tot el que podré, però estic segur que vostè es troba molt excitada i que està molt nerviosa.

Em va interrompre bellugant lentament el seu índex.

—Jove, cregui’m. He viscut en el món força més temps que vostè. Tot el que li demano és que tingui els ulls ben oberts. Ja comprendrà el que vull dir.

Les vibracions del motor van arribar per la finestra oberta i Ms Howard es va alçar i se’n va anar cap a la porta. A fora se sentia la veu de John. Amb la mà a la maneta de la porta, va girar el cap i em va dir:

—Sobretot, Mr. Hastings, vigili el dimoni, vigili el seu marit!

No hi va haver temps per a res més. Ms Howard va ser engolida per un cor que no parava de pronunciar frases de protesta i de comiat. Els Inglethorp van ser els únics que no van aparèixer.

Quan el cotxe va haver arrencat, tot d’una Mrs. Cavendish es va separar del grup i se’n va anar per l’avinguda de terra a l’encontre d’un home alt i amb barba que s’estava dirigint cap a la casa. Els colors van aparèixer a les galtes de la noia i li va allargar la mà.

—Qui és aquest? —vaig preguntar bruscament, perquè instintivament vaig desconfiar d’aquell home.

—Es el doctor Bauerstein —va dir John secament.

—I qui és el doctor Bauerstein?

—S’està al poble fent una cura de repòs, després d’haver sofert una forta depressió nerviosa. És un especialista londinenc; un home molt intel·ligent; em sembla que és un dels experts més importants que hi ha en qüestió de verins.

—I és un gran amic de la Mary —va afegir Cynthia, la incontrolable.

John Cavendish va corrugar les celles i canvià de tema.

—Anem a fer un tomb, Hastings. Tot això ha estat molt desagradable. L’Evelyn Howard sempre ha tingut una llengua molt aspra, però a tot Anglaterra no hi ha una amiga més fidel que ella.

Vam agafar la senderola que passava per entremig de la plantació i ens en vam anar cap al poble travessant els boscos que vorejaven tot un cantó de la finca.

Quan vam tornar altre cop a casa, en passar per una de les reixes de la finca, una noia bonica d’aspecte agitanat, que venia en direcció contrària, ens va saludar amb un cop de cap i un somriure.

—Una noia molt bonica —vaig observar apreciativament.

El rostre de John es va endurir.

—Aquesta és Mrs. Raikes.

—La que Ms Howard diu que…

—Exactament —va fer John amb una brusquedat innecessària.

Vaig pensar en l’anciana de cabells blancs d’allà, a la gran mansió, i en aquella careta eixerida i perversa que ens acabava de somriure i vaig sentir un vague calfred de mal averany. Me’l vaig treure de sobre, però.

—Styles és una vella mansió realment magnífica —vaig dir a John.

Va assentir amb el posat ombrívol.

—Sí, és una propietat molt bonica. Algun dia serà meva; a dreta llei ara ja ho hauria de ser, si el meu pare hagués fet el testament com calia. I aleshores no em trobaria tan curt de diners com ara em trobo.

—Curt de diners, tu?

—Estimat Hastings, no em fa res de dir-te que estic més escurat que una rata.

—No et pot ajudar el teu germà?

—En Lawrence? S’ha gastat tots els diners que tenia publicant els seus horribles versos en edicions de luxe. No, som tot una colla de gent sense diners. He d’admetre, però, que la meva mare sempre ha estat molt generosa amb nosaltres. És a dir, fins ara. Fins que s’ha casat, és clar… —va callar, arrugant el front.

Per primera vegada vaig pensar que, amb Evelyn Howard, alguna cosa indefinible havia desaparegut de l’ambient d’aquella casa. La seva presència havia irradiat seguretat. Ara, aquella seguretat havia desaparegut i l’ambient semblava curull de recels. El rostre sinistre del doctor Bauerstein va tornar desagradablement al meu pensament. Un vague recel de tot i de tothom va emplenar la meva ment. Per uns moments vaig sentir la premonició d’un mal que s’aproximava.





CAPÍTOL II


Els dies 16 i 17 de juliol

Jo havia arribat a Styles el dia 5 de juliol. Ara m’ocuparé dels esdeveniments que van ocórrer els dies 16 i 17 d’aquell mes. Per a la conveniència del lector, recapitularé els incidents d’aquells dies de la manera més exacta possible. Aquells incidents es van anar reconstruint durant el judici, mitjançant un llarg i pesat procés d’interrogatoris.

Un parell de dies després de la seva partida, vaig rebre una carta d’Evelyn Howard en la qual em deia que treballava d’infermera en un gran hospital que hi havia a Middlingham, una ciutat fabril que es trobava a unes quinze milles d’allí, i em demanava que li digués si Mrs. Inglethorp mostrava cap senyal de voler-se reconciliar amb ella.

L’únic destorb a la felicitat de què fruïa jo en aquells dies pacífics, era l’extraordinària preferència —inexplicable per a mi— que sentia Mrs. Cavendish per la companyia del doctor Bauerstein. El que ella veia en aquell home, no puc ni imaginar-m’ho, però sempre l’estava invitant a la casa i moltes vegades se n’anava a fer unes llargues expedicions amb ell. Confesso que no era capaç de comprendre quin podia ser el seu atractiu.

El dia 16 de juliol va caure en dilluns. Va ser un dia molt agitat. El famós basar s’havia celebrat dissabte i aquella nit havia de tenir lloc, amb la mateixa finalitat benèfica, una vetllada durant la qual Mrs. Inglethorp havia de recitar un poema de guerra. Vam estar tots molt ocupats, el matí sencer, arranjant i decorant el saló del poble on havia de tenir lloc la vetllada. Vam dinar tard i ens vam passar la tarda descansant al jardí. Em vaig adonar que el capteniment de John era una mica estrany. Semblava tot excitat i inquiet.

Després de prendre el te, Mrs. Inglethorp se’n va anar a descansar en previsió de l’esforç que l’esperava aquella nit i jo vaig desafiar Mary Cavendish a jugar un partit de tennis.

Cap a tres quarts de set, Mrs. Inglethorp ens va cridar dient-nos que s’estava fent tard, que aquella nit se sopava d’hora. Ens vam haver d’afanyar per estar a punt; i abans que acabéssim de sopar el cotxe ja ens esperava a la porta per marxar.

La vetllada va ser un èxit extraordinari, els versos recitats van rebre uns grans aplaudiments. També es van representar alguns quadres escènics, en els quals va prendre part Cynthia. La noia no va tornar amb nosaltres, ja que la van invitar a una festa i es va quedar a passar la nit amb uns amics que havien actuat amb ella en els quadres escènics representats.

L’endemà al matí, Mrs. Inglethorp va prendre l’esmorzar al llit ja que es trobava molt cansada, però va aparèixer d’allò més animada cap a dos quarts d’una i se’ns va endur, a mi i a Lawrence, cap a un dinar al qual havia estat invitada.

—Es tracta d’una amabilíssima invitació que m’ha fet Mrs. Rolleston. És la germana de Lady Tadminster, sap? Els Rolleston van venir amb el Conqueridor; són una de les nostres famílies més antigues.

Mary es va excusar dient que tenia un compromís amb el doctor Bauerstein.

Va ser un dinar molt agradable i, quan ens n’anàvem, Lawrence va suggerir que tornéssim per Tadminster, que amb prou feines s’apartava una milla del nostre camí, per tal de visitar Cynthia al seu dispensari. Mrs. Inglethorp va contestar que era una idea excel·lent, però que, com que tenia unes quantes cartes per escriure, ens deixaria allí i nosaltres podríem tornar amb Cynthia amb el cabriolé.

El conserge de l’hospital ens va detenir a la porta, recelant de nosaltres, fins que no va aparèixer Cynthia, molt dolça i serena, amb la seva llarga bata blanca, i ens va fer de fiadora. Ens va dur al seu sancta sanctorum i ens presentà la seva companya de laboratori, un personatge que més aviat inspirava respecte, i a la qual Cynthia s’adreçava alegrement dient-li «Nibs».[1]

—Quina quantitat d’ampolles! —vaig exclamar en fer una ullada a la petita habitació—. Sap què hi ha realment a totes?

—Digues alguna cosa original —gemegà Cynthia—. Totes les persones que entren aquí diuen el mateix. Estem pensant d’atorgar un premi a la primera persona que no digui: «Quina quantitat d’ampolles!». I també sé que la pròxima cosa que diràs serà: «A quantes persones ha enverinat?».

Em vaig confessar culpable amb una rialla.

—Si la gent sabés fins a quin punt resulta fatalment fàcil emmetzinar una persona per error, no hi faria tantes bromes. Vinga, anem a prendre el te. Hi tenim tot tipus de coses secretes emmagatzemades en aquell armari. No, Lawrence, aquell és l’armari de les metzines. A l’armari gran, això mateix.

Vam prendre’ns el te en un ambient molt divertit i després vam ajudar Cynthia a rentar-ho tot. Acabàvem de desar l’última cullereta quan es van sentir uns copets a la porta. De sobte, els rostres de Cynthia i de Nibs es van quedar petrificats mostrant una dura i malagradosa expressió.

—Endavant —va dir Cynthia en veu alta, en un to sec i professional.

Una infermera jove, d’aspecte més aviat espantat, va aparèixer amb una ampolla que va intentar lliurar a Nibs, que la desvià cap a Cynthia amb aquesta observació més aviat enigmàtica:

—Jo no hi sóc aquí, avui.

Cynthia va agafar l’ampolla i la va examinar amb la severitat d’un jutge.

—L’hauríeu d’haver enviat aquest matí.

—A la germana li sap molt de greu. Se n’ha oblidat.

—La germana hauria de llegir les reglamentacions que hi ha a fora.

Per l’expressió de la petita infermera vaig comprendre que no hi havia la més mínima possibilitat que s’atrevís a repetir aquell missatge a la temuda «germana».

—De manera que ara ja no es podrà fer fins demà —va acabar dient Cynthia.

—No creu que sigui possible que ens ho pugui lliurar aquesta nit?

—Bé —va dir Cynthia amablement—, estem molt ocupades, però si tenim temps ho farem.

La petita infermera es va retirar i Cynthia va agafar ràpidament un pot d’un prestatge, va emplenar l’ampolla i la va deixar a la taula que hi havia a la part de fora de la porta.

Jo em vaig posar a riure.

—S’ha de mantenir la disciplina?

—Exactament. Sortim al balconet. Des d’allí podrem veure les sales exteriors.

Vaig seguir Cynthia i la seva amiga i em van assenyalar totes les distintes sales. Lawrence es va quedar enrere, però al cap d’uns moments Cynthia el va cridar perquè s’unís a nosaltres. Tot seguit es va mirar el rellotge.

—No tenim res més per fer, Nibs?

—No.

—Molt bé. Aleshores podem tancar i anar-nos-en.

Aquella tarda vaig veure Lawrence sota una llum completament diferent. Comparat amb John, era una persona amb la qual resultava sorprenentment difícil d’arribar-hi a fer coneixença. Era el contrari del seu germà en gairebé tot i normalment es captenia d’una manera tímida i reservada. Tot i així, la seva manera de fer tenia un cert encant i em semblava que, si se’l coneixia bé, se li podia tenir un profund afecte. Sempre m’havia semblat que la seva relació amb Cynthia resultava una mica forçada i que ella, per la seva banda, se n’apartava una mica. Però aquella tarda tots dos estaven prou contents i xerraven junts com un parell de criatures.

Quan vam passar pel poble, vaig recordar que volia comprar uns quants segells, de manera que vam parar davant l’oficina de correus.

Quan en sortia, vaig estar a punt d’ensopegar amb un home baixet que tot just hi entrava. Em vaig apartar cap a una banda i em vaig disculpar, quan de sobte, i amb una gran exclamació, aquell home em va agafar amb els seus braços i em va besar afectuosament.

—Mon ami Hastings! —va dir—. Però si és realment mon ami Hastings!

—Poirot! —vaig exclamar.

Em vaig girar cap al cabriolé.

—Aquest encontre em resulta molt agradable, Ms Cynthia. Es tracta del meu vell amic, Monsieur Poirot, al qual feia anys que no veia.

—Oh! Ja el coneixem, Monsieur Poirot —va respondre Cynthia alegrement—. Però no tenia ni idea que fos un vell amic seu.

—Sí —va fer Poirot seriosament—, i tant que conec Mademoiselle Cynthia! És gràcies a la benevolència de l’amable Mrs. Inglethorp que jo sóc aquí. —Aleshores, en mirar-lo jo d’una manera interrogativa, va afegir—: Sí, amic meu, ha tingut l’amabilitat d’oferir la seva hospitalitat a set compatriotes meus que, ai las!, han vingut aquí, refugiats, des de la seva terra. Nosaltres, els belgues, sempre la recordarem plens de gratitud.

Poirot era un homenet extraordinari. Feia poc més d’un metre seixanta, però es captenia amb una gran dignitat. El seu cap tenia la forma exacta d’un ou i sempre l’inclinava una mica cap a una banda. Duia un bigoti en gomat d’aspecte militar. La polidesa dels seus vestits era gairebé increïble; suposo que una partícula de pols li hauria dolgut més que no pas una ferida de bala. Aquest dandi tan estrafolari, del qual amb un cert pesar em vaig adonar que coixejava marcadament, en els seus temps havia estat un dels membres més famosos de la policia belga. Com a detectiu, el seu olfacte havia estat extraordinari i havia aconseguit tot una sèrie de triomfs en desxifrar alguns dels casos més misteriosos de l’època.

Em va assenyalar la caseta on vivien ell i els seus companys belgues, i jo vaig prometre-li que ben aviat l’aniria a visitar. Tot seguit es va alçar el barret, fent una salutació molt respectuosa a la Cynthia, i nosaltres ens en vam anar.

—És un homenet preciós —va dir Cynthia—. No tenia ni idea que el conegués.

—Han estat donant allotjament a una celebritat sense saber-ho —vaig contestar.

Durant la resta del camí fins a casa, els vaig recitar les diverses proeses i els triomfs de Hercule Poirot.

Vam arribar molt contents. Quan vam entrar al saló, Mrs. Inglethorp sortia del seu tocador. Se la veia tota vermella i agitada.

—Oh! Sou vosaltres —va dir.

—Que passa alguna cosa, tia Emily? —preguntà Cynthia, amablement.

—I tant que no —va dir Mrs. Inglethorp secament—. Què hauria de passar? —Aleshores, veient Dorcas, la cambrera, que se n’anava cap al menjador, li va dir que li entrés uns quants segells al tocador.

—Sí, senyora —la vella serventa es va quedar vacil·lant i, tot seguit, en un to insegur, va afegir—: No li sembla, senyora, que valdria més que se n’anés a dormir? Se la veu molt cansada.

—Pot ser que tinguis raó, Dorcas… Sí… No… Ara no. Tinc algunes cartes que he d’acabar per a l’hora del correu. Has encès el foc a la meva habitació, tal com t’he dit?

—Sí, senyora.

—Bé; me n’aniré directament al llit després de sopar.

Es va tornar a ficar al seu tocador i Cynthia se la va quedar mirant.

—Déu meu! M’agradaria saber què passa! —va dir a Lawrence.

No va semblar que aquest l’hagués sentit perquè, sense dir cap paraula, va fer mitja volta i va sortir de la casa.

Jo vaig suggerir una ràpida partida de tennis abans de sopar i, com que Cynthia va acceptar, me’n vaig anar escales amunt a cercar la meva raqueta.

Mrs. Cavendish baixava les escales. Va poder ser una il·lusió meva, però a ella també se la veia tota estranya i trasbalsada.

—Ha fet una bona passejada amb el doctor Bauerstein? —vaig preguntar mirant de semblar tan indiferent com vaig poder.

—No l’he feta —va respondre secament—. On és Mrs. Inglethorp?

—Al seu tocador.

Amb la mà es va agafar fort a la barana, tot seguit va semblar com si es preparés per a algun encontre i va baixar ràpidament les escales pel meu costat, va travessar el saló i es va ficar al tocador, la porta del qual va tancar un cop a dins.

Quan uns moments després me’n vaig anar corrents cap a la pista de tennis, vaig haver de passar per davant la finestra del tocador, que estava oberta, i no vaig poder evitar de sentir aquest fragment de diàleg. Mary Cavendish deia en el to de veu d’una dona que s’està controlant d’una manera desesperada:

—Aleshores, no m’ho ensenyarà?

A la qual cosa Mrs. Inglethorp va respondre:

—Estimada Mary, això no té res a veure amb aquell assumpte.

—Aleshores, ensenyi-m’ho.

—Et dic que no és pas el que t’imagines. No té res a veure amb tu, en absolut.

A la qual cosa Mary Cavendish, amb una amargor cada cop més accentuada, va respondre:

—Per descomptat que ja em podia esperar que vostè el cobriria.

Cynthia m’estava esperant i em saludà àvidament dient-me:

—Escolti! Hi ha hagut una batussa espantosa! M’ho ha explicat tot la Dorcas.

—Quin tipus de batussa?

—Entre la tia Emily i ell. Espero que finalment l’hagi descobert!

—Així doncs, la Dorcas hi era present?

—Per descomptat que no. Resulta que «es trobava a prop de la porta». Ha estat una bona enganxada. M’agradaria saber quina raó l’ha causada.

Vaig pensar en la cara agitanada de Mrs. Raikes i en l’advertència d’Evelyn Howard, però vaig decidir assenyadament de fer mutis, mentre la Cynthia anava esbrinant totes les hipòtesis possibles i acabava desitjant alegrement:

—La tia Emily el farà fora i no el voldrà tornar a veure mai més.

Jo estava ansiós de poder parlar amb John, però no se’l veia per enlloc. Era evident que aquella tarda havia ocorregut alguna cosa molt important. Vaig tractar d’oblidar les poques paraules que havia sentit, però, fes el que fes, no les podia apartar del tot de la meva ment. Quin era l’interès que tenia Mary Cavendish en aquell assumpte?

Mr. Inglethorp es trobava a la sala d’estar quan vaig baixar a sopar. El seu rostre apareixia tan impassible com sempre; l’estranya irrealitat d’aquell home em va colpir novament.

Mrs. Inglethorp va baixar finalment. Encara se la veia agitada, i durant el sopar va regnar un silenci una mica aclaparador. Inglethorp estava estranyament immòbil. En general envoltava la seva esposa de tot de petites atencions, posant-li un coixí a l’esquena i fent en tot el paper d’un marit complaent. Immediatament després de sopar, Mrs. Inglethorp es va retirar un altre cop al seu tocador.

—Envia-m’hi el cafè, Mary —va dir—. Em queden tot just cinc minuts per arribar a temps al correu.

Cynthia i jo ens en vam anar a seure al costat de la finestra oberta de la sala d’estar. Mary Cavendish ens va portar el cafè. Semblava tota excitada.

—Aquests dos joves volen que encengui els llums o frueixen del capvespre? —preguntà—. Voldràs entrar-li el cafè a Mrs. Inglethorp, Cynthia? Té, ara el serveixo.

—No et preocupis, Mary —va dir Inglethorp—. Ja l’hi portaré jo, a l’Emily. —El va servir ell mateix i tot seguit va sortir de la sala d’estar enduent-se’l amb molt de compte.

Lawrence se’n va anar darrere seu i Mrs. Cavendish va seure al costat nostre. Tots tres vam estar asseguts una bona estona en silenci. La nit era esplèndida, un xic calorosa i tranquil·la. Mrs. Cavendish es ventava suaument amb una fulla de palmera.

—Gairebé fa una mica massa de calor —va mormolar—. Farà una tempesta de trons.

Llàstima que aquests moments d’harmonia no puguin durar mai gaire! El meu paradís es va veure trencat violentament pel so d’una veu coneguda, i per a mi desagradable, que venia del saló.

—El doctor Bauerstein! —va exclamar Cynthia—. Quin moment més estrany de venir!

Vaig esguardar Mary Cavendish engelosit, però ella semblava totalment impertèrrita, la delicada pal·lidesa de les seves galtes no varià en absolut.

Al cap d’uns moments, Alfred Inglethorp va fer entrar el doctor, aquest últim rient i protestant que no es trobava en l’estat adequat per entrar en una sala d’estar. Presentava realment un aspecte deplorable, tot cobert literalment de fang.

—Què ha estat fent, doctor? —exclamà Mrs. Cavendish.

—He de demanar-los perdó —va dir el doctor—. No volia pas venir, però Mr. Inglethorp ha insistit.

—Bé, Bauerstein, veig que es troba en un mal tràngol —va dir John, venint del saló—. Prengui’s un cafè i expliqui’ns què li ha passat.

—Gràcies. Així ho faré —va dir rient una mica encongit, i ens va descriure de quina manera havia descobert una espècie molt rara de fonoll i que quan estava fent esforços per agafar-la li havia fallat el peu, havia relliscat i havia anat a parar d’una manera ignominiosa dins un bassal que hi havia allí al costat.

—El sol m’ha assecat de seguida —va afegir—, però temo que la meva aparença és realment llastimosa.

En aquell moment, Mrs. Inglethorp va cridar Cynthia des del saló, i la noia se n’hi va anar corrents.

—Escolta, porta’m la meva cartera de documents, vols, estimada? Me’n vaig al llit.

La porta que donava al saló era força ampla. Jo em vaig aixecar quan ho va fer la Cynthia, i en John es trobava a prop meu. Hi havia tres testimonis, doncs, que podríem jurar que Mrs. Inglethorp duia el cafè a la mà encara sense tastar.

A mi, la presència del doctor Bauerstein em va espatllar totalment la vetllada. Em feia la impressió que aquell home no se n’aniria mai. Finalment es va posar dret i jo vaig poder respirar, alleujat.

—Baixaré caminant fins al poble amb vostè —va dir Mr. Inglethorp—. Hi he de veure el nostre agent, per parlar d’aquells comptes de les finques. —Es va girar cap a John—. No cal que ningú es quedi despert. Me n’enduré la clau de la casa.





CAPÍTOL III


La nit de la tragèdia

Per tal que aquesta part del meu relat quedi més clara, hi afegeixo el següent plànol del primer pis de la mansió de Styles. A les habitacions del servei s’hi arriba mitjançant la porta B. No tenen comunicació amb l’ala dreta, que és on es trobaven situades les habitacions dels Inglethorp.



Em va semblar que era mitjanit quan em despertà Lawrence Cavendish. Duia una espelma a la mà i l’agitació que evidenciava el seu rostre em va fer saber de seguida que havia succeït alguna cosa molt greu.

—Què ha passat? —vaig preguntar, incorporant-me al llit i tractant d’aplegar els meus pensaments dispersos.

—Ens sembla que la mare es troba molt malament. Ens fa l’efecte que ha tingut alguna mena d’atac. Desgraciadament s’ha tancat a l’habitació per dins.

—Vinc de seguida.

Vaig saltar del llit i, posant-me una bata, vaig seguir Lawrence pel passadís i per la galeria cap a l’ala dreta de la casa.

John Cavendish es va unir a nosaltres i un o dos dels servents es van quedar per allí, pel voltant, en un estat d’excitació i de temor. Lawrence es va girar cap al seu germà:

—Què et sembla que valdrà més que fem?

Vaig pensar que mai no havia estat tan aparent el seu caràcter indecís.

En John va moure violentament la maneta de la porta de Mrs. Inglethorp, però sense cap efecte. Evidentment, o bé s’havia tancat per dins amb clau o bé havia passat la balda.

En aquells moments ja s’havia despertat tota la casa. Els sons més alarmants provenien de l’interior de l’habitació. Era evident que s’havia de fer alguna cosa.

—Miri d’entrar-hi per l’habitació de Mr. Inglethorp, senyor —cridà Dorcas—. Oh, pobra senyora!

De sobte em vaig adonar que Alfred Inglethorp no era amb nosaltres, que ell era l’únic que no havia donat senyals de vida. John va obrir la porta de l’habitació de Mr. Inglethorp. Era negra com la nit, però Lawrence venia al darrere amb una espelma i, amb la feble llum que feia, vam poder veure que no hi havia cap senyal que s’hagués dormit en aquell llit ni que la cambra hagués estat ocupada.

Vam anar directament cap a la porta que comunicava amb l’altra habitació. També estava tancada per dins amb clau o bé amb un baldó. Què s’havia de fer?

—Oh, Déu meu —exclamà Dorcas retorçant-se les mans—, què farem ara?

—Suposo que hem d’intentar tirar la porta a terra. De totes maneres, això serà una tasca una mica feixuga. A veure, digues a una de les criades que baixi a despertar en Bailey i que li digui que vagi a buscar de seguida el doctor Wilkins. Ara provarem d’enfonsar la porta. Espereu un moment, oi que també hi ha una porta que dóna a l’habitació de Ms Cynthia?

—Sí, senyor, però sempre està tancada. No s’ha obert mai, senyor.

—Bé, podríem mirar-ho.

Va córrer ràpidament pel passadís cap a l’habitació de Cynthia. Allí hi havia Mary Cavendish que estava sacsejant la noia —que devia dormir realment com un soc— per tal de despertar-la.

Al cap d’un moment va tornar.

—No hi ha res a fer. També està tancada amb baldó. Hem d’ensorrar la porta. Em sembla que aquesta no és tan sòlida com la del passadís.

Vam començar a fer esforços per tirar-la a terra empenyent tots dos junts. El marc de la porta era sòlid, i durant una bona estona va resistir les nostres empentes, però a la llarga vam notar que començava a cedir a la nostra escomesa i finalment, fent un gran terrabastall, es va acabar obrint.

Vam entrar-hi junts, entrebancant-nos; Lawrence continuava aguantant l’espelma. Mrs. Inglethorp estava estirada al llit; tot el seu cos s’agitava víctima de violentes convulsions, en una de les quals segurament havia fet bolcar la tauleta de nit. En entrar nosaltres, però, els seus membres es van relaxar i es va deixar caure damunt dels coixins.

John va travessar l’habitació i va encendre el gas. Tombant-se cap a Annie, una de les serventes, la va enviar al menjador, al pis de sota, a cercar una mica de brandi. Tot seguit se’n va anar cap a la seva mare mentre jo obria la porta que donava al passadís.

Em vaig girar cap a Lawrence, per suggerir-li que ara valdria més que jo me n’anés, ja que els meus serveis no feien falta, però les paraules se’m van quedar glaçades als llavis. Mai no havia vist un posat tan horrible a la cara d’un home. Estava blanc com el paper, l’espelma que duia a la seva mà tremolosa estava deixant caure la cera damunt de la catifa, mentre els seus ulls petrificats d’horror, o d’alguna emoció similar, miraven fixament per damunt del meu cap vers un indret de la paret que hi havia més enllà. Era com si hagués vist alguna cosa que l’hagués deixat de pedra. Instintivament vaig seguir la direcció dels seus ulls, però no vaig poder veure res d’anormal. Unes cendres a la llar de foc, de les quals encara sortien unes flames febles, i la rastellera d’ornaments molt llepadets que hi havia damunt de la lleixa de l’esmentada llar de foc eren realment unes coses prou inofensives.

La violència de l’atac que havia sofert Mrs. Inglethorp semblava que li estava passant. Ja li resultava possible de parlar enmig de tot de petits esbufecs.

—Estic més bé… Tot de sobte… Que estúpida… Tancar-me a dins.

Una ombra va anar a parar damunt del llit; alçant els ulls, vaig veure Mary Cavendish dreta prop de la porta envoltant Cynthia amb el braç. Semblava estar sostenint la noia, que es veia tota atordida i molt diferent de com era habitualment. Tenia el rostre molt enrogit i badallava sense parar.

—La pobra Cynthia està molt espantada —va dir Mrs. Cavendish en una veu suau i clara. Em vaig adonar que Mrs. Cavendish anava vestida amb el seu guardapols blanc. Així, doncs, devia ser més tard del que m’havia semblat. Vaig veure que per les cortines de les finestres es filtrava un feble raig de llum i que el rellotge del prestatge de la llar de foc assenyalava prop de les cinc.

Un crit ofegat provinent del llit em va sobresaltar. Un nou accés de dolor afectava la pobra anciana. Les convulsions que sofria eren d’una violència que resultava terrible de veure. Tot era confusió. Ens vam aplegar tots al seu voltant, incapaços d’ajudar-la o d’alleujar els seus sofriments. Una convulsió final la féu alçar del llit, fins que va semblar que es recolzava damunt del cap i dels talons, amb el cos arquejat d’una manera extraordinària. Mary i John van tractar en va d’administrar-li més brandi. Van passar uns moments. El cos se li va arquejar novament d’aquella manera tan peculiar.

En aquell moment, el doctor Bauerstein es va fer camí autoritàriament per l’habitació. Es va quedar aturat uns instants mirant fixament la figura del llit i, en el mateix I moment, Mrs. Inglethorp va cridar en una veu ofegada, I amb els ulls clavats en el doctor.

—L’Alfred… L’Alfred… —tot seguit va tornar a caure i es va quedar immòbil damunt dels coixins.

Amb una gambada, el doctor va arribar fins al llit i, I agafant els braços de Mrs. Inglethorp, els va fer moure I enèrgicament, aplicant-li el que jo sabia que era la respiració artificial. Va donar unes breus ordres als servents. Amb un moviment imperiós de la mà, ens va fer anar a i tots cap a la porta. Ens el vam quedar esguardant fascinats, per bé que crec que dins del nostre cor tots sabíem que ja era massa tard i que ara ja no s’hi podria fer res. Vaig poder veure per l’expressió dels seus ulls que ell mateix tenia ben poques esperances. Finalment va abandonar la seva tasca movent el cap amb gravetat. En aquell moment vam sentir petjades a fora i el doctor Wilkins, el metge de Mrs. Inglethorp, un homenet molt polit, de bona presència, va entrar ràpidament a l’habitació.

En poques paraules el doctor Bauerstein li va explicar que passava casualment per davant la reixa de la porteria quan va sortir-ne el cotxe; ell es va posar a córrer cap a la casa, tan de pressa com va poder, mentre el cotxe se n’anava a cercar el doctor Wilkins. Amb un lleuger gest de la mà, va assenyalar la figura que hi havia al llit.

—És molt trist. Molt trist —mormolà el doctor Wilkins—. Pobra senyora. Sempre feia massa coses… Massa coses… A desgrat dels meus consells. Li ho vaig advertir: «Agafi-s’ho… amb calma». Però no… El seu zel per fer bones obres era massa gran. La naturalesa s’ha rebel·lat.

La na-tu-ra-le-sa s’ha re-bel-lat.

Em vaig adonar que el doctor Bauerstein esguardava fixament el doctor del poble. Continuà amb els ulls clavats damunt seu mentre li parlava.

—Les seves convulsions han estat d’una violència molt peculiar, doctor Wilkins. Lamento que no hagi pogut ser aquí a temps per a veure-ho. Eren d’un caràcter realment tetànic.

—Ah! —va fer el doctor Wilkins prudentment.

—M’agradaria de parlar-li en privat —va dir el doctor Bauerstein. Es va girar cap a John—. No li sap greu?

—I tant que no.

Tots ens en vam anar plegats cap al corredor deixant sols els dos doctors, i jo vaig sentir que darrere nostre girava la clau al pany.

Vam baixar lentament les escales. Jo estava tremendament agitat. Tinc un cert talent per a la deducció i la manera d’actuar del doctor Bauerstein havia suggerit un munt de boges conjectures a la meva ment. Mary Cavendish em va posar la mà al braç.

—Què passa? Per què s’ha captingut tan… estranyament, el doctor Bauerstein?

Jo me la vaig mirar.

—Sap el que penso?

—Què?

—Escolti! —vaig mirar al meu voltant, els altres eren a una distància des de la qual no ens podien sentir. Vaig abaixar la meva veu fins a fer-ne un murmuri—. Em sembla que ha estat enverinada! Estic segur que el doctor Bauerstein sospita això.

—Què? —es va arrecerar contra la paret i se li van dilatar moltíssim les pupil·les. Aleshores, deixant anar de sobte un crit que em va espantar, exclamà—: No, no… Això no… Això no! —I separant-se de mi va córrer escales amunt. Jo la vaig seguir, temorós que sofrís un desmai. La vaig trobar recolzant-se damunt de la barana, amb una pal·lidesa cadavèrica. Tota impacient, em va fer senyals que me n’anés.

—No, no… Deixi’m. M’estimo més estar sola. Deixi’m estar tranquil·la uns moments. Vagi-se’n cap a baix amb els altres.

Vaig obeir a contracor. John i Lawrence eren al menjador. M’hi vaig afegir. Estàvem tots silenciosos, però suposo que vaig parlar en boca de tots quan finalment vaig trencar el silenci dient:

—On és Mr. Inglethorp?

John va moure el cap d’una banda a l’altra.

Els nostres ulls es van trobar. On era Alfred Inglethorp? La seva absència era estranya i inexplicable. Vaig recordar les paraules de mort de Mrs. Inglethorp. Què hi havia darrere d’aquelles paraules? Què més ens hauria pogut dir, si hagués tingut temps?

Finalment vam sentir que els doctors baixaven les escales. El doctor Wilkins anava amb un posat d’importància i se’l veia molt excitat; tractava d’amagar el seu trasbals interior sota un aspecte de decorosa tranquil·litat. El doctor Bauerstein es va quedar al darrere, sense mostrar cap canvi en el seu rostre greu i barbat. El doctor Wilkins va actuar com a portaveu de tots dos. Es va dirigirà John:

—Mr. Cavendish, li agrairia que ens permetés efectuar un examen post mortem.

—És necessari? —preguntà en John amb el posat greu. Un espasme de dolor travessà la seva cara.

—Absolutament —va respondre el doctor Bauerstein.

—Amb això vol dir que…

—Que ni el doctor Wilkins ni jo no podem establir cap certificat de defunció en aquestes circumstàncies.

John abaixà el cap.

—En aquest cas, no em queda cap més alternativa que acceptar-ho.

—Gràcies —va dir el doctor Wilkins amb energia—. Proposem que es dugui a terme demà a la nit… O, més ben dit, aquesta nit —va continuar dient bo i fent una ullada a la llum del dia—. Tenint en compte les circumstàncies, temo que serà difícil d’evitar que s’obri una investigació judicial; aquestes formalitats son necessàries, però els prego que no s’angoixin.

Es va produir una pausa i, tot seguit, el doctor Bauerstein es va treure dues claus de la butxaca i les lliurà a John.

—Són les claus de les dues habitacions. Les he tancades i segons la meva opinió seria millor que, de moment, romanguessin així.

A continuació els doctors van partir.

Jo havia estat rumiant una idea i vaig creure que havia arribat el moment d’exposar-la. Tot i així estava una mica temorós de fer-ho. Sabia que a John li feia horror qualsevulla mena de publicitat; era un optimista acomodatici que preferia estalviar-se sempre els problemes. Resultaria difícil de convèncer-lo de la solidesa del meu pla. En canvi, amb Lawrence, pel fet que no era tan convencional, i que tenia més imaginació, vaig creure que podria comptar-hi com a aliat. No hi havia dubte que havia arribat el moment d’agafar el comandament de la situació.

—John —vaig dir-li—, et vull preguntar una cosa.

—Digues.

—Recordes que vaig estar parlant amb el meu amic Poirot? Aquell belga que viu al poble… Ja saps que és un detectiu molt famós.

—Sí.

—Vull que em deixis que li truqui, per tal que investigui aquest afer.

—Què…? Ara? Abans de l’examen post mortem?

—Sí, el temps serà un avantatge si… si és que hi ha hagut alguna jugada bruta.

—Bestieses! —va exclamar Lawrence, enutjat—. Segons la meva opinió tot això és una idea il·lusòria d’en Bauerstein! En Wilkins no la tenia pas, aquesta idea, fins que en Bauerstein no la hi ha posada al cap. Com tots els especialistes, en Bauerstein té idees fixes. Els verins són la seva afició i, per tant, és clar, en veu pertot arreu.

Confesso que em va sorprendre l’actitud de Lawrence. Rarament era tan vehement en res.

John vacil·là.

—Jo no ho veig igual que tu, Lawrence —va dir finalment—. M’inclino a donar llibertat d’acció a en Hastings, tot i que preferiria esperar una mica. No voldria cap escàndol innecessari.

—No, no —vaig exclamar jo impacient—, no cal que tingueu cap por d’això. Poirot és la discreció mateixa.

—Molt bé, aleshores fes el que et sembli convenient. Ho deixo a les teves mans. Per bé que, si la cosa és tal com sospitem, em sembla un cas prou clar. Que Déu em perdoni si estic sent injust amb ell.

Em vaig mirar el rellotge. Eren les sis en punt. Vaig decidir no perdre temps.

Em vaig permetre, però, un retard de cinc minuts. Els vaig esmerçar a regirar la biblioteca fins que vaig trobar un llibre de medicina que feia la descripció d’un emmetzinament a base d’estricnina.





CAPÍTOL IV


Poirot investiga

La casa que els belgues ocupaven al poble era molt a prop de la reixa que encerclava el parc. Es podia estalviar molt de temps agafant un caminoi estret que passava per entremig del llarg herbei que hi creixia i que feia de drecera entre els revolts del camí que avançava serpentejant. Jo, per tant, vaig seguir aquell camí.

Ja gairebé havia arribat a la casa del guarda, quan em vaig fixar en la figura d’un home que venia cap a mi. Era Mr. Inglethorp. On havia estat? Com pensava explicar la seva absència?

Va venir cap a mi, ansiós.

—Déu meu! Això és terrible! La meva pobra esposa! Me n’acabo d’assabentar.

—On era, vostè? —li vaig preguntar.

—Anit en Denby em va entretenir molt. Era la una en punt quan vam acabar. Aleshores em vaig adonar que, al capdavall, m’havia oblidat la clau de casa. No vaig voler despertar tot el servei, de manera que en Denby em va deixar dormir a casa seva.

—Com ha sabut la notícia? —vaig preguntar-li.

—En Wilkins ha trucat a en Denby per dir-li-ho. La meva pobra Emily! Era tan sacrificada… Tenia un caràcter tan noble! Forçava massa la seva fortalesa, però.

Una onada de repulsió em va envair. Quin hipòcrita més consumat que estava fet!

—Tinc pressa —li vaig dir, content que no em preguntés cap on anava.

Al cap d’uns minuts estava tustant a la porta del Leastways Cottage.

En no rebre cap resposta, vaig repetir impacient la meva trucada. Una finestra del meu damunt es va obrir cautelosament, i el mateix Poirot va mirar qui trucava.

Va fer una exclamació en veure’m. En poques paraules li vaig explicar la tragèdia que havia ocorregut i que necessitava la seva ajuda.

—Esperi, amic meu, el deixaré entrar i m’explicarà l’assumpte mentre em vesteixo.

Al cap d’uns moments em va obrir la porta i jo el vaig seguir cap a la seva habitació. Allí em va fer seure en una cadira i jo li vaig relatar tota la història, sense guardar-me res ni ometre cap circumstància, per insignificant que fos, mentre ell portava a terme la seva acurada i pausada toaleta.

Li vaig parlar de com m’havia despertat, de les darreres paraules de Mrs. Inglethorp, de l’absència del seu marit, de la baralla del dia anterior, del fragment que vaig sentir de la conversa entre Mary i la seva mare política, de la baralla anterior entre Mrs. Inglethorp i Evelyn Howard, i de les insinuacions d’aquesta.

No em vaig fer entendre amb tanta claredat com hauria volgut. Vaig repetir coses diverses vegades i vaig haver de tornar enrere per explicar algun detall que havia oblidat. Poirot va somriure amablement.

—Té la ment una mica confusa, oi que sí? Agafi-s’ho amb calma, mon ami. Està agitat, està excitat… És ben natural. Ben aviat, quan estiguem més calmats, arranjarem els fets d’una manera clara, cadascun en el seu propi lloc. Els examinarem… i en rebutjarem. Els que tinguin importància els posarem en una banda; els que no en tinguin, puf! —va fer arrugar la seva cara de querubí i va expel·lir l’aire amb un posat força còmic—, els farem fora!

—Això està molt bé —vaig objectar jo—, però, com decidirà allò que és important i allò que no ho és? Això, a mi, sempre m’ha semblat molt difícil.

Poirot va fer que no enèrgicament amb el cap. En aquells moments s’estava arranjant el bigoti amb una cura exquisida.

—De cap manera. Voyons! Un fet duu a l’altre, i així anem continuant. Que el pròxim hi lliga? À merveille! Bé! Podem seguir endavant, doncs. Aquest altre petit detall… No! Ah, això és curiós! Aquí falta alguna cosa… Falta una anella de la cadena. Ho examinem. Busquem.

I aquell fet curiós, aquell possible detall insignificant, hi lliga; l’hi posem! —va fer un gest extravagant amb la mà—. Això és fantàstic! És extraordinari!

—S… sí…

—Ah! —Poirot va bellugar el dit tan violentament que jo em vaig sentir intimidat al darrere d’aquell dit—. Vagi amb compte! És molt perillós que un detectiu digui: «Això és un detall molt petit, no té importància. No lliga amb res. El deixo córrer». Aquí neix la confusió! Tot té importància.

—Ja ho sé. Vostè m’ho ha dit sempre. És per això que li he explicat tots aquests detalls, tant si em semblaven importants com si no.

—I jo estic molt satisfet de vostè. Té una bona memòria i m’ha facilitat els fets molt fidelment. De l’ordre en què me’ls ha presentat no li’n diré res… La veritat és que és deplorable! Però me’n faig el càrrec, es troba trastornat. A això atribueixo la circumstància d’haver omès un fet de suprema importància.

—Quin és? —vaig preguntar.

—No m’ha dit si Mrs. Inglethorp va menjar força ahir a la nit.

Me’l vaig quedar mirant fixament. Sens dubte la guerra havia afectat el cervell d’aquell homenet. En aquell moment s’estava raspallant l’americana amb molta cura, abans de posar-se-la, i semblava estar totalment absorbit per aquella tasca.

—No ho recordo —vaig dir—. Però no veig pas…

—No ho veu? Però si és d’una gran importància!

—No sé pas per què! —vaig dir, més aviat molest—. Segons que em sembla recordar, no va menjar gaire. Evidentment estava molt trasbalsada i això li havia tret la gana. Era natural.

—Sí —va dir Poirot, pensarós—, era natural.

Va obrir un calaix i en va treure una cartereta de documents; després es va girar cap a mi.

—Ja estic a punt. Ara ens n’anirem cap al castell i estudiarem l’assumpte in situ. Perdoni, mon ami, però s’ha vestit molt de pressa, i porta la corbata torta. Permeti’m, —amb un gest molt hàbil me la va posar a lloc.

—Ça y est! Ara, anem-nos-en-hi?

Ens vam afanyar a sortir del poble i en un no res ens vam presentar a les portes de la caseta del porter. Poirot es va aturar un moment i esguardà amb recança la bonica extensió del parc, encara tot brillant de la rosada del matí.

—Tan bonic que és tot això, tan bonic, i en canvi aquesta pobra família està enfonsada en el dolor, sumida en l’aflicció.

Em va mirar fixament mentre parlava i jo em vaig adonar que em ruboritzava sota aquell esguard tan perllongat.

Estava sumida en l’aflicció, la família? Era tan gran el dolor que se sentia per la mort de Mrs. Inglethorp? Jo m’havia adonat que en l’atmosfera es notava una certa mancança emocional. La dona morta no tenia el do de provocar l’amor. La seva mort era un xoc, un afer dolorós, però no la trobarien pas a faltar d’una manera apassionada.

Poirot va semblar llegir els meus pensaments. Assentint greument amb el cap, va dir:

—No, té raó; no és com si hi hagués hagut un vincle de sang. Havia estat amable i generosa amb aquells Cavendish, però no era la seva pròpia mare. La sang tira, recordi-ho sempre, la sang tira.

—Poirot —vaig dir—, m’agradaria que em digués per què volia saber si Mrs. Inglethorp va menjar abundantment la nit passada. Hi he estat rumiant, però no puc veure que tingui relació amb l’afer que tenim entre mans.

Poirot es va quedar silenciós uns instants, mentre seguíem caminant, i finalment va dir:

—No em fa res de dir-li-ho… Tot i que, com vostè ja sap, no és el meu hàbit explicar les coses abans d’arribar al final. En aquests moments, hom suposa que Mrs. Inglethorp va morir a causa d’un emmetzinament amb estricnina, administrada possiblement amb el cafè.

—Sí?

—Bé, a quina hora se li va servir, el cafè?

—Cap a les vuit del vespre.

—Per tant, se’l va beure entre aleshores i dos quarts de nou, evidentment no molt més tard. Bé, l’estricnina és un verí força ràpid. Els seus efectes s’haurien fet sentir molt aviat; probablement al cap d’una hora, més o menys. No obstant això, en el cas de Mrs. Inglethorp, els símptomes no es van manifestar fins a les cinc de la matinada: fins al cap de nou hores! Un menjar abundant, però, pres aproximadament a la mateixa hora que el verí, hauria pogut retardar els seus efectes, per bé que no tant com això. Ara bé, segons que diu vostè, ella va menjar molt poc per sopar i, en canvi, els símptomes no es van fer sentir fins a les primeres hores de l’endemà! Aquesta és una circumstància molt curiosa, amic meu. Pot ser que l’autòpsia ens en digui alguna cosa. Mentrestant, recordi’s d’aquest punt.

Quan érem a prop de la casa, John va sortir a rebre’ns. Presentava el rostre cansat i ullerós.

—És un assumpte molt desagradable, Monsieur Poirot —va dir—. Li ha explicat, en Hastings, que no volem cap mena de publicitat?

—Ho comprenc perfectament.

—Miri, de moment només són sospites. No tenim res en què basar-nos.

—Precisament. Es tracta només de prendre precaucions.

John es va girar cap a mi traient-se el portacigarretes i encengué una cigarreta de l’estoig.

—Ja saps que aquell personatge, l’Inglethorp, ha tornat aquest matí?

—Sí, me l’he trobat.

John va llençar el llumí en un parterre que hi havia a la vora, un acte que va ser excessiu per als sentiments de Poirot. Aquest va recuperar el llumí i l’enterrà amb tota cura.

—Resulta molt difícil saber com tractar-lo.

—Aquesta dificultat no existirà durant gaire temps —va dir Poirot suaument.

John va semblar sorprès, no entenia del tot l’abast d’aquella dita críptica. Em va lliurar les dues claus que el doctor Bauerstein li havia donat.

—Ensenya a Monsieur Poirot tot el que vulgui veure.

—Estan tancades, les habitacions? —preguntà Poirot.

—El doctor Bauerstein ho ha cregut convenient.

Poirot va assentir amb el cap pensarosament.

—Vol dir que n’està molt segur. Bé, això ens simplifica les coses.

Vam entrar junts a l’habitació de la tragèdia. Per tal d’ajudar a entendre-ho tot més bé hi he afegit un plànol del dormitori i de les principals peces de mobiliari que hi havia.



Poirot va tancar la porta per dins i començà una inspecció minuciosa del dormitori. Saltava d’un objecte a un altre amb l’agilitat d’una llagosta.

Jo em vaig quedar al costat de la porta, temorós d’esborrar cap possible pista. Poirot no semblà agrair la meva contenció.

—Què li passa, amic meu —exclamà—, que es queda aquí d’aquesta manera? Com en diuen vostès? Ah, sí! Com un estaquirot!

Li vaig dir que em feia por d’esborrar petjades.

—Petjades? Quina idea! Però si hi ha entrat pràcticament un exèrcit, en aquesta habitació! Quines petjades podríem trobar-hi? No, vingui cap aquí i ajudi’m en les meves recerques. Deixaré aquí la meva cartereta fins que em faci falta.

La va deixar damunt de la taula rodona que hi havia a la vora de la finestra, però va ser una mala pensada, perquè, en estar solta la part de dalt de la taula, aquesta es va decantar i va fer caure la maleteta a terra.

—En voilà une table! —va exclamar Poirot—. Ah, amic meu, un pot viure en una casa gran i, tot i així, no tenir comoditats.

Després d’aquesta frase moralitzadora, va continuar les seves recerques.

Un petit maletí vermell, amb una clau al pany, que hi havia damunt de l’escriptori va acaparar durant un cert temps la seva atenció. Va agafar la clau del pany i me la va passar perquè la inspeccionés. Jo no hi vaig veure res de particular. Era una clau ordinària, tipus «Yale», amb un trosset de filferro que es cargolava pel cap de la clau.

A continuació va examinar el marc de la porta per la qual havíem forçat la nostra entrada. Després se’n va anar cap a la porta de l’altra banda, que duia a l’habitació de Cynthia. Aquella porta també estava tancada amb la balda, tal com havia dit. No obstant això, es va molestar a fer passar la balda i a obrir-la i tancar-la diverses vegades; això ho va fer amb totes les precaucions possibles per tal de no fer gens de soroll. De sobte, alguna cosa de la balda va semblar cridar-li l’atenció. Va examinar-la amb molta cura i a continuació, agafant amb molta rapidesa i agilitat unes petites pinces de la seva maleteta, va treure’n una partícula diminuta que va ficar en un sobre molt petit.

Damunt de la calaixera hi havia una safata amb un llum d’esperit i un cassó. En aquest, hi quedava una petita quantitat d’una mena de fluid fosc; a prop seu hi havia un platet i una tassa buida que s’havia fet servir per a beure.

Em vaig preguntar com era que havia estat tan poc observador que tot allò m’hagués passat per alt. Allí hi havia una pista amb la qual valia la pena de comptar. Amb tota delicadesa Poirot va ficar el dit a dins del líquid i el va tastar cautelosament. Tot seguit va fer una ganyota.

—Cacau… amb… rom, em sembla.

Se’n va anar cap a l’escampall de coses que hi havia a terra, a l’indret on s’havia tombat la tauleta de nit. Escampats per terra, hi havia un llum per a llegir, uns quants llibres, llumins, un grapat de claus i els fragments d’una tassa de cafè.

—Ah! Això és curiós —va dir Poirot.

—He de confessar que no hi veig res de particularment curiós.

—No ho veu? Observi el llum; el tub de vidre està trencat en dos trossos que són allí tal com van caure. Però fixi’s en la tassa de cafè; està feta miques.

—Bé —vaig dir jo sense donar-hi importància—. Suposo que algú la deu haver trepitjat.

—Exactament —va respondre Poirot en una veu estranya—. Algú l’ha trepitjada.

Havia estat de genolls a terra i es va posar dret. Tot seguit es va dirigir lentament cap a la lleixa de la llar de foc, on, amb el posat abstret, es va quedar tocant i endreçant els ornaments que hi havia, un truc que utilitzava quan se sentia agitat.

—Mon ami —va dir girant-se cap a mi—, algú ha passat pel damunt d’aquesta tassa, fent-la pols, i la raó per la qual ho ha fet ha estat perquè aquesta tassa contenia estricnina o bé —i això és molt més seriós— perquè no contenia estricnina!

Jo no vaig contestar res. Estava atordit, però sabia que no serviria de res que li demanés que s’expliqués. Al cap d’uns instants es va reanimar i va continuar les seves investigacions. Va agafar de terra el grapat de claus i, regirant-les entre els seus dits, en va acabar seleccionant una de molt vistosa, molt lluent, amb la qual va provar d’obrir el pany del maletí vermell. Hi va anar bé i l’obrí, però, després d’uns moments de vacil·lació, el va tornar a tancar i va girar la clau. Tot seguit, tant el grapat de claus com la clau que originàriament havia estat al pany, se’ls va posar a la butxaca.

—No tinc cap autoritat per a examinar aquests documents, però això és una cosa que s’hauria de fer… de seguida!

Va efectuar un examen molt minuciós dels calaixos de sota el lavabo. Travessant l’habitació i dirigint-se cap a la finestra que hi havia a la part esquerra, va semblar interessar-se per una taca rodona a penes visible que hi havia a la catifa de color marró fosc. Tot seguit es va posar de genolls per tal d’examinar-la detalladament i va arribar fins i tot a ensumar-la.

Finalment, va vessar unes quantes gotes de cacau en un tub d’assaig i a continuació el va tancar amb molt de compte. La pròxima cosa que va fer va ser treure’s un petit bloc de la butxaca.

—En aquesta habitació hem trobat sis punts interessants —va dir—. Els enumero jo o ho farà vostè?

—Oh, vostè! —vaig respondre jo a corre-cuita.

—Molt bé, doncs. Un, una tassa de cafè que ha estat aixafada fins que ha quedat feta pols; dos, una maleteta amb una clau al pany; tres, una taca a terra.

—Això pot haver estat fet fa molt de temps —vaig dir interrompent-lo.

—No, perquè encara està perceptiblement humida i fa olor de cafè. Quatre, un fragment de teixit verd fosc… Només són unes quantes fibres, però n’hi ha prou perquè se’l reconegui.

—Ah! —vaig exclamar jo—. Això és el que ha ficat dins el sobre.

—Sí. Pot ser un tros d’algun dels vestits de Mrs. Inglethorp i resultar una cosa ben poc important. Ja ho veurem. Cinc, això… —amb un gest dramàtic, va assenyalar una gran taca de cera que hi havia a terra, al costat de l’escriptori— ha de ser aquí només des d’ahir, perquè altrament una bona serventa l’hauria tret de seguida amb paper assecant i una planxa calenta. Una vegada, un dels millors barrets que jo tenia… però ara això no fa al cas.

—És molt possible que es fes aquesta nit passada. Tots estàvem molt agitats. O potser li va caure l’espelma a la mateixa Mrs. Inglethorp.

—Vostès només van portar una espelma a l’habitació?

—Sí. La duia Lawrence Cavendish. Però estava molt trasbalsat. En un moment donat, va semblar que veia alguna cosa per allí —vaig assenyalar la lleixa de la llar de foc—, que el va deixar paralitzat.

—Això és interessant —va dir Poirot ràpidament—. Sí, és una qüestió suggestiva. —Amb la mirada va abastar tot el llenç de paret—. Però no va ser la seva espelma la que va fer aquesta gran taca, perquè l’espelma de Monsieur Lawrence, que encara es troba damunt del tocador, és de color rosa. D’altra banda, Mrs. Inglethorp no tenia cap portabugia a l’habitació, només un llum per a llegir.

—Aleshores —vaig preguntar—, què en dedueix, de tot això?

Quant a la meva pregunta, el meu amic no em va donar més que una resposta irritant apressant-me perquè utilitzés les meves facultats naturals.

—I el sisè punt? —vaig preguntar—. Suposo que és la mostra de cacau.

—No —va dir Poirot, pensarós—. Podia haver-la considerat la sisena, però no ho he fet. No, la sisena, de moment, me la guardaré per a mi.

Va fer una ràpida ullada a l’habitació.

—Aquí, em penso que no hi tenim res més a fer, tret que… —es va interrompre i va mirar seriosament durant una llarga estona les cendres apagades de la llar de foc—. El foc crema… i destrueix. Però qui sap… si podria haver-hi… Anem-ho a veure!

Es va posar de quatre grapes a terra i, amb destresa, va començar a triar les cendres portant-les cap al guardafoc amb la màxima cura possible. De sobte, va fer una petita exclamació.

—Les pinces, Hastings!

Ràpidament les hi vaig donar, i amb molta habilitat va extreure de les cendres un bocinet de paper mig socarrimat.

—Vet aquí, mon ami! —exclamà—. Què me’n diu, d’això?

Vaig examinar el fragment. A continuació n’ofereixo una reproducció exacta.



Em vaig quedar sorprès. Era anormalment gruixut, molt diferent del paper normal d’escriure. De sobte se’m va acudir una idea.

—Poirot! —vaig exclamar—. Això és el fragment d’un testament!

—Exacte.

Me’l vaig mirar bruscament.

—No el sorprèn, això?

—No —va dir en un to greu—, m’ho esperava.

Vaig tornar-li el tros de paper i vaig veure que se’l guardava a la cartera, amb la mateixa cura metòdica que tenia per a tot. A mi, el cap em rodava. Quina era ara aquesta complicació del testament? Qui l’havia destruït? La persona que havia deixat la taca de cera a terra? Evidentment. Però com hi havia pogut entrar algú, al dormitori? Totes les portes havien estat tancades des de dins.

—Ara, amic meu —va dir Poirot enèrgicament—, ens n’anirem. M’agradaria fer unes quantes preguntes a la cambrera… Dorcas es diu, oi que sí?

Vam travessar la cambra d’Alfred Inglethorp i Poirot s’hi va aturar per fer-ne un examen ràpid però força complet. Vam sortir-ne i vam tancar tant la porta d’aquella habitació com la de Mrs. Inglethorp, deixant-les, doncs, tal com estaven.

El vaig portar cap al tocador, ja que havia expressat el seu desig de veure’l, i jo vaig anar a cercar Dorcas.

Quan vaig tornar amb ella, però, el tocador era buit.

—Poirot —vaig cridar—, on és?

—Sóc aquí, amic meu.

Havia sortit per la porta de finestrons i era dret a fora admirant abstret els parterres de flors que hi havia, construïts de diverses formes.

—Admirable! —va mormolar—. Admirable! Quina simetria! Observi aquell semicercle; i aquells diamants… La seva polidesa alegra els ulls. L’espaiament de les plantes també és perfecte. Fa poc que ha estat arranjat, oi?

—Sí, em sembla que hi estaven treballant ahir a la tarda. Però vingui, la Dorcas és aquí.

—Eh bien, eh bien! No em retregui aquests moments de plaer per als ulls.

—Sí, però aquest afer és més important.

—I com ho sap, que aquestes boniques begònies no tenen una importància igual de gran?

Vaig arronsar les espatlles. Evidentment no hi hauria manera de discutir-hi si seguia aquell camí.

—No hi està d’acord? Però aquestes coses han succeït. Bé, entrarem i farem unes preguntes a la valerosa Dorcas.

Dorcas era dreta al tocador, amb les mans plegades al seu davant i els cabells grisos que li pujaven en ondes encartonades per sota la toca blanca. Era tot un quadre i un exemple de bona criada de l’antigor.

En el seu tracte amb Poirot, tenia tendència a captenir-se amb recel, però el detectiu va eliminar fàcilment les seves defenses. Li va oferir una cadira, tot dient-li:

—Segui, si us plau, senyoreta.

—Gràcies, senyor.

—Ha estat treballant molts anys amb la seva mestressa, oi que sí?

—Deu anys, senyor.

—Això és molt de temps, i li ha fet uns serveis molt fidels. Vostè se sentia molt lligada a ella, oi que sí?

—Havia estat una senyora molt bona per a mi, senyor.

—Aleshores, no li sabrà greu de contestar-me a unes quantes preguntes. Les hi faig amb l’aprovació de Mr. Cavendish.

—Oh, per descomptat, senyor.

—Així, doncs, començaré per preguntar-li pels esdeveniments d’ahir a la tarda. La seva senyora es va barallar?

—Sí, senyor. Però no crec que jo hagi… —va començar a dir Dorcas vacil·lant.

Poirot se la va mirar amb l’esguard penetrant.

—Benvolguda Dorcas, cal que jo sàpiga tots els detalls de la baralla, amb tota l’amplitud possible. No cregui pas que està traint els secrets de la seva senyora. La seva mestressa és morta i cal que nosaltres ho sapiguem tot si és que l’hem de venjar. No hi ha res que la pugui tornar a la vida, però confiem que, si en aquest assumpte hi ha hagut alguna jugada bruta, podrem lliurar l’assassí a la justícia.

—Amén a tot això —va dir Dorcas feroçment—. I, sense dir cap nom, hi ha algú en aquesta casa a qui mai no ha pogut suportar ningú! I ben nefast va ser el dia en què per primer cop va enfosquir el llindar de la porta.

Poirot va esperar que s’apaivagués la seva indignació i, tot seguit, continuant en el seu to professional, va preguntar:

—A veure, pel que fa a la baralla, què va ser el primer que va sentir?

—Miri senyor, resulta que ahir jo passava per la banda de fora del saló…

—A quina hora va ser, això?

—No li ho podria dir exactament, senyor, però faltava molt per a l’hora del te. Potser eren les quatre… o podria haver estat una mica més tard. Bé, senyor, com li deia, jo estava passant pel davant, quan vaig sentir que d’aquí sortien unes veus molt fortes i molt irades. Jo no volia pas escoltar, però… Bé, miri, em vaig parar. La porta era tancada, però la senyora parlava molt fort i molt clar, i vaig sentir ben bé el que deia. «M’has mentit, m’has enganyat», estava dient. No vaig sentir què contestava Mr. Inglethorp. Ell parlava força més baix que ella, però la senyora li va contestar: «Com t’hi atreveixes? T’he estat mantenint, t’he vestit i t’he alimentat! M’ho deus tot a mi! I així és com m’ho pagues! Portant la vergonya damunt del nostre nom!». Novament no vaig sentir el que ell deia, però la senyora va seguir cridant: «Res del que diguis no canviarà les coses. Veig clarament quin és el meu deure. Estic ben decidida. No creguis que em pugui dissuadir la por de la publicitat que s’hi pugui donar, ni l’escàndol que es produeixi per aquest enfrontament entre marit i muller». Aleshores em va semblar que sentia que sortien i me’n vaig anar ràpidament.

—Està segura que va ser la veu de Mr. Inglethorp la que va sentir?

—Oh, sí, senyor! Quina altra podria haver estat?

—Bé. Què va succeir després?

—Més tard vaig tornar al saló, però tot estava tranquil. A les cinc en punt, Mrs. Inglethorp va fer sonar la campaneta i em va dir que li portés al tocador una tassa de te, sense res per a menjar. Feia una cara terrible, se la veia tota pàl·lida i trasbalsada. «Dorcas», em va dir, «he tingut un gran disgust». «Ho lamento molt, senyora», li vaig contestar jo. «Se sentirà més bé després que s’hagi pres una bona tassa de te calent, senyora».

Tenia alguna cosa a la mà. No sé si era una carta o només un bocí de paper, però hi havia alguna cosa escrita que ella no parava de mirar, talment com si no es pogués creure allò que hi havia allí escrit. Com si hagués oblidat que jo hi era, va mormolar en veu baixa: «Aquestes poques paraules… i tot canviat». A continuació em va dir: «No et fiïs mai de cap home, Dorcas, no s’ho valen!». Jo me’n vaig anar corrents i li vaig portar una bona tassa de te ben fort, que em va agrair dient-me que es trobaria més bé quan se l’hagués pres. «No sé pas què fer», va afegir. «Un escàndol entre marit i muller és una cosa terrible, Dorcas. Valdrà més que ho silenciï, si puc». En aquell moment va entrar Mrs. Cavendish, de manera que ja no va dir res més.

—Encara tenia la carta, o el que fos, a la seva mà, aleshores?

—Sí, senyor.

—Què és probable que en fes, després?

—Bé, jo no ho sé, senyor. Suposo que la deuria tancar en aquella maleteta vermella que tenia.

—Era allí on acostumava a guardar els documents importants?

—Sí, senyor. La baixava cada matí i se l’enduia cada nit a dalt.

—Quan va perdre’n la clau?

—La va trobar a faltar ahir a l’hora de dinar, senyor, i em va dir que mirés a veure si la trobava. Estava molt enutjada pel fet d’haver-la perdut.

—Però en tenia un duplicat?

—Oh, sí, senyor.

Dorcas l’esguardava molt estranyament, i la veritat és que jo també. Què era tot allò d’una clau perduda? Poirot va somriure.

—No en faci cas, Dorcas, el meu deure és saber coses. Es aquesta, la clau que es va perdre? —preguntà traient-se de la butxaca la clau que a dalt havia trobat posada al pany del maletí dels documents.

Va semblar que, a Dorcas, els ulls li anaven a sortir del cap.

—Exactament. Sí, senyor. Però, on l’ha trobada? Jo vaig mirar pertot arreu.

—Ah, però és que ahir no era al mateix lloc on era avui. Bé, parlant d’una altra cosa, la seva senyora tenia algun vestit verd fosc en el seu armari?

Dorcas es va quedar sorpresa per aquella pregunta tan inesperada.

—No, senyor.

—N’està ben segura?

—Oh sí, senyor.

—Hi ha algú altre a la casa que tingui un vestit verd?

Dorcas es va quedar pensant.

—Ms Cynthia té un vestit de nit verd.

—Verd clar o verd fosc?

—Verd clar, senyor; d’una mena de gasa, diu que és.

—Ah! Aquest no és el que jo vull dir. Algú més té alguna cosa verda?

—No, senyor… Que jo sàpiga, no.

El rostre de Poirot no va trair en absolut si se sentia desil·lusionat o no. Va comentar purament:

—Bé, deixem aquest tema i seguim endavant. Hi ha alguna raó que li pugui fer creure que ahir a la nit la seva senyora es prengués algunes pólvores perquè l’ajudessin a dormir?

—Anit no, senyor. Sé que no en va prendre.

—Com és que ho sap tan positivament?

—Perquè la capseta era buida. S’havia pres l’última dosi feia un parell de dies i no se n’havia fet preparar més.

—N’està ben segura, d’això?

—Ben segura, senyor.

—Aleshores aquest punt ja el tenim aclarit! A propòsit, ahir la seva senyora no li va demanar pas que li signés cap document?

—Que jo li signés un document? No, senyor.

—Quan Mr. Hastings i Mr. Lawrence van tornar ahir a la tarda, van trobar la seva senyora ocupada escrivint unes cartes. Suposo que no deu tenir cap idea de a qui anaven dirigides aquelles cartes, oi?

—Temo que no, senyor. Jo a la tarda vaig ser fora. Potser l’Annie li ho podria dir, per bé que és una noia molt despreocupada. Anit no va arribar ni a netejar les tasses del cafè. Això és el que passa quan jo no sóc aquí per tenir cura de les coses.

Poirot va alçar la mà.

—Ja que les van deixar sense rentar, Dorcas, deixi-les-hi una mica més, si us plau. M’agradaria examinar-les.

—Molt bé, senyor.

—A quina hora se’n va anar vostè, ahir a la tarda?

—Cap a les sis, senyor.

—Gràcies, Dorcas, això és tot el que volia preguntar-li. —Poirot es va posar dret i se’n va anar fins a la finestra—. Estava admirant aquests parterres. A propòsit, quants jardiners hi treballen, aquí?

—Ara només tres, senyor. Abans de la guerra en teníem cinc. Era quan això es mantenia com s’ha de mantenir la casa d’un senyor. M’hauria agradat que ho hagués vist aleshores, senyor. Feia goig de veure. Ara, en canvi, només hi tenim el vell Manning, el jove William i una jardinera de la nova fornada, que va amb pantalons i coses així. Ah, vivim en uns temps espantosos!

—Els bons temps tornaran altre cop, Dorcas. Almenys això esperem tots. Voldrà fer venir l’Annie, ara?

—Sí, senyor. Gràcies, senyor.

—Com ho sabia que Mrs. Inglethorp es prenia unes pólvores per a dormir? —vaig preguntar, tot encuriosit, mentre Dorcas sortia de l’habitació—. I allò de la clau perduda i del duplicat?

—Una cosa després de l’altra. Pel que fa a les pólvores per a dormir, ho he sabut per això —de sobte em va ensenyar una capseta de cartó, com les que fan servir els farmacèutics per a posar-hi els medicaments fets a base de pólvores.

—On l’ha trobada?

—En un calaix de sota el rentamans que hi ha al dormitori de Mrs. Inglethorp. Era el número sis del meu catàleg.

—Però suposo que, com que la darrera dosi se la va prendre fa dos dies, la cosa no té pas gaire importància, oi, Poirot?

—Probablement no, però, no nota alguna cosa peculiar en aquesta capsa?

Vaig examinar-la minuciosament.

—No, no ho crec pas.

—Fixi’s en l’etiqueta.

Vaig llegir l’etiqueta amb molt de compte: «Una dosi abans d’anar a dormir, si cal. Mrs. Inglethorp».

—No, no hi veig res d’anormal.

—Ni el fet que no hi consti el nom de cap farmacèutic?

—Ah! —vaig exclamar—. Això és certament ben estrany!

—Ha vist mai que un farmacèutic lliuri una capsa com aquesta sense el seu nom imprès al damunt?

—No, la veritat és que no.

Em començava a apassionar per aquella qüestió, quan Poirot va refredar el meu entusiasme, bo i observant:

—I en canvi l’explicació és molt senzilla. De manera que no s’hi capfiqui, amic meu.

Un cruixit de sabates, ben audible, va anunciar la proximitat d’Annie, de manera que no vaig tenir temps de respondre res.

Annie era una noia atractiva i ben proporcionada, que evidentment sentia una intensa excitació barrejada amb un cert gust per la tragèdia.

Poirot va anar de seguida al gra, amb una certa brusquedat professional.

—L’he fet venir, Annie, perquè m’ha semblat que vostè potser em podria dir alguna cosa sobre les cartes que Mrs. Inglethorp va escriure anit. Quantes van ser? I podria donar-me algun dels noms i les adreces dels destinataris?

Annie va pensar uns moments.

—Va escriure quatre cartes, senyor. Una per a Ms Howard, i una per a Mr. Wells, el seu advocat, i les altres dues no crec pas recordar per a qui eren, senyor… Oh, sí! Una era per a Ross, els nostres subministradors de queviures de Tadminster. L’altra, no ho recordo.

—Pensi-hi —va apressar-la Poirot.

Annie es va esforçar en va.

—Ho sento, senyor, però se me n’ha anat del cap. Suposo que no m’hi devia fixar prou.

—No hi fa res —va dir Poirot, sense trair cap signe de decepció—. Ara li vull preguntar una altra cosa. Al dormitori de Mrs. Inglethorp hi ha un cassó amb una mica de cacau a dins. Se’n prenia cada nit?

—Sí, senyor, l’hi entràvem a l’habitació cada vespre, i ella, a la nit, quan en tenia ganes, se l’escalfava.

—Què era? Cacau natural?

—Sí, senyor. Fet amb llet, una cullerada de sucre i dues cullerades de rom.

—Qui l’hi entrava, a l’habitació?

—Jo, senyor.

—Sempre?

—Sí, senyor.

—A quina hora?

—Per regla general, quan entrava a córrer les cortines, senyor.

—L’hi portava directament des de la cuina?

—No, senyor. Miri, a la cuina de gas no tenim gaire lloc, de manera que la cuinera l’acostumava a preparar d’hora, abans de fer coure la verdura per a sopar. Aleshores jo solia pujar-lo i deixar-lo damunt de la taula que hi ha tocant a la porta giratòria, i després el portava cap a la seva habitació.

—La porta giratòria es troba a l’ala esquerra, oi que sí, Annie?

—Sí, senyor.

—I la taula, és en aquesta banda de la porta o a l’altra I banda…? És a dir, a la del servei.

—És en aquesta banda, senyor.

—A quina hora el va pujar anit?

—Diria que cap a un quart de vuit, senyor.

—I a quina hora el va entrar al dormitori de Mrs. Inglethorp?

—Quan vaig entrar a córrer les cortines, senyor. Cap a les vuit. Mrs. Inglethorp va venir cap al llit abans que jo hagués acabat.

—Així, doncs, entre un quart de vuit i les vuit, el cacau es va quedar damunt de la taula, allí, a l’ala esquerra?

—Sí, senyor —el rostre d’Annie s’havia anat tornant cada cop més vermell i, ara, de sobte, va deixar anar:

—I si hi havia sal, senyor, no era pas per culpa meva.

Jo no hi vaig posar mai sal, allí.

—Què li fa pensar que hi havia sal? —va preguntar Poirot, interessat.

—Que la vaig veure a la safata, senyor.

—Va veure sal a la safata?

—Sí. Semblava sal gruixuda de cuina. Jo no havia vist pas que hi fos quan vaig pujar la safata, però quan vaig anar a dur-la a l’habitació de la senyora la hi vaig veure de seguida, i suposo que l’hauria d’haver tret i haver demanat a la cuinera que tornés a preparar el cacau. Però I tenia pressa perquè la Dorcas era fora i vaig pensar que potser el cacau estaria bé, i que la sal només hauria anat a parar a la safata i prou. De manera que la vaig espolsar amb el davantal i vaig entrar-li la safata.

Em va costar moltíssim de controlar la meva agitació. Sense saber-ho, Annie ens havia facilitat una prova important. Quina boca més gran que hauria obert si hagués i sabut que aquella «sal gruixuda de cuina» era estricnina, un dels verins més mortals coneguts per la humanitat!

A mi em meravellava la tranquil·litat de Poirot. El seu autocontrol era sorprenent. Em vaig quedar esperant la seva pròxima pregunta amb impaciència, però aquesta em va decebre.

—Quan va entrar al dormitori de Mrs. Inglethorp, la porta que comunica amb l’habitació de Ms Cynthia estava tancada amb el baldó?

—Oh! Sí, senyor; sempre n’estava. No s’obria mai.

—I la porta que comunicava amb la de Mr. Inglethorp? Es va fixar si també estava tancada amb el baldó?

Annie vacil·là.

—No li ho podria dir amb exactitud, senyor; estava tancada, però no podria pas dir si estava passat el baldó o no, en realitat.

—Quan vostè se’n va anar de l’habitació, Mrs. Inglethorp va tancar la porta darrere seu?

—No, senyor, aleshores no, però suposo que ho devia fer més tard. Sempre acostumava a tancar la porta amb clau, a la nit. És a dir, la porta que donava al passadís.

—Es va fixar si hi havia cap taca de cera a terra, ahir, quan va fer l’habitació?

—De cera? Oh, no, senyor. Mrs. Inglethorp no tenia cap espelma. Només tenia un llum per a llegir.

—Així, doncs, si hi hagués hagut una gran taca de cera a terra, a vostè li sembla que és ben segur que se n’hauria adonat?

—Sí, senyor, i l’hauria tret amb un tros de paper assecant i una planxa calenta.

Aleshores Poirot li va repetir la pregunta que havia fet a Dorcas:

—La seva senyora ha tingut mai cap vestit verd?

—No, senyor.

—Ni un mantell, ni una capa, ni… Com en diuen vostès… Una jaqueta esportiva?

—Verda, no, senyor.

—Ni ningú més de la casa?

Annie es va posar a pensar.

—No, senyor.

—N’està segura?

—Ben segura.

—Bien! Això és tot el que volia saber. Moltes gràcies.

Amb un somriure nerviós, Annie se’n va anar de l’habitació fent cruixir altre cop les seves sabates. La meva excitació reprimida va esclatar.

—Poirot —vaig exclamar—, el felicito! Ha fet un gran descobriment!

—Quin gran descobriment?

—Home, que va ser el cacau i no el cafè, el que estava emmetzinat. Això ho explica tot! És clar que el verí no va fer efecte fins a les primeres hores de la matinada; això va ser perquè el cacau no se’l va prendre fins a mitjanit.

—Així, doncs, vostè creu que el cacau —fixi’s bé en el que li dic, Hastings—, vostè creu que el cacau contenia l’estricnina?

—Per descomptat! Aquella sal de la safata, què més podria haver estat?

—Podria haver estat sal —contestà Poirot plàcidament.

Jo vaig arronsar les espatlles. Si s’ho prenia d’aquella manera, no valia la pena de discutir-hi. Em va passar pel cap la idea, i no pas per primera vegada, que el pobre Poirot s’estava fent vell. Per dintre meu vaig pensar que era una sort que s’hagués associat amb algú que posseïa una mena de mentalitat més receptiva.

Poirot m’estava esguardant amb els ulls quietament espumejants.

—No està satisfet de mi, mon ami?

—Estimat Poirot —vaig dir-li fredament—, no sóc pas jo qui li ha de dir què ha de pensar. Vostè té el dret de mantenir les seves pròpies opinions, com jo tinc el dret de mantenir les meves.

—Un sentiment ben admirable —va observar Poirot, posant-se dret tot de sobte—. Ara ja he acabat amb aquesta habitació. A propòsit, de qui és aquell escriptori més petit que hi ha en aquell angle?

—És el de Mr. Inglethorp.

—Ah! —va intentar de pujar-ne la part superior—. Està tancat. Però potser una de les claus de Mrs. Inglethorp podrà obrir-lo. —Va provar-ne algunes, fent-les girar cap aquí i cap allà amb la seva mà d’expert i, finalment, llançant una exclamació de satisfacció, va dir—: Voilà! No és la clau que hi correspon, però l’obrirà en un segon. —Va enrotllar cap amunt la part superior de l’escriptori i va fer una ràpida ullada als documents que hi havia, tots ells guardats ordenadament. Sorprenentment, no els va examinar; en tornar a tancar l’escriptori observà únicament en un to d’aprovació—: Decididament és un home metòdic, aquest Mr. Inglethorp!

Ser un «home metòdic» era, segons el parer de Poirot, la lloança més gran que es podia fer d’un individu.

Em va fer l’efecte que el meu amic ja no era allò que havia estat, quan va divagar d’una manera inconnexa.

—No hi havia segells a l’escriptori de Mr. Inglethorp, però n’hi podria haver hagut, eh, mon ami? N’hi podria haver hagut? Sí —els seus ulls van recórrer l’habitació—. Aquest tocador no té res més per a explicar-nos. No ens ha dit pas gaire cosa. Només això.

Es va treure un sobre arrugat de la butxaca i me’l va passar. Era un document més aviat curiós. Un sobre senzill, vell i brut, amb unes quantes paraules escrites de través, fetes aparentment d’una manera fortuïta. A continuació en reprodueixo un facsímil:



«posseïda Estic posseïda Ell està posseït Estic posseïda posseïda»





CAPÍTOL V


No és estricnina, oi que no?

—On ho ha trobat, això? —vaig preguntar a Poirot, tot encuriosit.

—A la paperera. Reconeix de qui és la lletra?

—Sí, és de Mrs. Inglethorp. Però, què significa?

Poirot va arronsar les espatlles.

—No ho sé pas, però resulta suggestiu.

Una idea extravagant va travessar el meu cervell. Era possible que la ment de Mrs. Inglethorp estigués desequilibrada? Se li havia ficat al cap alguna idea fantàstica de possessió demoníaca? I, en aquest cas, no era també possible que s’hagués pogut llevar la seva pròpia vida?

Era a punt d’exposar aquestes teories a Poirot, quan les seves pròpies paraules me’n van distreure.

—Vingui —va dir Poirot—, ara examinarem les tasses de cafè!

—Estimat Poirot! De què dimoni ha de servir, ara que sabem allò del cacau?

—Oh, là là! Aquell miserable cacau! —exclamà Poirot frívolament. Es va posar a riure amb una aparent delectació elevant els braços al cel, bo i imitant un gest de desesperació que jo no vaig poder evitar de considerar del pitjor gust possible.

—I d’altra banda —vaig dir jo amb una fredor cada cop més accentuada—, com que Mrs. Inglethorp es va pujar el cafè cap al seu dormitori, no veig pas què espera trobar-hi, tret que consideri probable que descobrim un paquet d’estricnina a la safata dels cafès!

Poirot s’asserenà de sobte.

—Au, vinga, amic meu —va dir, passant el seu braç per entre el meu—. Ne vous fâchez pas! Permeti’m que m’interessi per les meves tasses de cafè i jo respectaré el seu cacau. Vinga! Fem un tracte?

Resultava tan estrambòticament còmic que em vaig veure forçat a riure; vam entrar junts a la sala d’estar, on les tasses de cafè i la safata romanien sense tocar, tal com les hi havíem deixat.

Poirot va fer que li recapitulés l’escena de la nit anterior. M’escoltava amb molta atenció i anava verificant la posició de les diverses tasses.

—De manera que Mrs. Cavendish es trobava al costat de la safata… i va abocar el cafè. Sí. Després va venir cap a la Finestra on vostè seia amb Mademoiselle Cynthia. Sí. Aquí hi ha les tres tasses. I la tassa de la lleixa de la llar de foc, a mig beure, que deu ser la de Mr. Lawrence Cavendish. I la de la safata?

—La de John Cavendish. Vaig veure com la hi posava ell mateix.

—Bé. Una, dues, tres, quatre, cinc… Però aleshores, on és la tassa de Mr. Inglethorp?

—Ell no en pren, de cafè.

—Així doncs, les tenim totes. Un moment, amic meu.

Amb una cura infinita, va agafar una o dues gotes del pòsit de cada tassa, tancant-les hermèticament i separadament en uns tubs d’assaig, i tastant-les una per una, mentre ho feia. La seva fisonomia va experimentar un canvi curiós. Hi aparegué una expressió que només podria descriure com a mig perplexa i mig alleujada.

—Bien! —va dir a la llarga—. És evident! Havia tingut una idea, però veig que estava totalment equivocat. Sí, totalment equivocat. I en canvi és estrany. Però tant li fa, de moment.

Amb un característic arronsament d’espatlles, es va treure del cervell el que fos que l’estigués preocupant.

Des de bon començament jo ja li hauria pogut dir que aquella obsessió pel cafè havia d’acabar forçosament en un atzucac, però em vaig mossegar la llengua. Al cap i a la fi, al seu dia Poirot havia estat un gran home.

—L’esmorzar és a punt —va dir John Cavendish, venint del saló—. Esmorzarà amb nosaltres, Monsieur Poirot?

Poirot va acceptar. Em vaig fixar en John. Ja tornava a ser gairebé el mateix de sempre. El xoc que li havien produït els fets de la nit anterior l’havia trasbalsat temporalment, però la seva reposada serenor ja tornava a ser la de tota la vida. Era un home de molt poca imaginació, en agut contrast amb el seu germà, que era un home que potser en tenia massa.

Des de les primeres hores del matí, John havia estat molt enfeinat enviant telegrames —un dels primers havia estat destinat a Evelyn Howard—, escrivint gasetilles per als diaris, i ocupant-se, en general, de totes aquelles tasques malenconioses que comporta una defunció.

—Puc preguntar-li com van les seves recerques? —preguntà en John—. Les seves investigacions assenyalen que la meva mare ha mort de mort natural… o bé… ens hem de preparar per al pitjor?

—Crec, Mr. Cavendish —va dir Poirot amb el posat greu—, que faria bé de no carregar-se de falses esperances. Em pot indicar quin és el punt de vista dels altres membres de la família?

—El meu germà Lawrence està convençut que estem fent molt enrenou per no res. Diu que tot indica que es tracta d’un senzill cas de col·lapse cardíac.

—N’està convençut, oi? Això resulta molt interessant… Molt interessant —mormolà Poirot en veu baixa—. I Mrs. Cavendish?

El rostre de John s’enfosquí lleugerament.

—No tinc ni la més mínima idea de quins són els punts de vista de la meva muller, quant a aquest afer.

Aquella resposta va provocar un momentània sensació d’engavanyament. Fent un esforç, John va trencar el silenci incòmode que s’havia creat, bo i dient:

—Ja li he dit que Mr. Inglethorp ha tornat, oi?

Poirot va fer que sí amb el cap.

—Tots nosaltres ens trobem en una posició força incòmoda. És clar que se l’ha de tractar com sempre… Però, carai, se’t fa un nus a la gola quan t’asseus a taula amb un possible assassí!

Poirot va assentir comprensivament.

—Ho entenc perfectament. És una situació ben difícil per a vostè, Mr. Cavendish. Li voldria fer una pregunta. La raó que ha donat Mr. Inglethorp, pel fet de no haver tornat, ahir a la nit, ha estat que es va oblidar d’endur-se les claus de la casa. No és així?

—Sí.

—Suposo que estan ben segurs que se les va oblidar, les claus, que finalment no se les va emportar, oi?

—No en tinc ni idea. No se m’ha acudit en absolut d’anar-ho a mirar. Sempre les hem tingut al calaix del saló. Vaig a mirar si hi són.

Poirot va alçar la mà amb un lleuger somriure.

—No, no, Mr. Cavendish, ara ja és massa tard. Estic segur que les hi trobarà. Si Mr. Inglethorp les va prendre, ara ja ha tingut temps de sobra de tornar-les-hi.

—Així, doncs, vostè creu…

—Jo no crec res. Si algú hagués tingut la possibilitat de mirar-ho aquest matí abans que ell tornés i les hi hagués vist, allò hauria estat un punt molt valuós a favor seu. Això és tot.

John es va quedar esmaperdut.

—No es preocupi —va dir Poirot en un to suau—. Li asseguro que no s’ha de preocupar per res. Fent ús de la seva amabilitat, li suggereixo que ens n’anem a esmorzar.

Tots ens vam reunir al menjador. És clar, ateses les circumstàncies, no resultàvem pas un grup gaire animat. La reacció que es produeix després d’un xoc com aquell és sempre desagradable i jo crec que tots en sofríem les conseqüències. La correcció i la bona educació feien que el nostre capteniment fos el mateix de sempre; tot i així, no podia evitar de preguntar-me si aquell autocontrol era una cosa que comportava realment grans dificultats o no. No es veien ulls vermells, ni senyals d’afliccions suportades en secret. Em va semblar que tenia ben bé raó de creure que Dorcas era la persona més afectada personalment per la tragèdia.

Passo per alt Alfred Inglethorp, que feia el paper del vidu afligit d’una manera que vaig trobar repulsiva a causa de la seva hipocresia. Em vaig preguntar si sabia que en sospitàvem. Segurament no devia desconèixer aquell fet, per més que l’hi amaguéssim. Sentia alguna secreta sensació de por o bé estava segur que el seu crim no seria castigat? Per descomptat, el recel que surava en l’ambient devia advertir-li que ja era un home marcat.

En sospitava tothom, però? Què devia pensar Mrs. Cavendish? La vaig estar observant asseguda allí, al cap de taula, elegant, assossegada i enigmàtica. Amb el seu vestit gris, amb uns volants blancs als punys que li queien per damunt de les seves mans delicades, estava molt bonica. Quan volia, però, el seu rostre es podia tornar tan inescrutable com el d’una esfinx. Estava molt callada, amb prou feines obria els llavis i, en canvi, en certa manera, jo notava que la gran força de la seva personalitat ens dominava a tots.

I la petita Cynthia? Sospitava alguna cosa? Se la veia molt cansada i em va semblar que fins i tot malalta. La feixuguesa i el decandiment que mostrava eren molt marcats. Li vaig preguntar si es trobava malament i, amb tota franquesa, em va contestar:

—Sí, tinc molt mal de cap.

—Es vol prendre una altra tassa de cafè, mademoiselle? —va fer Poirot, sol·lícit—. La farà reviscolar. No hi ha res millor per al mal de tête. —El detectiu es va alçar d’un salt i va agafar la seva tassa.

—Sense sucre —va dir Cynthia, veient que Poirot agafava les pinces del sucre.

—Sense sucre? Deixa de prendre’n en temps de guerra, oi, mademoiselle?

—No, no en prenc mai amb el cafè.

—Sacré! —mormolà Poirot per a si mateix, quan va tornar la tassa emplenada de nou.

Només jo el vaig sentir i, esguardant encuriosit aquell home baixet, vaig veure que el seu rostre tractava de vèncer una agitació continguda i que els seus ulls eren tan verds com els d’un gat. Poirot havia sentit o vist alguna cosa que l’havia afectat fortament, però, què podia dir-ne jo, d’allò? Normalment no em considero pas un home toix, però confesso que res d’extraordinari no havia atret la meva atenció.

Al cap d’un moment, la porta es va obrir i aparegué Dorcas.

—Mr. Wells el vol veure, senyor —va dir a John.

Vaig recordar que aquell nom corresponia a l’advocat al qual Mrs. Inglethorp havia escrit la nit anterior.

John es va posar dret de seguida.

—Faci’l passar al meu estudi —a continuació es va girar cap a nosaltres—. És l’advocat de la meva mare —va explicar. I en una veu més baixa va afegir—: També és el jutge de primera instància, sabeu? Que em voldríeu acompanyar, potser?

Vam consentir-hi i ens en vam anar darrere seu. John va seguir sol endavant i jo vaig aprofitar l’oportunitat per xiuxiuejar a Poirot:

—Així, doncs, es durà a terme una investigació judicial?

Poirot va assentir distretament. Semblava absorbit pels seus propis pensaments; tant, que em va picar la curiositat.

—Què li passa? No fa cas del que li dic.

—Es cert, amic meu. Estic molt preocupat.

—Per què?

—Perquè Mademoiselle Cynthia no es posa sucre al cafè.

—Què? No ho pot pas dir seriosament, això!

—I tant que ho dic seriosament. Ah! Aquí hi ha alguna cosa que jo no entenc. El meu instint anava bé.

—Quin instint?

—El que em va fer insistir a examinar aquelles tasses de cafè. Chut! Ara, prou!

Vam seguir John al seu estudi, i ell va tancar la porta darrere nostre.

Mr. Wells era un home agradable, de mitjana edat, amb uns ulls molt vius i una típica boca d’advocat. John ens va presentar i li explicà la raó de la nostra presència.

—Ja deu comprendre, Wells —va afegir—, que tot això és estrictament privat. Encara esperem que no calgui dur a terme cap tipus d’investigació.

—I tant! I tant! —va dir Mr. Wells en un to tranquil·litzador—. M’agradaria haver-los pogut evitar les molèsties i la publicitat d’una investigació, però, és clar, resulta impossible d’evitar-ho a manca del certificat de defunció d’un metge.

—Sí, suposo que sí.

—És un home molt llest, en Bauerstein. M’ha semblat entendre que és tot una autoritat en toxicologia.

—Ja —va respondre John una mica encarcarat.

Tot seguit va afegir en un to una mica vacil·lant:

—Haurem d’aparèixer com a testimonis… Vull dir… Tots nosaltres?

—Vostè, per descomptat… I, d’això, Mr… hum… Inglethorp.

Es produí una petita pausa abans que l’advocat continués dient en el seu to suau:

—Qualsevol altre testimoni serà purament confirmatori, un mer assumpte formal.

—Ja l’entenc.

Una tènue expressió d’alleujament s’emparà de la cara de John. Em va deixar perplex, perquè no en veia l’explicació.

—Si no hi té res en contra —va seguir dient Mr. Wells—, havia pensat en divendres. Això ens donarà temps suficient per a l’informe del doctor. L’examen post mortem ha de tenir lloc aquesta nit, oi que sí?

—Sí.

—Així, doncs, aquell dia li anirà bé?

—Perfectament.

—No cal que li digui, estimat Cavendish, fins a quin punt lamento aquest afer tan trist.

—No ens pot ajudar a resoldre aquest assumpte, monsieur? —s’interposà Poirot, parlant per primer cop des que havia entrat a l’habitació.

—Jo?

—Sí. Hem sabut que anit Mrs. Inglethorp li va escriure una carta. La deu haver rebut aquest matí.

—Així ha estat, però no conté cap tipus d’informació. És purament una nota en què em demanava que la visités aquest matí, ja que volia el meu consell en un assumpte de gran importància.

—No li dóna cap pista sobre què podia ser?

—Malauradament, no.

—És una pena —va dir John.

—Una gran pena —va dir també Poirot amb el posat greu.

Es produí un silenci. Poirot es va quedar pensarós uns moments. Finalment es dirigí altre cop a l’advocat.

—Mr. Wells, hi ha una cosa que voldria preguntar-li… En fi, si això no va contra tota discreció professional. Havent-se produït la mort de Mrs. Inglethorp, qui heretarà els seus diners?

L’advocat vacil·là uns moments i, tot seguit, va contestar:

—Això serà una cosa pública d’aquí a molt poc, de manera que si Mr. Cavendish no diu el contrari…

—En absolut —intervingué en John.

—Així, doncs, no veig cap raó per la qual no hagi de respondre a la seva pregunta. Mitjançant el seu darrer testament, datat l’agost de l’any passat, després de diverses donacions de poca importància per als servents, etc., deixava tota la seva fortuna al seu fillastre, Mr. John Cavendish.

—Això, i perdoni la pregunta, Mr. Cavendish, no resultava més aviat injust pel que feia al seu altre fillastre, Mr. Lawrence Cavendish?

—No, no ho crec pas. Miri, d’acord amb els termes del testament del seu pare, mentre que John heretaria la propietat, Lawrence, a la mort de la seva madrastra, heretaria una considerable suma de diners. I Mrs. Inglethorp deixava els seus propis diners al seu fillastre gran, perquè sabia que hauria d’encarregar-se de mantenir la finca de Styles. Segons el meu parer, es tractava d’una distribució molt equitativa.

Poirot va assentir pensarosament amb el cap.

—Ja ho entenc. Però, oi que segons les lleis angleses aquell testament va quedar automàticament anul·lat quan Mrs. Inglethorp es va tornar a casar?

Mr. Wells va assentir amb el cap.

—Tal com anava a afegir, Monsieur Poirot, aquell document ara és nul i sense cap mena de valor.

—Hein! —exclamà Poirot. Va quedar-se pensarós uns instants i, tot seguit, preguntà—: En tenia coneixement, d’això, Mrs. Inglethorp?

—No ho sé. Es molt possible.

—En tenia —va dir John inesperadament—. Justament ahir vam estar parlant de l’assumpte dels testaments que quedaven anul·lats pels nous casaments.

—Ah! Una altra pregunta més, Mr. Wells. Vostè ha dit «el seu darrer testament». Mrs. Inglethorp havia fet, doncs, diversos testaments anteriorment?

—Per terme mitjà, feia un nou testament una vegada l’any —va contestar Mr. Wells, impertorbable—. Tenia una certa tendència a canviar d’opinió, pel que feia a les seves disposicions testamentàries, i beneficiava ara un membre de la família, ara un altre.

—Suposi —va suggerir Poirot— que, sense que vostè en tingués coneixement, hagués fet un nou testament a favor d’algú que, en cap sentit de la paraula, no formés part de la família; diguem, per exemple, Ms Howard. L’hauria sorprès, això?

—En absolut.

—Ah! —Poirot semblava haver esgotat les seves preguntes sobre el tema.

Jo me li vaig acostar, mentre John i l’advocat debatien la qüestió de l’examen dels documents de Mrs. Inglethorp.

—Vostè creu que Mrs. Inglethorp va poder fer un testament deixant tots els seus diners a Ms Howard? —vaig preguntar-li en veu baixa, amb una certa curiositat.

Poirot va somriure.

—No.

—Aleshores, per què ho ha preguntat?

—Calli!

John Cavendish s’havia girat cap a Poirot.

—Vol venir amb nosaltres, Monsieur Poirot? Anem a examinar els documents de la meva mare. A Mr. Inglethorp ja li està prou bé, que ho fem Mr. Wells i jo.

—Això simplifica molt les coses —mormolà l’advocat—. Perquè, per descomptat, tècnicament tenia dret… —No va acabar de dir la frase.

—Primer mirarem a l’escriptori del tocador —explicà en John— i després pujarem al seu dormitori. Els documents més importants els guardava en un maletí vermell que haurem d’examinar amb molta cura.

—Sí —va dir l’advocat—, és molt possible que hi hagi un altre testament posterior al que jo tinc en el meu poder.

—Hi ha un altre testament —havia estat Poirot el qui havia parlat.

—Què? —John i l’advocat se’l van mirar, esfereïts.

—O, més ben dit —va seguir dient, impertorbable, el meu amic—, n’hi havia hagut un.

—Què vol dir, que n’hi havia hagut un? On és, ara?

—Està cremat!

—Cremat?

—Sí. Mirin això.

Va treure el fragment mig cremat que havíem trobat a la llar de foc del dormitori de Mrs. Inglethorp i el va lliurar a l’advocat fent-li una petita explicació de quan i on l’havia trobat.

—Però segurament això deu ser d’un testament antic.

—No ho crec pas. De fet, estic gairebé segur que no es va escriure pas abans d’ahir a la tarda.

—Què? Impossible! —van exclamar simultàniament els dos homes.

Poirot es va girar cap a John.

—Si em permet que faci venir el seu jardiner, li ho demostraré.

—Oh, per descomptat… Però no entenc…

Poirot alçà la mà.

—Faci el que li demano. Després em preguntarà tot el que vulgui.

—Molt bé.

Va estirar la campaneta.

Al cap d’uns instants es va presentar Dorcas.

—Dorcas, li voldrà dir a Manning que vingui aquí un moment?

—Sí, senyor.

Dorcas es va retirar.

Vam esperar enmig d’un silenci tens. Només Poirot semblava sentir-se totalment còmode i s’entretingué traient la pols d’un angle de la llibreria que havia quedat sense repassar.

Els passos feixucs d’unes botes clavetejades damunt de la grava del jardí anunciaren l’arribada de Manning. John va mirar Poirot interrogativament. Aquest va assentir amb el cap.

—Entri, Manning —va dir John—. Vull parlar amb vostè un moment.

Manning va entrar lentament i amb una certa vacil·lació per la porta de finestrons que donava al jardí, i s’hi va quedar tan a prop com va poder. Duia la gorra a les mans, i l’anava fent girar sense parar. Tenia l’esquena molt corbada, per bé que probablement no era tan vell com semblava, ja que els seus ulls eren aguts i intel·ligents; de fet, contradeien el seu parlar lent, tirant a caut.

—Manning —va dir John—, aquest senyor li farà unes preguntes a les quals jo vull que vostè respongui.

—Sí, senyor —mormolà Manning.

Poirot va avançar enèrgicament cap a ell. Els ulls de Manning el van resseguir amb un lleuger menyspreu.

—Ahir a la tarda vostè va estar plantant un parterre de begònies a la banda sud de la casa, oi que sí, Manning?

—Sí, senyor; jo i en William.

—I Mrs. Inglethorp va sortir per la finestra i els va cridar, oi que sí?

—Sí, senyor; ens va cridar.

—Digui’m amb les seves pròpies paraules què va passar després d’això.

—Bé, senyor, no gaire cosa més. Va dir a en William que baixés amb bicicleta al poble i que li portés un imprès de testament o una cosa així, no sé exactament què era; li ho va escriure.

—I què més?

—Bé, doncs ell ho va fer, senyor.

—I què va passar, després?

—Vam seguir treballant amb les begònies, senyor.

—No els va tornar a cridar, Mrs. Inglethorp?

—Sí, senyor; tant a mi com a en William, ens va tornar a cridar.

—Per què?

—Ens va fer entrar perquè signéssim amb els nostres noms al peu d’un llarg document… A sota d’on ella havia signat.

—Van veure res del que hi havia escrit damunt de la signatura? —va preguntar Poirot secament.

—No, senyor; hi havia un tros de paper assecant a sobre d’aquella part.

—I vostès van signar on ella els va dir?

—Sí, senyor; primer jo i després en William.

—Què va fer-ne després, d’aquell document?

—Bé, senyor, el va ficar en un sobre gran, i aquest el va posar a dins d’un maletí vermell que hi havia damunt del seu despatx.

—Quina hora era quan els va cridar per primer cop?

—Diria que cap a les quatre, senyor.

—No podia haver estat a dos quarts de quatre?

—No, diria que no, senyor. Més aviat era una mica després de les quatre que no pas abans.

—Gràcies, Manning, amb això n’hi haurà prou —va dir Poirot en un to de veu agradable.

El jardiner es va mirar el seu patró, que assentí amb el cap, i aleshores, duent-se un dit cap al front i mormolant alguna cosa, s’enretirà amb molt de compte per la porta de finestrons que donava al jardí.

Tots ens vam mirar.

—Déu del cel! —va murmurar John—. Quina extraordinària coincidència.

—Quina coincidència?

—Que la meva mare fes un testament el mateix dia de la seva mort!

Mr. Wells es va escurar el coll i observà secament:

—N’està molt segur, que es tracta d’una coincidència, Cavendish?

—Què vol dir?

—Vostè m’ha dit que la seva mare va tenir una violenta enganxada amb algú ahir a la tarda…

—Què vol dir? —exclamà altra vegada John.

Se li notava un tremolor a la veu i s’havia tornat molt pàl·lid.

—Com a conseqüència d’aquella baralla, la seva mare va redactar a corre-cuita i corrents un nou testament. El contingut d’aquest testament no se sabrà mai. No va comunicar a ningú cap de les seves clàusules. Aquest matí, sens dubte, m’hauria consultat sobre l’assumpte… però no ha tingut l’ocasió de fer-ho. El testament desapareix i ella s’endú el seu secret a la tomba. Cavendish, temo que aquí no hi ha gaire coincidència. Monsieur Poirot, estic segur que deu estar d’acord amb mi que aquests fets són molt suggeridors.

—Suggeridors o no —va interrompre en John—, estem molt agraïts a monsieur Poirot per aclarir-nos aquesta qüestió. Si no hagués estat per ell, mai no hauríem sabut res de l’existència d’aquest testament. Li puc demanar, monsieur, què li va fer sospitar que això hagués pogut passar?

Poirot va somriure i contestà:

—Un sobre vell amb unes quantes paraules escrites al damunt i un parterre de begònies acabat de plantar.

Em sembla que John li hauria fet més preguntes, però just aleshores es va sentir la forta remor d’un motor i tots ens vam girar cap a la finestra en el moment en què el vehicle hi passava per davant.

—Evie! —cridà en John—. Perdoni’m, Wells.

Tot seguit se n’anà ràpidament cap al saló.

Poirot em va mirar interrogativament.

—Ms Howard —li vaig explicar.

—Ah! Estic satisfet que hagi vingut. Aquí tenim una dona amb un bon cap, i també amb un bon cor, Hastings, per bé que el bon Déu no li va donar bellesa!

Vaig seguir l’exemple de John i vaig sortir cap al saló, on Ms Howard estava fent esforços per desfer-se de la voluminosa massa de vels que li embolicaven el cap. Quan em va mirar, una fiblada de remordiment va travessar el meu cos. Aquella era la dona que m’havia fet aquelles advertències tan serioses, de les quals, ai làs, jo no havia fet cas! Que de pressa i amb quin menyspreu me les havia tret del cap! Ara que havia demostrat tenir raó d’una manera tan tràgica, em sentia avergonyit. Ella havia conegut molt bé qui era Alfred Inglethorp. M’hauria agradat saber si la tragèdia s’hauria consumat si ella s’hagués quedat a la finca de Styles o si aleshores aquell home hauria temut els seus ulls vigilants.

Em vaig sentir alleujat quan em va donar la mà amb aquella encaixada forta que jo recordava tan bé. Els seus ulls em miraven tristos, però no acusadors; que havia plorat amargament, ho podia veure per la rojor de les seves parpelles, però Ms Howard mantenia la seva vella brusquedat de sempre.

—M’he posat en camí al mateix moment de rebre el telegrama. Acabava de sortir del torn de nit. He llogat un cotxe. Era la manera més ràpida d’arribar.

—Ha menjat res aquest matí, Evie? —li va preguntar John.

—No.

—Ja m’ho pensava. Vingui, encara no han desparat la taula de l’esmorzar i li faran te per a vostè —es girà cap a mi—. Tingues-ne cura, Hastings, vols? En Wells m’està esperant. Oh! Aquí hi ha Monsieur Poirot. Ens està ajudant, sap, Evie?

Ms Howard va donar la mà a Poirot, mentre esguardava John recelosament per damunt de la seva espatlla.

—Què vol dir… que ens està ajudant?

—Ens està ajudant a investigar.

—No hi ha res a investigar. Que no se l’han endut cap a la presó, encara?

—Endur-se qui, a la presó?

—Qui? L’Alfred Inglethorp, és clar!

—Benvolguda Evie, sigui prudent. En Lawrence creu que la meva mare va morir d’un atac de cor.

—Està fet un bon enze, aquest Lawrence! —contestà Ms Howard—. Per descomptat que l’Alfred Inglethorp va assassinar la pobra Emily… Tal com sempre li havia dit que faria.

—Estimada Evie, no cridi així. Sigui de qui sigui que puguem pensar o sospitar, de moment val més parlar-ne tan poc com es pugui. La investigació no es farà fins aquest divendres.

—Ximpleries! —l’esbufec que va fer Ms Howard va ser enorme—. Esteu tots bojos. Aquest home ja serà fora del país, aleshores. Si té alguna mena de sentit comú, no s’estarà pas aquí dòcilment esperant que el pengin.

John Cavendish se la va mirar, impotent.

—Ja sé què ha passat —li va dir en un to acusador—: us heu estat escoltant els doctors. Això no s’hauria de fer mai. Què saben, ells? No res… o el suficient perquè siguin perillosos. Jo ho sé prou bé, això… El meu pare era metge. Aquest petit Wilkins és el ximple més gran que he arribat a conèixer en tota la meva vida. Un atac de cor! Quines coses de dir! Qualsevol que tingui una mica de senderi podrà veure de seguida que el seu marit l’ha enverinat. Jo sempre havia dit que l’assassinaria al llit, pobra animeta meva. I ara ja ho ha fet. I tot el que se us acut és murmurar ximpleries com ara «atac de cor» i «es farà una investigació aquest divendres». Se n’hauria d’avergonyir, d’això, John Cavendish.

—Què vol que faci? —preguntà John sense poder-se aguantar un lleuger somriure—. Ostres, Evie, no el puc pas agafar pel clatell i dur-lo a la comissaria de policia del districte.

—Bé, podria fer alguna cosa. Mirar d’esbrinar com ho ha fet. Es un perdulari molt hàbil. Potser ha xopat de verí els papers de matar mosques. Pregunti a la cuinera si n’ha trobat a faltar.

En aquell moment vaig veure ben clar que tenir sota el mateix sostre Ms Howard i Alfred Inglethorp, i aconseguir que hi hagués pau entre ells, seria una tasca hercúlia, per la qual cosa no envejava pas John. Per l’expressió del seu rostre, vaig poder veure que s’adonava clarament de la dificultat de la situació. De moment, però, es va refugiar en una retirada i deixà precipitadament l’habitació on érem.

Dorcas va portar el te acabat de fer. Quan la serventa va haver abandonat l’habitació, Poirot va deixar l’indret de prop de la finestra on s’havia estat dret i s’assegué davant Ms Howard.

—Mademoiselle —va dir en un to greu—, li vull demanar una cosa.

—Faci-ho —va respondre la senyora, ullant-lo d’una manera desfavorable.

—Voldria poder comptar amb la seva ajuda.

—L’ajudaré a penjar l’Alfred amb molt de gust —va contestar malhumorada—. Que el pengin serà massa poc per a ell. Li haurien d’arrencar els budells i esquarterar-lo, tal com es feia en els temps antics.

—Tenim els mateixos interessos, doncs —va dir Poirot—, perquè jo també vull que pengin el criminal.

—Alfred Inglethorp? Dels més complicats! Em té ben perplex. A mi, a Hercule Poirot! Hi ha dos fets significatius.

—Quins són?

—El primer és el temps que va fer ahir. Aquest és molt important.

—Bé, va fer un dia sensacional! —el vaig interrompre—. Poirot, que m’està aixecant la camisa?

—En absolut. El termòmetre va registrar 27 graus a l’ombra. No ho oblidi, amic meu. Aquesta és la clau de tot el trencacolls!

—I el segon punt?

—El fet important que Monsieur Inglethorp duu uns vestits molt peculiars, va amb una barba negra i utilitza ulleres.

—Poirot, no em puc creure que parli seriosament.

—Parlo amb tota serietat, amic meu.

—Però si això és infantil!

—No, és molt transcendental.

—I si el jurat estableix un veredicte d’assassinat amb premeditació contra Alfred Inglethorp, què se’n farà aleshores, de les seves teories?

—No es veuran afectades perquè dotze homes estúpids hagin comès un error! Però això no succeirà. D’una banda, un jurat de la comarca no tindrà cap interès a acceptar tota la responsabilitat del cas, ja que Mr. Inglethorp es troba pràcticament en la posició de senyor de la contrada. D’altra banda —va afegir plàcidament—, jo no ho permetria pas!

—Que vostè no ho permetria?

—No.

Vaig ullar aquell homenet extraordinari, entre empipat i divertit. Estava tan enormement segur d’ell mateix! Com si llegís els meus pensaments, va assentir suaument amb el cap.

—Oh, sí, mon ami, faria el que dic! —es va alçar i posà la mà damunt la meva espatlla. La seva fisonomia va sofrir un canvi absolut. Els ulls se li van omplir de llàgrimes—. Miri, amb tot això, no puc deixar de pensar en la pobra Mrs. Inglethorp, que és morta. No es feia estimar gaire, no. Però va ser molt bona amb nosaltres, els belgues. Jo li dec molt.

Vaig tractar d’interrompre’l, però Poirot va seguir dient:

—Permeti’m que li digui una cosa, Hastings. Mrs. Inglethorp no em perdonaria mai que permetés que s’arrestés l’Alfred Inglethorp, el seu marit, ara que una paraula meva el podria salvar!

—Ell o algú altre.

—No pot ser ningú més. La pobra Emily no hauria estat assassinada si ell no hagués vingut aquí. No dic pas que no estigués envoltada de taurons… Que sí, que ho estava. Però aquests només anaven darrere la seva bossa. La seva vida estava prou segura. Però va arribar Mr. Alfred Inglethorp… i en dos mesos… Au, enllestit!

—Cregui’m, Ms Howard —va dir Poirot molt seriosament—: si Mr. Inglethorp és el culpable, no se m’escaparà. Pel meu honor li dic que el faré penjar tan amunt com van penjar Aman[2]!

—Això ja està més bé —va respondre Ms Howard amb més entusiasme.

—Però li he de demanar que confiï en mi. Miri, la seva ajuda em pot ser molt valuosa. Li diré per què. Perquè en tota aquesta casa, de dolor, els seus són els únics ulls que han plorat.

Ms Howard va parpellejar i un nou registre va aparèixer entre els tons bruscos de la seva veu.

—Si amb això vol dir que jo n’estava, d’ella… Sí que n’estava. Miri, l’Emily a la seva manera era una vella molt egoista. Era molt generosa, però sempre volia alguna cosa a canvi. No deixava mai que la gent oblidés el que havia fet per ells… i d’aquesta manera perdia l’estimació de la gent. Jo no crec que se n’arribés a adonar, d’això, ni que ho trobés a faltar. En fi, així ho espero. Jo estava al seu costat en unes condicions diferents. Ja li ho vaig aclarir des de bon començament. «Cada any li costarà tantes lliures. Així de clar. I cap penic de més a sobre, ni cap parell de guants, ni entrades per al teatre». Ella, això, no ho entenia i de vegades s’ofenia molt. Deia que jo era absurdament orgullosa. No era pas això, però no li ho podia explicar. En fi, jo em vaig fer respectar sempre. I així, de tota la colla, vaig ser l’única que em vaig poder permetre d’apreciar-la. En tenia cura. La guardava de tots ells. I de sobte va arribar un entabanador amb molt bones paraules i puf!, tots els anys que m’hi havia lliurat no van servir de res.

Poirot va assentir comprensiu amb el cap.

—L’entenc molt bé, mademoiselle, entenc molt bé tot el que sent. És molt natural. A vostè li sembla que som tebis, que ens manquen foc i energia, però cregui’m, això no és cert.

En aquell moment John va treure el cap i ens va invitar perquè anéssim al dormitori de Mrs. Inglethorp, ja que ell i Mr. Wells havien acabat d’examinar rescriptori del tocador.

Mentre pujàvem les escales, John mirà cap enrere, cap al menjador, i abaixant la veu em va dir confidencialment:

—Escolta, què passarà quan aquests dos es trobin?

Jo vaig moure impotent el cap de banda a banda.

—He dit a la Mary que si pot els mantingui apartats.

—Serà capaç de fer-ho?

—Només el Senyor ho sap, això. Hi ha una cosa, però: el mateix Inglethorp no tindrà pas gaires ganes de trobar-se-la.

—Encara té les claus, oi que sí, Poirot? —li vaig preguntar quan vam arribar a la porta de l’habitació tancada.

Agafant la clau que li donà Poirot, John la va obrir i tots vam passar cap a dins. L’advocat se’n va anar directament cap a l’escriptori i John el va seguir.

—Crec que la meva mare guardava la majoria dels seus documents d’importància en aquest maletí —va dir.

Poirot va treure el petit grapat de claus.

—Permeti’m. Aquest matí, per precaució, l’he deixat tancat.

—Però si ara no n’està, de tancat.

—Impossible!

—Miri! —i dient això John va alçar la tapa.

—Mille tonnerres! —exclamà Poirot, esbalaït—. I jo que tinc les dues claus a la butxaca! —Es va llançar cap al maletí. De sobte s’enravenà—. En voilà une affaire! Aquest pany ha estat forçat!

—Què?

Poirot va deixar el maletí.

—Qui l’ha forçat? Per què? Quan? Però si la porta estava tancada!

Totes aquestes exclamacions van sortir dels nostres llavis d’una manera desordenada.

Poirot les contestà categòricament, gairebé mecànicament.

—Qui? Aquesta és la qüestió. Per què? Ah, si ho sabéssim! Quan? Des que he estat aquí, fa una hora. Pel que fa al fet que la porta estigués tancada, es tracta d’un tipus de pany molt corrent. Probablement qualsevulla de les claus d’aquest passadís hi aniria bé.

Ens vam mirar tots sense entendre res. Poirot se n’havia anat cap a la lleixa de la llar de foc. Exteriorment se’l veia tranquil, però jo em vaig adonar que les seves mans, que, seguint un hàbit seu molt arrelat, estaven posant bé els adornaments que hi havia tombats en el prestatge de la llar, tremolaven violentament.

—Mirin, la qüestió és aquesta —va dir finalment—. En aquest maletí hi havia alguna cosa, alguna mena de prova, potser molt petita, però suficient perquè poguéssim vincular l’assassí amb el seu crim. Resultava vital per a l’assassí de destruir-la abans que la descobríssim i reconeguéssim el seu significat. Per tant, s’ha arriscat, s’ha hagut d’arriscar a venir fins aquí. En trobar el maletí tancat amb clau, s’ha vist obligat a forçar-lo, i ha traït així la seva presència. Perquè s’hagi arriscat així, es deu tractar d’una cosa d’una gran importància.

—Però, què era?

—Ah! —exclamà Poirot amb un gest irat—. Això, jo no ho sé! Sens dubte, algun tipus de document, possiblement el tros de paper que la Dorcas va veure ahir a la mà de Mrs. Inglethorp. I jo —la seva fúria tornà a esclatar amb més força—, quin miserable animal que estic fet! No he sospitat res! M’he captingut com un imbècil! No hauria d’haver deixat mai el maletí aquí. Me l’hauria d’haver endut. Ah, maleït siga! Ara el paper ha desaparegut. I deu estar destruït… Deu estar-ne, però, de destruït? No hi pot haver encara alguna possibilitat? No hem de deixar cap pedra sense regirar…

Va sortir de l’habitació com un boig i jo el vaig seguir tan bon punt vaig haver recuperat l’esma suficient. Però quan vaig arribar a l’escala, no el vaig veure enlloc.

Mary Cavendish es trobava a l’indret on l’escala es bifurcava, mirant cap al saló, en la direcció per la qual Poirot havia desaparegut.

—Què li ha succeït al seu extraordinari amiguet, Mr. Hastings? Ha passat pel meu costat com un brau enfollit.

—Està una mica trasbalsat per una cosa —vaig comentar en un to de veu més aviat fluix. La veritat era que no sabia fins on volia Poirot que jo parlés. Com que vaig veure que començava a aparèixer un lleuger somriure a l’expressiva boca de Mrs. Cavendish, vaig fer els possibles per canviar de conversa tot dient:

—No s’han trobat encara, oi?

—Qui?

—Mr. Inglethorp i Ms Howard.

Mary Cavendish em va mirar d’una manera força desconcertant.

—Vostè creu que seria un desastre tan gran?

—Bé, vostè no? —vaig dir jo, tot sorprès.

—No —va dir somrient d’aquella manera tan suau que tenia—. M’agradaria veure una bona enganxada. Això aclariria una mica l’ambient. Actualment tots pensem molt i diem ben poc.

—En John no pensa igual —vaig observar—. Està molt ansiós per mantenir-los separats.

—Oh, en John!

Alguna cosa en el to de la seva veu em va encendre, i li vaig engegar:

—En John és un tipus molt ferm.

Ella em va estudiar uns moments i, deixant-me d’allò més sorprès, em va dir:

—Vostè és fidel al seu amic. M’agrada per això.

—Que no és amiga meva, també?

—Jo sóc molt mala amiga.

—Per què ho diu, això?

—Perquè és cert. Sóc agradable amb els meus amics un dia i els oblido completament l’endemà.

No sé pas què em va impel·lir a fer-ho, però m’hi vaig sentir provocat i, d’una manera una mica ximpleta, amb no gaire encert, vaig dir-li:

—I, en canvi, sembla mostrar-se invariablement agradable amb el doctor Bauerstein!

De seguida vaig lamentar les meves paraules. El rostre se li va endurir. Vaig tenir la impressió que queia una cortina d’acer i que amagava la dona real. Sense dir cap paraula es va girar i se’n va anar escales amunt, mentre jo em vaig quedar com un imbècil mirant-me-la amb la boca oberta.

Un terrabastall esgarrifós que venia del pis de sota va acaparar tot seguit la meva atenció. Podia sentir ben bé Poirot cridant i exposant els seus raonaments. Em va molestar pensar que tota la meva diplomàcia havia estat en va. Aquell homenet semblava estar explicant tot el que tenia a dintre seu a la casa sencera, un procediment que, per primer cop, em feia dubtar del seu enteniment. No podia sinó lamentar una altra vegada que el meu amic tingués aquella tendència a perdre el cap en els moments d’excitació. Vaig baixar ràpidament les escales. En veure’m, Poirot es va calmar gairebé immediatament. Jo el vaig dur cap a un racó.

—Estimat amic —li vaig dir—, és assenyat això que està fent? Ben segur que no vol que tota la casa s’assabenti del que ha succeït, oi? En realitat està fent el que l’assassí vol que faci.

—De debò ho creu, Hastings?

—N’estic segur.

—Bé, bé, amic meu, em deixaré guiar per vostè.

—D’acord. Tot i que, malauradament, ara ja és una mica massa tard.

—És cert.

El veia tan alacaigut i tan confús que em va fer pena, tot i que continuava creient que la meva reprensió era justa i assenyada.

—Bé —va dir a la llarga—, anem-nos-en, mon ami.

—Ja ha acabat, aquí?

—De moment, sí. Vol venir caminant amb mi fins al poble?

—Amb molt de gust.

Va agafar la seva cartereta i vam sortir per la porta de finestrons de la sala d’estar. En aquell moment entrava Cynthia Murdoch i Poirot es va enretirar cap a un costat per tal de deixar-la passar.

—Perdoni’m un moment, mademoiselle.

—Sí? —ella es va girar interrogativament.

—Vostè va arribar mai a preparar les medecines de Mrs. Inglethorp?

Una certa rojor va pujar a la seva cara, en veure’s obligada a contestar a aquella pregunta.

—No —va dir.

—Només les seves pólvores?

L’enrojolament se li va accentuar, mentre responia:

—Oh, sí! Una vegada li vaig preparar unes pólvores per a dormir.

—Com aquestes?

Poirot li va ensenyar la capsa buida que havia contingut les pólvores.

Ella va assentir amb el cap.

—Pot dir-me què eren? Sulfonal? Veronal?

—No, pólvores de bromur.

—Ah! Gràcies, mademoiselle; bon dia.

Mentre sortíem de la casa a bon pas, jo me’l vaig mirar una altra vegada. Molt sovint m’havia adonat que quan alguna cosa l’excitava, els ulls se li tornaven verds com els d’un gat. Ara li lluïen com unes maragdes.

—Amic meu —va dir-me finalment—, tinc una petita idea, molt estranya, i probablement totalment impossible, però sí… Hi encaixa.

Jo vaig arronsar les espatlles. Per dins vaig pensar que Poirot tenia massa tendència a aquestes idees fantàstiques. En aquell cas, realment, la veritat era prou senzilla i aparent.

—De manera que aquesta és l’explicació d’aquella capsa sense etiqueta identificadora —vaig observar jo—. Es molt senzill, tal com vostè va dir. M’estranya que no hi pensés jo mateix.

No semblava pas que Poirot m’estigués escoltant.

—Han fet un altre descobriment, là-bas —va observar, apuntant amb el dit gros per damunt de l’espatlla, cap a la mansió de Styles—. Mr. Wells m’ho ha dit quan estàvem pujant les escales.

—Què ha estat?

—Tancat a dins de l’escriptori del tocador han trobat un testament de Mrs. Inglethorp, fet abans del seu casament, en el qual deixa la seva fortuna a l’Alfred Inglethorp. Segurament el va fer quan es van prometre. Ha estat una bona sorpresa per a en Wells… i també per a en John Cavendish. Va ser redactat en un d’aquells impresos per a testaments i van actuar com a testimonis dos servents; la Dorcas, no.

—En tenia coneixement, d’això, Mr. Inglethorp?

—Ell diu que no.

—Però ens ho hem d’agafar amb reserves —vaig observar, escèptic—. Tot aquest assumpte dels testaments és molt confús. Digui’m una cosa: en quin sentit l’han ajudat aquelles paraules escrites damunt del sobre a descobrir que ahir a la tarda es va redactar un testament?

Poirot va somriure.

—Mon ami, quan està escrivint una carta, no li ha passat mai que s’ha d’aturar un moment en no saber com s’escriu exactament una determinada paraula?

—Sí, molt sovint. Suposo que a tothom li passa.

—Exactament. I, en aquest cas, no ha escrit la paraula una o dues vegades en un extrem del paper assecant o en un bocí de paper, per tal de veure’n la forma correcta? Doncs això és el que va fer Mrs. Inglethorp. Es deu recordar que la paraula «posseïda» estava escrita primer amb una essa i després amb dues… És a dir, correctament. Per tal d’assegurar-se’n encara més, la va posar dins una frase, d’aquesta manera: «Estic posseïda». A veure, de què m’ha fet adonar, això? M’ha fet adonar que Mrs. Inglethorp havia estat escrivint la paraula «posseïda» aquella tarda, i, en tenir fresc a la ment el fragment de paper que havia trobat a la llar de foc, la possibilitat d’un testament —un document que gairebé és segur que contindria aquella paraula— se m’ha acudit de seguida. Aquesta possibilitat s’ha vist confirmada per una altra circumstància. Aquest matí, en la confusió general, no s’ha escombrat el tocador i prop de l’escriptori hi havia diversos senyals d’humus i de terra. Des de fa uns quants dies fa un temps boníssim i cap bota normal i corrent no hauria deixat aquells dipòsits tan gruixuts.

»M’he desplaçat fins a la finestra i he vist de seguida que els parterres de begònies s’havien plantat de nou. El humus dels parterres era exactament igual que el del terra del tocador, i per vostè he sabut que ahir a la tarda s’hi va treballar. Això m’ha donat la seguretat que un dels jardiners, o possiblement tots dos, perquè hi havia dues parelles de petjades, havien entrat al tocador, ja que si Mrs. Inglethorp només hagués volgut parlar amb ells, molt probablement se n’hauria anat cap a la porta de finestrons i ells no haurien entrat per a res dins l’habitació. M’he convençut que havia fet un nou testament i que havia cridat els dos jardiners perquè servissin com a testimonis de la seva signatura. Els fets m’han demostrat que tenia raó en les meves suposicions.

—Molt enginyós —no vaig poder deixar d’admetre—. He de confessar que les conclusions a què jo havia arribat eren totalment errònies.

Poirot va somriure.

—Vostè dóna massa llibertat a la seva imaginació. La imaginació és un bon servent, però un mal amo. Les explicacions més senzilles són sempre les més probables.

—Una altra cosa. Com ha sabut que la clau d’aquell maletí s’havia perdut?

—No ho sabia. Ha estat una suposició que ha resultat correcta. S’ha adonat que hi havia un tros de filferro que passava pel cap de la clau? Això m’ha suggerit de seguida que s’havia arrencat d’un clauer molt senzillet. Si hagués estat perduda i s’hagués tornat a trobar, Mrs. Inglethorp l’hauria tornat a posar dins el seu grapat de claus, però allí he trobat la que evidentment era la clau duplicada, molt nova i brillant, la qual cosa m’ha fet arribar a la hipòtesi que algú altre havia ficat la clau original al pany del maletí.

—Sí —vaig dir—. L’Alfred Inglethorp, sens dubte.

Poirot em va mirar curiosament.

—Està molt segur de la seva culpabilitat, vostè?

—Bé, per descomptat. Totes les circumstàncies que van apareixent semblen indicar-ho més clarament.

—Al contrari —va dir Poirot en un to suau—, hi ha diversos punts a favor seu.

—Au, vinga!

—Sí.

—Jo només en veig un.

—Quin és?

—Que anit no va ser a la casa.

—«Mala punteria!», tal com diuen vostès, els anglesos! Ha escollit el punt que, al meu parer, l’acusa més.

—Com és això?

—Perquè si Mr. Inglethorp hagués sabut que ahir a la nit la seva esposa havia de ser enverinada, hauria fet tots els possibles per ser fora de casa. La seva excusa ha estat evidentment un muntatge. Això ens deixa dues possibilitats: o bé sabia què anava a passar, o bé tenia una altra raó per ser fora de la casa.

—I aquesta raó? —vaig preguntar, escèptic.

—Com ho puc saber, jo? Sens dubte alguna raó indigna. Diria que aquest Mr. Inglethorp és una mena de poca-vergonya… però això no el converteix necessàriament en un assassí.

Jo vaig bellugar el cap, no gens convençut i recelós.

—No hi estem d’acord, oi? —va fer Poirot—. Bé, deixem-ho. El temps ens dirà qui dels dos tenia raó. Ara, fixem-nos en d’altres aspectes del cas. Què me’n diu, del fet que totes les portes del dormitori estiguessin tancades des de dins?

—Bé… —vaig pensar uns moments—. Ens ho hem de mirar d’una manera lògica.

—És cert.

—Jo diria això: les portes estaven tancades, els nostres propis ulls ens ho han dit, però en canvi la presència de la cera a terra i la destrucció del testament demostren que durant la nit algú ha entrat a l’habitació. Hi està d’acord, fins ara?

—Totalment. Ho exposa amb una claredat admirable. Segueixi.

—Bé —vaig fer jo, animat—, com que la persona que va entrar no ho va fer per cap finestra ni per cap mitjà miraculós, d’això se’n desprèn que la porta la va haver d’obrir des de dins la mateixa Mrs. Inglethorp. Això reforça la convicció que la persona en qüestió va ser el seu marit. És clar que obriria la porta al seu propi marit!

Poirot va fer que no amb el cap.

—Per què? Havia tancat amb baldó la porta que donava a l’habitació del seu marit, una cosa ben anormal per part seva, perquè aquella mateixa tarda havia tingut una baralla molt violenta amb ell. No, ell era la darrera persona a la qual hauria deixat entrar.

—Però vostè està d’acord amb mi que la porta la va haver d’obrir la mateixa Mrs. Inglethorp, oi?

—Hi ha una altra possibilitat. Va poder-se oblidar de tancar la porta que dóna al passadís quan se’n va anar a dormir, i llevar-se després, a la matinada, i tancar-la.

—Poirot, ho diu seriosament, això?

—No, no ho dic seriosament, però podria ser. Ara fixi’s en una altra cosa: què me’n diu, dels fragments de conversa que vostè va sentir entre Mrs. Cavendish i la seva mare política?

—Me n’havia oblidat —vaig dir pensarosament—. Això resulta tan enigmàtic com la resta. Sembla increïble que una dona com Mrs. Cavendish, orgullosa i reticent fins al màxim, s’interferís tan violentament en una cosa que no era certament cap afer seu.

—Exactament. Resulta una cosa sorprenent en una dona que ha tingut l’educació que ella ha tingut.

—Va ser certament curiós —vaig acceptar—. Tot i així, no té pas gaire importància i no crec que s’hagi de tenir en compte.

Poirot va deixar anar una lamentació.

—Què li he dit sempre? Tot s’ha de tenir en compte. Si els fets no lliguen amb la teoria… abandonem la teoria.

—Bé, ja ho veurem —vaig dir jo, una mica irritat.

—Sí, ja ho veurem.

Havíem arribat a Leastways Cottage i Poirot em va fer pujar cap a la seva habitació. Em va oferir una d’aquelles minúscules cigarretes que es fumava de tant en tant. Em va divertir veure que guardava amb molta cura els llumins gastats dins un petit recipient de porcellana. La meva momentània irritació es va esvair.

Poirot va situar les nostres dues cadires davant la finestra oberta, des de la qual es veia una vista del carrer del poble. L’aire del carrer bufava cap a dins de l’habitació, amb una agradable tebiesa. Es presentava un dia calorós.

De sobte em va cridar l’atenció un jove escardalenc que baixava pel carrer fent grans gambades. Era l’expressió de la seva cara allò que resultava extraordinari; tenia una curiosa barreja de terror i d’agitació.

—Miri, Poirot —vaig exclamar.

Es va abocar endavant i exclamà:

—Tiens! És Mr. Mace, de la farmàcia. I ve cap aquí.

El jove es va aturar davant de Leastways Cottage i, després d’uns moments de vacil·lació, va picar vigorosament a la porta.

—Un momentet —cridà Poirot des de la finestra—. Ja vinc.

Fent-me un senyal perquè el seguís, va baixar ràpidament les escales i obrí la porta. Mr. Mace va començar a parlar de seguida:

—Oh, Mr. Poirot, lamento molestar-lo, però he sentit dir que acabava de tornar de la Finca.

—Sí, acabo de tornar-ne.

El jove es va humitejar els llavis ressecs. El seu rostre mostrava una certa tensió.

—Tot el poble va ple de la notícia de la sobtada mort de l’anciana Mrs. Inglethorp. Diuen… —va abaixar la veu cautelosament— que la causa n’ha estat un verí, oi?

La cara de Poirot va romandre impassible.

—Això només ens ho podran dir els doctors, Mr. Mace.

—Sí, això mateix, és clar… —el jove vacil·là i, tot seguit, la seva agitació va ser massa per a ell. Va agafar Poirot pel braç i va abaixar la seva veu fins a fer-ne un murmuri—: Digui’m això només, Mr. Poirot: no ha estat fet… No ha estat pas fet amb estricnina, oi que no?

Amb prou feines vaig sentir el que contestà Poirot. Alguna cosa que, evidentment, no resultés comprometedora. El jove se’n va anar i, quan Poirot va tancar la porta, els seus ulls es van trobar amb els meus.

—Sí —va dir assentint greument amb el cap—, podrà testimoniar en la investigació.

Vam tornar a pujar lentament les escales. Anava a obrir els llavis quan Poirot em va aturar amb un gest de la mà.

—Ara no, ara no, mon ami. Necessito reflexionar. Tinc un cert desordre a la ment, cosa que és bona.

Durant uns deu minuts es va quedar assegut enmig d’un silenci total, completament quiet, tret d’uns quants moviments expressius que va fer amb les celles, i mentrestant els ulls no paraven de fer-se-li cada cop més verds. Finalment va llançar un sospir.

—Molt bé. El mal moment ja ha passat. Ara tot és al seu lloc ben classificat. Un no s’ha de permetre mai cap mena de confusió. El cas no és gens clar, encara. És un dels més complicats! Em té ben perplex. A mi, a Hercule Poirot! Hi ha dos fets significatius.

—Quins són?

—El primer és el temps que va fer ahir. Aquest és molt important.

—Bé, va fer un dia sensacional! —el vaig interrompre—. Poirot, que m’està aixecant la camisa?

—En absolut. El termòmetre va registrar 27 graus a l’ombra. No ho oblidi, amic meu. Aquesta és la clau de tot el trencacolls!

—I el segon punt?

—El fet important que Monsieur Inglethorp duu uns vestits molt peculiars, va amb una barba negra i utilitza ulleres.

—Poirot, no em puc creure que parli seriosament.

—Parlo amb tota serietat, amic meu.

—Però si això és infantil!

—No, és molt transcendental.

—I si el jurat estableix un veredicte d’assassinat amb premeditació contra Alfred Inglethorp, què se’n farà aleshores, de les seves teories?

—No es veuran afectades perquè dotze homes estúpids hagin comès un error! Però això no succeirà. D’una banda, un jurat de la comarca no tindrà cap interès a acceptar tota la responsabilitat del cas, ja que Mr. Inglethorp es troba pràcticament en la posició de senyor de la contrada. D’altra banda —va afegir plàcidament—, jo no ho permetria pas!

—Que vostè no ho permetria?

—No.

Vaig ullar aquell homenet extraordinari, entre empipat i divertit. Estava tan enormement segur d’ell mateix! Com si llegís els meus pensaments, va assentir suaument amb el cap.

—Oh, sí, mon ami, faria el que dic! —es va alçar i posà la mà damunt la meva espatlla. La seva fisonomia va sofrir un canvi absolut. Els ulls se li van omplir de llàgrimes—. Miri, amb tot això, no puc deixar de pensar en la pobra Mrs. Inglethorp, que és morta. No es feia estimar gaire, no. Però va ser molt bona amb nosaltres, els belgues. Jo li dec molt.

Vaig tractar d’interrompre’l, però Poirot va seguir dient:

—Permeti’m que li digui una cosa, Hastings. Mrs. Inglethorp no em perdonaria mai que permetés que s’arrestés l’Alfred Inglethorp, el seu marit, ara que una paraula meva el podria salvar!





CAPÍTOL VI


La investigació judicial

En l’interval que hi hagué abans que es dugués a terme la investigació, Poirot no va deixar de treballar activament. Es va tancar amb Mr. Wells dues vegades. També va fer llargues passejades pel camp. A mi em sabia una mica de greu que no m’expliqués les coses, i encara més tenint en compte que no podia pas endevinar quina en duia de cap.

Se’m va acudir que podia haver estat fent investigacions a la granja de Raikes; així, doncs, en no trobar-lo a Leastways Cottage quan el vaig anar a visitar dimecres al vespre, me’n vaig anar camps enllà, cap a aquella granja, esperant trobar-l’hi. Quan m’hi estava apropant, vaig topar amb un vell pagès que, mirant-me de reüll maliciosament, em va preguntar:

—Vostè és de la Mansió, oi que sí?

—Sí. Estic mirant a veure si trobo un amic meu que m’ha semblat que pot haver vingut cap aquí.

—Un de baixet? Que mou molt les mans quan parla? Un dels belgues del poble?

—Sí —vaig dir jo impacient—. Ha estat per aquí, doncs?

—Oh, sí! Ha estat per aquí, és cert. I més d’una vegada. És un amic seu, doncs? Ah! Vostès, els senyors de la Mansió, són tota una bona colla! —i em va tornar a mirar de reüll amb més murrieria, encara.

—Per què vénen tan sovint aquí, els senyors de la Mansió? —vaig preguntar amb tanta indiferència com vaig poder.

El pagès em va fer l’ullet.

—Un ho fa, senyor. No diguem noms, per això. I és un senyor ben liberal, a fe! Oh, gràcies, senyor, de debò.

Sense dir res més, em vaig tornar a posar en marxa. Així, doncs, Evelyn Howard havia tingut raó i jo vaig experimentar una aguda fiblada d’aversió en pensar en la liberalitat d’Alfred Inglethorp amb els diners d’una altra dona. Aquell picant rostre agitanat era al fons del crim o era purament una manera baixa d’obtenir uns diners? Probablement una sensata barreja de totes dues coses.

En un moment donat, Poirot va semblar tenir una curiosa obsessió. Una o dues vegades em va dir que li semblava que Dorcas havia d’haver comès un error en fixar l’hora de la baralla. Poirot li va suggerir repetidament que devien ser dos quarts de cinc i no les quatre quan ella va sentir aquelles veus.

Però Dorcas no li’n feia cas. Havia passat una hora ben bona, o potser més, entre el moment que va sentir les veus i les cinc en punt, quan va dur el te de la tarda a la seva senyora.

Divendres es va dur a terme la investigació, a l’Stylites Arms del poble. Poirot i jo vam seure junts, perquè no ens havien demanat que sortíssim a testificar.

La fase preliminar es va tirar endavant. El jurat va fer una ullada al cadàver i John Cavendish va identificar-lo.

Quan se li van fer més preguntes, va descriure com es despertà a primeres hores de la matinada i les circumstàncies de la mort de la seva mare.

A continuació li va arribar el torn a l’evidència mèdica. Es va produir un silenci expectant i tots els ulls es van fixar en el famós especialista londinenc, del qual se sabia que era una de les més grans autoritats de l’època en el tema de la toxicologia.

En unes quantes paraules, va resumir el resultat de l’examen post mortem. Buidant-lo de fraseologia mèdica i de qüestions tècniques, l’informe acabava indicant que Mrs. Inglethorp havia trobat la seva mort com a resultat d’un enverinament amb estricnina. Si s’havia de jutjar per les quantitats recuperades, havia d’haver ingerit no menys de tres quartes parts d’un gra[3] d’estricnina, però molt probablement n’havia ingerit un gra sencer o una mica més i tot.

—És possible que s’empassés el verí per accident? —preguntà el jutge de primera instància.

—Jo ho consideraria molt improbable. L’estricnina no s’utilitza per a usos domèstics, com alguns altres verins i, a més, hi ha restriccions en la seva venda.

—Alguna cosa del seu examen el pot dur a determinar com se li va administrar el verí?

—No.

—M’ha semblat entendre que vostè va arribar a Styles abans que el doctor Wilkins, oi?

—Exacte. A l’alçada de la porteria de la reixa, em vaig trobar amb el cotxe que l’anava a buscar i jo me’n vaig anar cap a la casa tan de pressa com vaig poder.

—Ens voldrà relatar què va ocórrer, després?

—Vaig entrar a l’habitació de Mrs. Inglethorp. En aquells moments sofria unes convulsions típicament tetàniques. Es va girar cap a mi i va esbufegar: «Alfred… Alfred…».

—L’estricnina podria haver estat administrada a Mrs. Inglethorp amb el cafè que li va portar el seu marit?

—Podria ser, però l’estricnina és una droga d’una acció força ràpida. Els símptomes apareixen al cap d’una o dues hores d’haver-la pres. Es retarda en unes determinades condicions, cap de les quals, però, no sembla pas donar-se en aquest cas. Suposo que Mrs. Inglethorp es va beure el cafè després de sopar, cap a les vuit, mentre que els símptomes no se li van manifestar fins a primeres hores de la matinada, la qual cosa indica, per tant, que la droga la va prendre molt més tard.

—Mrs. Inglethorp tenia el costum de beure’s una tassa de cacau cap a mitjanit. Se li podria haver administrat l’estricnina allí?

—No, jo mateix vaig agafar una mostra del cacau que va quedar al pot i la vaig fer analitzar. No hi havia gens d’estricnina.

Vaig sentir que Poirot reia baixet al meu costat.

—Com ho sabia? —vaig xiuxiuejar.

—Escolti.

—La veritat és que m’hauria sorprès —continuà dient el doctor—, m’hauria sorprès força qualsevol altre resultat.

—Per què?

—Doncs perquè l’estricnina té un gust anormalment amargant. Es pot detectar en una solució d’1 per 70.000 i només es pot dissimular mitjançant una altra substància amb un sabor molt fort. El cacau no tindria gens de força per a emmascarar-la.

Una persona del jurat va voler saber si la mateixa objecció s’aplicaria al cafè.

—No. El cafè té per si mateix un gust amarg que probablement amagaria el sabor de l’estricnina.

—Aleshores considera més probable que la droga li fos administrada amb el cafè, però que l’acció, per alguna raó desconeguda, es retardés?

—Sí, però en estar la tassa tota feta miques, no hi ha cap possibilitat d’analitzar-ne el contingut.

Amb això va concloure l’evidència donada pel doctor Bauerstein. El doctor Wilkins la va corroborar en tots els seus aspectes. En sondejar-lo sobre la possibilitat del suïcidi, la va rebutjar totalment. La difunta tenia el cor dèbil, però fruïa d’una salut perfecta i tenia una manera de ser molt animada i equilibrada. Hauria estat una de les darreres persones a llevar-se la vida.

A continuació es va cridar Lawrence Cavendish. El seu testimoni va ser molt poc important, en resultar una mera repetició del del seu germà. Quan era a punt de baixar de l’estrada, es va aturar i, amb una certa vacil·lació, va dir:

—M’agradaria fer un suggeriment. Puc fer-lo?

Es va mirar el jutge de primera instància amb una certa desaprovació, i aquest respongué enèrgicament:

—Evidentment, Mr. Cavendish, som aquí per mirar d’arribar a la veritat sobre aquest cas, i benvingut sigui tot el que ens pugui facilitar un major aclariment de la qüestió.

—Es tracta purament d’una idea que he tingut —va explicar Lawrence—. Per descomptat que pot ser totalment equivocada, però a mi encara em sembla que la mort de la meva mare va poder ser deguda a alguna cosa natural.

—Com hi arriba, a aquesta conclusió, Mr. Cavendish?

—La meva mare, abans de morir, s’havia estat prenent durant un cert temps un tònic que contenia estricnina.

—Ah! —va fer el jutge de primera instància.

El jurat va mirar-lo, interessat.

—Tinc entès —va continuar dient Lawrence— que hi ha hagut casos en què els efectes acumulatius d’una droga, administrada durant un cert temps, han acabat causant la mort. A més, no és possible que s’hagués pogut prendre una sobredosi de la medecina, per accident?

—Aquesta és la primera vegada que hem sentit dir que la difunta estigués prenent estricnina quan es va morir. Li estem molt agraïts, Mr. Cavendish.

Es va tornar a cridar el doctor Wilkins, que va ridiculitzar la idea.

—El que suggereix Mr. Cavendish és totalment impossible. Qualsevol doctor els diria el mateix. En un cert sentit, l’estricnina és un verí acumulatiu, però resultaria impossible que provoqués d’aquesta manera una mort. Hi hauria d’haver hagut un llarg període de símptomes crònics que de seguida haurien atret la meva atenció. Tot això és absurd.

—I el segon suggeriment? Que Mrs. Inglethorp, sense fixar-s’hi, se n’hagués pres una sobredosi?

—Amb tres, o fins i tot quatre dosis, no hauria trobat la mort. Mrs. Inglethorp sempre demanava una gran quantitat de medecines; tractava amb Coot’s, els farmacèutics de Tadminster. S’hauria hagut de prendre gairebé tota l’ampolla, tenint en compte la quantitat d’estricnina que s’ha trobat a l’examen post mortem.

—Així, doncs, vostè creu que podem rebutjar totalment el tònic com a possible causa de la seva mort?

—Evidentment. Aquesta suposició és ridícula.

El mateix membre del jurat que els havia interromput abans va suggerir en aquell moment que el farmacèutic que va preparar la medecina hauria pogut cometre un error.

—Això, per descomptat, sempre és possible.

Però Dorcas, que va ser el pròxim testimoni que es va cridar, rebutjà fins i tot aquella possibilitat. La medecina no era pas acabada de fer. Al contrari, Mrs. Inglethorp se n’havia pres justament la darrera dosi, el dia de la seva mort.

Així, doncs, l’assumpte del tònic es va abandonar finalment i el jutge va prosseguir la seva tasca. Havent fet explicar a Dorcas com s’havia despertat en sentir que la seva senyora la cridava violentament amb la campaneta i que ella aleshores havia despertat tota la casa, es va passar al tema de la baralla de la tarda anterior.

En aquest assumpte, el testimoniatge de Dorcas fou substancialment el que Poirot i jo ja havíem sentit, de manera que no cal que el repeteixi.

El pròxim testimoni va ser Mary Cavendish. Es va asseure molt dreta a l’estrada, i parlà en una veu suau, clara i perfectament assossegada. Contestant a la pregunta del jutge de primera instància, va dir que el despertador l’havia desvetllada a dos quarts de cinc, com sempre, i que s’estava vestint quan la sobresaltà el soroll d’alguna cosa pesant que va caure a terra.

—Podia haver estat la tauleta de nit? —comentà el jutge de primera instància.

—Vaig obrir la porta —va continuar dient Mary— i vaig escoltar. Al cap d’uns moments va sonar violentament una campaneta, la Dorcas va venir corrents i va despertar el meu marit, i tots vam baixar cap a l’habitació de la meva mare política, però estava tancada amb clau…

El jutge la va interrompre.

—La veritat és que no crec que d’aquest punt endavant l’hàgim de molestar més. Sabem tot el que ens cal saber sobre el que va succeir a continuació. Però en canvi li agrairia que ens digués tot el que va sentir de la baralla del dia anterior.

—Jo?

Hi havia una lleugera insolència en la seva veu. Va alçar la mà i es va allisar les arrugues de l’adornament de blonda que duia al coll, girant una mica el cap en fer-ho. I tot d’una se’m va acudir aquest pensament:

—Està guanyant temps!

—Sí. Tinc entès —continuà dient el jutge deliberadament— que vostè estava llegint asseguda en el banc que hi ha a la part de fora de la gran finestra del tocador. És així, oi que sí?

Això era nou per a mi i, mirant de costat Poirot, em va semblar que per a ell també ho era, de nou.

Hi va haver una petitíssima pausa, una lleugera vacil·lació d’un instant, abans que contestés:

—Sí, és així.

—I la finestra del tocador era oberta, oi que sí?

Tot d’una el rostre se li va empal·lidir i contestà:

—Sí.

—Aleshores no va poder deixar de sentir el que es deia a dins, particularment tenint en compte que les veus sonaven tan enutjades. De fet, devien ser molt més audibles on era vostè que no al saló.

—Possiblement.

—Ens voldria repetir què va sentir de la baralla?

—La veritat és que no recordo haver sentit res.

—Vol dir que vostè no va sentir les veus?

—Oh, sí que vaig sentir les veus, però no sé què deien —una lleugera taca de color va pujar a les seves galtes—. Jo no tinc el costum d’escoltar les conversacions privades, per descomptat.

El jutge va persistir:

—I no recorda res? Res, Mrs. Cavendish? Ni una paraula, ni una frase solta que li pogués fer comprendre que es tractava d’una conversació privada?

Mary es va aturar un moment a pensar, exteriorment tan calmada com sempre.

—Sí, recordo que Mrs. Inglethorp va dir alguna cosa… No recordo exactament què… Sobre alguna causa d’escàndol entre marit i muller.

—Ah! —el jutge de primera instància es va tirar enrere, satisfet—. Això lliga amb el que ha dit Dorcas. Però perdoni’m, Mrs. Cavendish: tot i que vostè es va adonar que es tractava d’una conversa privada, no se’n va anar, d’aquell indret? Es va quedar on era?

Quan els va alçar, vaig veure la momentània lluentor que apareixia en aquells ulls de color de mel. Estava segur que en aquells moments li hauria agradat de poder fer miques el petit advocat i les seves insinuacions, però replicà prou tranquil·lament:

—No. Em trobava molt còmoda on era. Vaig fixar la meva atenció en el llibre.

—I això és tot el que ens pot dir?

—Això és tot.

Aquí s’acabà l’interrogatori per bé que dubto que el jutge se sentís totalment satisfet de les respostes. Jo crec que ell sospitava que Mary Cavendish hauria pogut dir més coses si hagués volgut.

Amy Hill, dependenta, va ser la següent persona a la qual es va interrogar, i va assegurar haver venut un imprès de testament la tarda del dia disset a William Earl, sots-jardiner de la Mansió de Styles.

William Earl i Manning la van succeir, i van afirmar que havien fet de testimonis de la signatura d’un document.

Manning va situar l’hora cap a dos quarts de cinc; William creia que era una mica més d’hora.

A continuació va venir Cynthia Murdoch. Va tenir molt poc a dir, però. No en va saber res, de la tragèdia, fins que no la va despertar Mrs. Cavendish.

—No va sentir com la tauleta queia a terra?

—No. Estava profundament adormida.

El jutge de primera instància va somriure.

—Qui té la consciència neta dorm quan vol —va observar—. Gràcies, Ms Murdoch, això és tot.

—Ms Howard.

Ms Howard va mostrar la carta que li havia escrit Mrs. Inglethorp la tarda del dia disset. Per descomptat, Poirot i jo ja l’havíem vist. No afegia res de nou al que sabíem sobre la tragèdia. A continuació, n’adjunto un facsímil:




17 de juliol Styles Court, Essex.

Benvolguda Evelyn,

No podríem enterrar la destral de guerra? La veritat és que em costa molt, d’oblidar les coses que va dir contra el meu estimat marit, però jo sóc una dona gran que, a vostè, l’aprecia molt.

Afectuosament, Emily Inglethorp



La carta fou lliurada al jurat, que l’estudià atentament.

—Temo que no ens resultarà de gaire ajuda —va dir el jutge de primera instància amb un sospir—. No s’hi esmenta cap dels esdeveniments de la tarda.

—Per mi és més clar que l’aigua —va dir Ms Howard ràpidament—. Demostra prou clarament que la meva pobra amiga havia descobert que ell se n’havia rigut, d’ella!

—A la carta no en diu pas res, d’això —assenyalà el jutge severament.

—No, perquè l’Emily no va poder suportar mai donar-se per vençuda. Però jo la coneixia bé. Ella volia que hi tornés. Però no admetria mai que jo havia tingut raó. Anava donant voltes a l’assumpte. La major part de la gent ho fa, això. Jo no hi crec, en aquest sistema.

Mr. Wells va somriure lleugerament. Em vaig adonar que feien el mateix diverses persones del jurat. Ms Howard era, evidentment, tot un personatge.

—En fi, totes aquestes beneiteries són una gran pèrdua de temps —va continuar dient Ms Howard, esguardant el jurat de cap a cap amb una certa mirada de menyspreu—. Paraules… Paraules… Paraules! Quan tots sabem perfectament bé…

El jutge la va interrompre, ple d’una enorme aprensió, bo i dient:

—Gràcies, Ms Howard, això és tot.

Diria que el jutge va respirar alleujat quan Ms Howard es va retirar.

Tot seguit va venir la sensació del dia. El jutge de primera instància va cridar Albert Mace, el dependent de la farmàcia.

Es tractava del nostre jove agitat, de rostre pàl·lid. Responent a les preguntes del jutge, va explicar que era farmacèutic de professió, per bé que feia poc que es trobava en aquella botiga determinada, ja que, el dependent que hi havia hagut fins aleshores, l’havien cridat perquè s’incorporés a l’exèrcit.

Un cop complimentats aquests aspectes preliminars, el jutge va prosseguir la seva feina.

—Mr. Mace, vostè darrerament ha venut estricnina a alguna persona no autoritzada?

—Sí, senyor.

—Quan ha estat, això?

—Dilluns passat, a la nit.

—Dilluns? No dimarts?

—No, senyor; dilluns, dia setze.

—Ens voldria dir a qui la va vendre?

S’hauria pogut sentir el soroll d’una agulla de cap si hagués caigut a terra.

—Sí, senyor. A Mr. Inglethorp.

Tots els ulls es van girar cap on era assegut Mr. Inglethorp, impassible com una estaca. Es va sobresaltar una mica, però, en sentir dels llavis del jove aquelles paraules condemnatòries. Em vaig mig pensar que s’aixecaria de la cadira, però va romandre assegut, per bé que una expressió de remarcable perplexitat, molt ben aconseguida, aparegué en el seu rostre.

—Està segur del que diu? —va preguntar el jutge durament.

—Ben segur, senyor.

—Vostè té el costum de vendre estricnina indiscriminadament a qui li’n demana?

El pobre xicot es va encongir visiblement davant les celles corrugades del jutge.

—Oh, no, senyor… És clar que no. Però en veure que era Mr. Inglethorp, de la Mansió, em va semblar que no feia res de mal fet. Em va dir que era per a enverinar un gos malalt.

Interiorment jo el vaig comprendre. Entrava dins la naturalesa humana mirar d’estar bé amb «La Mansió»… Especialment si el client podia deixar Coot’s i anar-se’n a l’establiment local.

—No és costum que la gent que compra verí signi en un llibre?

—Sí, senyor, i Mr. Inglethorp va fer-ho.

—Ha portat el llibre?

—Sí, senyor.

El va mostrar i, amb unes quantes paraules de censura, el jutge de primera instància va acabar l’interrogatori de l’infeliç Mr. Mace.

Després, enmig d’un silenci absolut, va ser cridat Alfred Inglethorp. Jo em vaig preguntar si ell s’adonava de fins a quin punt el dogal s’estava estrenyent al voltant del seu coll.

El jutge va anar directe a la qüestió:

—Aquest darrer dilluns a la tarda, vostè va comprar estricnina amb la finalitat d’enverinar un gos?

Inglethorp va respondre amb una calma total:

—No, no ho vaig fer. A Styles no hi ha cap gos, tret d’un gos pastor que hi ha a l’exterior, que té una salut perfecta.

—Nega absolutament haver comprat estricnina a Albert Mace aquest darrer dilluns?

—Ho nego.

—També nega això?

El jutge de primera instància li va lliurar el registre en què constava la seva signatura.

—I tant que ho nego! Aquesta lletra és ben diferent de la meva. Ara li ho demostraré.

Es va treure un sobre vell de la butxaca, hi va escriure el seu nom i el va donar després al jutge. Realment la lletra era del tot diferent.

—Aleshores, quina explicació dóna vostè a l’afirmació que fa Mr. Mace?

Alfred Inglethorp va contestar, impertorbablement:

—Mr. Mace es deu equivocar.

El jutge va vacil·lar uns instants i, tot seguit, va dir:

—Mr. Inglethorp, com a mer formulisme, li faria res de dir-nos on era, vostè, la tarda del dilluns, setze de juliol?

—La veritat… és que no ho recordo.

—Això és absurd, Mr. Inglethorp —va dir el jutge secament—. Torni-hi a pensar.

Inglethorp va fer que no amb el cap.

—No li ho sé dir. Tinc la idea que vaig anar a passejar.

—En quina direcció?

—No ho puc recordar, la veritat.

El rostre del jutge es va fer més sever.

—Anava acompanyat d’algú?

—No.

—Va trobar algú mentre passejava?

—No.

—És una pena —va dir el jutge secament—. He d’entendre, doncs, que declina dir on era quan Mr. Mace el va reconèixer entrant a la botiga a comprar estricnina?

—Si s’ho vol agafar d’aquesta manera, sí.

—Vagi amb compte, Mr. Inglethorp.

Poirot frisava ostensiblement.

—Sacré! —murmurà—. Aquest imbècil vol que l’arrestin o què?

Realment Inglethorp estava creant una impressió molt dolenta. Les seves fútils negatives no haurien convençut ni una criatura. El jutge, però, passà ràpidament a la qüestió següent i Poirot va deixar escapar un profund sospir d’alleujament.

—Dimarts a la tarda vostè va tenir una discussió amb la seva esposa?

—Perdoni —va interrompre Alfred Inglethorp—, l’han informat malament. Jo no em vaig barallar amb la meva estimada muller. Tota aquesta història és absolutament falsa. Vaig ser absent de la casa tota la tarda.

—Té algú que ho pugui testificar, això?

—Té la meva paraula —va dir Inglethorp amb arrogància i aplom.

El jutge no es va molestar a replicar.

—Hi ha dos testimonis que estan disposats a jurar que van sentir els seus desacords amb Mrs. Inglethorp.

—Aquests testimonis estan equivocats.

Em vaig quedar perplex. Aquell home parlava amb tanta seguretat que em deixava estupefacte. Vaig ullar Poirot. La seva cara mostrava una expressió exultant, que jo no podia entendre. Estava finalment convençut de la culpabilitat d’Alfred Inglethorp?

—Mr. Inglethorp —va dir el jutge—, ja ha sentit repetir aquí les darreres paraules que va pronunciar Mrs. Inglethorp abans de morir. Pot explicar-les d’alguna manera?

—I tant que puc!

—Pot?

—A mi em sembla ben senzill. L’habitació estava molt poc il·luminada. El doctor Bauerstein té una alçada i una corpulència semblants a les meves i, com jo, duu barba. En la mitja foscor, i enmig dels seus patiments, la meva pobra esposa el va prendre per mi.

—Ah! —mormolà Poirot baixet—. Això és una bona idea!

—Creu que és certa? —vaig xiuxiuejar jo.

—Jo no dic això. Però és realment una suposició molt enginyosa.

—Vostè entén les darreres paraules de la meva esposa com una acusació —va continuar dient Inglethorp— quan, en canvi, eren una súplica dirigida a mi.

El jutge va reflexionar uns moments; tot seguit, va dir:

—Tinc entès, Mr. Inglethorp, que aquell vespre vostè va servir el cafè de la seva esposa i que després l’hi va portar, oi?

—El vaig servir jo, sí. Però no l’hi vaig portar. Ho anava a fer, però em van dir que a la porta del saló hi havia un amic meu, de manera que vaig deixar el cafè a la tauleta del saló. Quan uns minuts més tard vaig passar-hi un altre cop, el cafè ja no hi era.

Aquest fet podia ser cert o no ser-ho, però no em va semblar pas que fes millorar gaire les coses per a Inglethorp. Fos com fos, havia tingut prou temps per a introduir el verí al cafè.

En aquell moment, Poirot em va donar un copet amb el colze, per fer-me fixar en dos homes que estaven asseguts junts a prop de la porta. L’un era baix, angulós, fosc, amb cara de fura; l’altre era alt i ros.

Amb l’expressió que vaig fer amb el rostre, vaig interrogar Poirot. Aquest va acostar els llavis a la meva orella i va xiuxiuejar.

—Sap qui és aquell homenet?

Jo vaig fer que no amb el cap.

—L’inspector-detectiu James Japp, de Scotland Yard. Jimmy Japp. L’altre també és de Scotland Yard. Les coses es mouen de pressa, amic meu.

Jo em vaig mirar els dos homes intensament. Realment, cap dels dos no tenia aspecte de policia. Mai no hauria sospitat que fossin personatges oficials.

Encara continuava mirant quan de sobte vaig tornar a la realitat, a causa del veredicte que es feia públic:

—Assassinat premeditat, del qual s’inculpa una persona o persones desconegudes.





CAPÍTOL VII


Poirot paga els seus deutes

Quan sortíem de l’Stylites Arms, Poirot em va enretirar cap a una banda agafant-me suaument pel braç. Vaig comprendre per què ho feia. Volia esperar els homes de Scotland Yard.

Al cap d’uns moments van sortir, i Poirot va avançar de seguida cap a ells, i es va dirigir al més baix de tots dos.

—Temo que no em recordi, inspector Japp.

—Vaja, però si és Mr. Poirot! —exclamà l’inspector. Es va girar cap a l’altre home—. M’ha sentit parlar de Mr. Poirot, oi? L’any 1904 vam treballar junts, ell i jo, en el cas de la falsificació d’Abercrombie, recorda? El vam descobrir a Brussel·les. Ah! Aquella sí que era una època gran, monsieur. Recorda també el «baró» Altara? Vostè hi tenia els ulls posats, en aquell bergant! Es va escapar de les grapes de la policia de mig Europa. Però el vam enxampar a Anvers… Gràcies a aquest Mr. Poirot que tenim aquí.

Mentre desgranaven aquestes reminiscències amistoses, jo m’hi vaig acostar i Poirot em va presentar l’inspector-detectiu Japp, que, al seu torn, ens va presentar a tots dos el seu acompanyant, el superintendent Summerhaye.

—No cal pas que els pregunti què hi fan aquí, senyors —va comentar Poirot.

Japp va cloure un ull amb un posat de complicitat.

—No, la veritat. Diria que és un cas prou clar.

Però Poirot va respondre en un to de veu greu:

—En aquest punt difereixo de vostè.

—Oh, vinga! —va dir Summerhaye obrint els llavis per primer cop—. Ben segur que tot això és més clar que l’aigua. Aquest home, l’han agafat in fraganti. El que no puc entendre és com pot ser tan ximple.

Però Japp mirava atentament Poirot.

—Calma, Summerhaye —va comentar jocosament—. Jo i aquest monsieur d’aquí hem coincidit abans d’ara, i no hi ha cap opinió de cap home que jo consideraria amb més interès que la seva. Si no m’equivoco molt, té alguna carta amagada a la màniga. Oi que sí, monsieur?

Poirot va somriure.

—He tret algunes conclusions… Sí.

Summerhaye continuava amb el posat una mica escèptic, però Japp va seguir observant Poirot.

—Ara com ara —va dir—, només hem vist l’assumpte des de fora. Aquí és on Scotland Yard es troba en desavantatge en un cas com aquest, quan només coneixem l’assassinat, per dir-ho així, després de la investigació. Resulta molt important poder ser a l’indret dels fets de seguida i aquí és on Mr. Poirot ens ha guanyat la partida. Nosaltres no hauríem estat aquí, ni tan sols ara, si no hagués estat perquè en el lloc dels fets hi havia un doctor molt eixerit, que ens ha alertat per mitjà del jutge de primera instància. Però vostè ha estat en el lloc dels fets des de bon començament i pot haver recollit alguns petits detalls. Segons les proves que s’han donat en el decurs de la investigació, Mr. Inglethorp va assassinar la seva esposa, tan segur com que ara jo sóc aquí, i si algú que no fos vostè hagués insinuat el contrari me n’hauria rigut a la seva cara. He de dir que m’ha sorprès que el jurat no l’hagi acusat d’haver comès un crim premeditat des de bon començament. Suposo que ho hauria fet, si no hagués estat pel jutge… Ell semblava retenir-los a tots.

—Si molt convé, però, potser vostè porta ara a la butxaca una ordre de detenció —suggerí Poirot.

Una mena de gruixuda cortina d’oficialitat va davallar damunt del posat expressiu de Japp.

—Potser la porto o potser no —va respondre secament.

Poirot se’l va mirar pensarós.

—Jo tinc molt d’interès, senyors, que no se’l detingui.

—Suposo que sí —observà sarcàsticament Summerhaye.

Japp esguardava Poirot amb una còmica perplexitat.

—No pot anar una mica més lluny, Mr. Poirot? Un cop de pestanya, venint de vostè, és com una afirmació. Vostè ha estat al lloc dels fets… I Scotland Yard no vol cometre errors, sap?

Poirot va assentir seriosament amb el cap.

—Això és exactament el que em sembla. Bé, li diré una cosa. Faci servir la seva ordre d’arrest. Detingui Mr. Inglethorp. Però això, a vostè, no li proporcionarà cap mena de glòria; el tribunal l’absoldrà de seguida! Comme ça! —exclamà fent petar els dits d’una manera molt expressiva.

La cara de Japp es va tornar greu, per bé que Summerhaye va deixar anar un ruflet d’incredulitat.

Jo em vaig quedar literalment mut d’astorament. Només vaig poder arribar a la conclusió que Poirot era boig.

Japp s’havia tret un mocador i s’estava eixugant suaument el front.

—No m’hi atreveixo, Mr. Poirot. Li faria cas, però hi ha altra gent per damunt meu que em preguntarien què dimoni voldria dir allò. No em pot donar una mica més d’informació per tirar endavant amb aquest assumpte?

Poirot va reflexionar un moment.

—Podria ser —va dir finalment—. Admeto que no m’agrada. Perquè em fa forçar el pas. Ara com ara, m’hauria agradat més de treballar en la penombra, però el que vostè diu és cert, la paraula d’un policia belga, l’època del qual ja ha passat, no és suficient! I en canvi, a l’Alfred Inglethorp no se l’ha de detenir. Això m’ho he jurat, tal com ho sap aquí el meu amic Hastings. A veure, doncs, estimat Japp, anem de seguida a la mansió de Styles?

—Bé, d’aquí a una mitja hora. Primer hem d’anar a veure el jutge de primera instància i el doctor.

—Molt bé. Avisin-me quan estiguin llestos… M’estic a la darrera casa del poble. Vindré amb vostès. A Styles, Mr. Inglethorp li facilitarà les proves necessàries, i si ell refusa de fer-ho, com és molt probable, ja les hi facilitaré jo. Aquestes proves li demostraran que una causa contra ell no s’aguantaria dreta. Tracte fet?

—Tracte fet —va dir Japp cordialment—. I en nom de Scotland Yard, li estic molt agraït, per bé que li he de confessar que en aquest moment no puc veure ni la més mínima esquerda en les proves presentades en la investigació; però vostè sempre ha estat una meravella! Fins d’aquí a una estona, doncs, monsieur.

Els dos detectius es van allunyar; Summerhaye amb un somriure incrèdul al rostre.

—Bé, amic meu —exclamà Poirot abans que jo pogués dir cap mot— què li ha semblat? Mon Dieu! He passat alguna estoneta ben dolenta dins la sala; no em pensava pas que aquest home fos tan cabut que refusés de dir res en absolut. Realment ha estat la política d’un imbècil.

—Hum! Hi ha d’haver d’altres explicacions, a més de la imbecil·litat —vaig observar jo—. Perquè, si l’acusació que se li pot fer fos certa, com se’n podria defensar, sinó a base de silenci?

—Home, de mil maneres enginyoses —exclamà Poirot—. Miri, digui que vaig ser jo qui va cometre l’assassinat i pensaré set històries més plausibles que la seva! Més convincents que aquestes glaçades negacions de Mr. Inglethorp!

No vaig poder evitar de riure.

—Estimat Poirot, estic segur que vostè és capaç de pensar-ne setanta! Però, ara seriosament, malgrat el que he sentit que deia a aquests detectius, ben segur que no deu pas continuar creient en la possibilitat que l’Alfred Inglethorp sigui innocent, oi?

—Per què no hi he de creure tant ara com abans? No ha canviat res.

—Però les proves són prou concloents.

—Sí, massa concloents.

Vam arribar a la reixa de Leastways Cottage i vam pujar les escales, ara ja familiars.

—Sí, sí, massa concloents —va continuar dient Poirot parlant gairebé a si mateix—. Les proves autèntiques gairebé sempre són vagues i poc satisfactòries. S’han d’examinar… S’han de passar pel sedàs. En canvi, aquestes proves semblen fetes a mida. No, amic meu, han estat fabricades amb molta llestesa… Tant, que han acabat destruint la seva pròpia finalitat.

—Com ho dedueix, tot això?

—Perquè mentre les proves en contra seu eren vagues i intangibles, resultava molt difícil de discrepar-ne. Però el criminal, endut per la seva ansietat, ha estirat tant la xarxa que ara, amb un tall, Inglethorp quedarà lliure.

Em vaig quedar callat. Poirot va continuar dient:

—Mirem-nos-ho d’aquesta manera: hi ha un home, suposem, que es proposa d’enverinar la seva muller. Fins en aquell moment, tal com diu la dita, ha viscut gràcies al seu enginy. Per tant, hem de creure que té un cert grau d’enginy. No és un enze absolut. Bé, com s’ho fa? Se’n va tranquil·lament a la farmàcia del poble i compra estricnina, amb el seu propi nom i amb una història falsa d’un gos, que s’acabarà demostrant que és absurda. Aquella nit no utilitza el verí. No, s’espera fins que té amb la seva esposa una baralla violenta, de la qual s’assabentarà tota la casa, i que naturalment dirigirà les sospites de tothom cap a ell. No es prepara cap defensa, cap ombra de coartada, tot i que sap que el dependent de la farmàcia sortirà necessàriament amb la prova que té a les mans. Bah! No em digui que hi pot haver un home tan idiota! Només un boig que es volgués suïcidar fent que el pengessin, actuaria d’aquesta manera!

—No obstant això… Jo no veig pas… —vaig començar a dir, desconcertat.

—Ni jo tampoc. Li diré, mon ami, que m’ha deixat esmaperdut. A mi… A Hercule Poirot!

—Però si creu que és innocent, com s’explica que comprés l’estricnina?

—Molt senzill. No la va comprar.

—Però en Mace el va reconèixer!

—Perdoni, va veure un home amb una barba negra com la de Mr. Inglethorp, amb unes ulleres com les de Mr. Inglethorp i vestit amb la roba més aviat vistosa de Mr. Inglethorp. No podia reconèixer un home al qual només havia vist de lluny, ja que, com vostè deu recordar, aquest xicot només feia quinze dies que era al poble i Mrs. Inglethorp tractava principalment amb la Coot’s de Tadminster.

—Aleshores, vostè creu…

—Mon ami, recorda els dos punts sobre els quals havia posat l’accent? Deixi, de moment, el primer. Quin és el segon?

—El fet realment important que l’Alfred Inglethorp usa una roba força peculiar, que duu una barba negra i que utilitza ulleres —vaig recitar.

—Exactament. Ara imagini’s que qualsevol persona es volgués fer passar per en John o per en Lawrence Cavendish. Seria fàcil de fer, això?

—No —vaig contestar pensarosament—. Per descomptat que un actor…

Però Poirot em va tallar de seguida, d’una manera implacable.

—I per què no seria fàcil? Li ho diré, amic meu: perquè tots dos van totalment afaitats. Per fingir amb èxit ser un d’ells, es requeriria un actor genial i, per començar, una certa semblança facial. Però en el cas de l’Alfred Inglethorp, tot canvia. Els seus vestits, la seva barba, les ulleres que li tapen els ulls… Aquests són els punts sobresortints de la seva aparença personal. A veure, quin és el primer instint del criminal? Allunyar les sospites d’ell mateix, oi que sí? I de quina manera ho pot fer millor, això? Dirigint-les cap a algú altre. En aquest cas, tenia un home a punt a prop seu. Tothom estava predisposat a creure en la culpabilitat de Mr. Inglethorp. Era inevitable que se’n sospités, però, perquè la cosa fos més segura, calia una prova tangible, com ara la compra real del verí, i això, amb un home d’una aparença tan peculiar com la de Mr. Inglethorp, no resultava difícil. Recordi que el jove Mace no havia arribat a parlar mai amb Mr. Inglethorp. Com podia dubtar que l’home que duia la seva roba, la seva barba i les seves ulleres no fos l’Alfred Inglethorp?

—Pot ser que tingui raó —vaig dir, fascinat per l’eloqüència de Poirot—. Però, si és així, per què no diu on era a les sis de la tarda de dilluns?

—Ah, per què? —va preguntar Poirot calmant-se—. Si se’l detingués és probable que parlés, però jo no vull que la cosa arribi fins aquí. Li he de fer veure la gravetat de la seva situació. Darrere del seu silenci hi ha, per descomptat, alguna cosa que el desacredita. Encara que no matés la seva esposa, ell és, tot i això, un poca-vergonya, i té alguna cosa a amagar, completament al marge de l’assassinat.

—Què pot ser? —vaig mormolar, vençut de moment pels punts de vista de Poirot, per bé que mantenint una lleugera convicció que la deducció òbvia era la correcta.

—No ho pot endevinar? —preguntà Poirot, somrient.

—No. I vostè?

—Oh, sí! Vaig tenir una petita idea fa un cert temps… que ara s’ha convertit en realitat.

—No me n’havia parlat mai —vaig dir jo en un to de retret.

Poirot va obrir les mans demanant disculpes.

—Perdoni’m, mon ami, però és que vostè no s’hi mostrava gaire sympathique —va dir girant-se cap a mi—. Digui’m… Se n’adona ara, que no se l’ha de detenir?

—Potser no —vaig respondre jo sense convenciment, perquè m’era realment indiferent el destí d’Alfred Inglethorp i pensava que un bon ensurt no li faria cap mal.

Poirot, que m’estava observant intensament, va fer un sospir.

—A veure, amic meu —va dir canviant de tema—, a part del cas de Mr. Inglethorp, què li han semblat els testimonis que s’han fet públics en la investigació?

—Oh! Més o menys el que m’esperava.

—No hi ha notat res de peculiar?

Els meus pensaments se’n van anar cap a Mary Cavendish i vaig contestar evasivament:

—En quin sentit?

—Bé, en el testimoni fet per en Lawrence Cavendish, per exemple.

Vaig respirar.

—Oh, en Lawrence! No, no hi he notat res de particular. Sempre ha estat un xicot molt nerviós.

—El suggeriment que ha fet que la seva mare s’hagués pogut enverinar accidentalment mitjançant el tònic que prenia no li ha semblat estrany… he in?

—No, a mi no m’ho ha semblat. Els metges ho han ridiculitzat, és clar. Però ha estat prou normal que aquest suggeriment el fes un profà en la matèria.

—Però és que Monsieur Lawrence no n’és pas, de profà. Vostè mateix em va explicar que havia començat estudiant medicina i que s’havia graduat.

—Sí, és cert. Ara no hi pensava, en això —em vaig quedar ben sobresaltat—. Sí que és estrany.

—Des de bon començament el seu capteniment ha estat peculiar. De tota la gent de la casa, ell havia de ser l’únic capaç de reconèixer els símptomes d’un enverinament a base d’estricnina i, en canvi, veiem que és l’únic membre de la família que sosté tenaçment la teoria de la mort per causes naturals. Si s’hagués tractat de Monsieur John, ho hauria entès. No té coneixements tècnics i, per naturalesa, no és imaginatiu. Però Monsieur Lawrence… No! I avui ha expressat un suggeriment que ell mateix ha d’haver sabut que era ridícul. Aquí hi ha material per a pensar, mon ami!

—Es una cosa ben desconcertant —vaig acceptar jo.

—Després hi ha Mrs. Cavendish —continuà dient Poirot—. Aquesta és una altra persona que no diu tot el que sap! Què li sembla la seva actitud?

—No sé pas què dir-li. Sembla inconcebible que pugui emparar l’Àlfred Inglethorp. I, en canvi, és el que fa la impressió que està fent.

Poirot va assentir amb el cap, reflexivament.

—Sí, és estrany. Una cosa és certa: ella va sentir, d’aquella «conversació privada», molt més del que ha estat disposada a admetre.

—I, en canvi, és la darrera persona a la qual s’acusaria d’anar escoltant darrere les portes!

—Exacte. La seva declaració m’ha fet veure una cosa. Jo havia comès una equivocació. La Dorcas tenia tota la raó. La baralla, aquella tarda, va tenir lloc més d’hora; cap a les quatre, tal com ella va dir.

Me’l vaig mirar curiosament. Mai no havia entès la seva insistència en aquell punt.

—Sí, avui han sortit una gran quantitat de coses força peculiars —va continuar dient Poirot—. A veure, què hi feia el doctor Bauerstein, llevat i vestit en aquelles hores de la matinada? M’ha sorprès molt que ningú no hagi comentat aquest fet.

—Suposo que deu tenir insomni —vaig dir, no gens convençut.

—La qual cosa és una explicació molt bona, o molt dolenta —va observar Poirot—. Ho cobreix tot i no explica res. Hauré de vigilar el nostre eixerit doctor Bauerstein.

—Ha trobat més falles en els testimonis? —vaig preguntar en un to satíric.

—Mon ami —va contestar Poirot seriosament—, quan descobreixi que la gent no li està dient la veritat… Vagi amb compte! A veure, tret que jo vagi molt errat, en aquesta investigació judicial d’avui només una persona… o com a màxim dues, han dit la veritat sense cap mena de reserva ni subterfugi.

—Oh, vinga, Poirot! No parlaré d’en Lawrence, ni de Mrs. Cavendish. Però hi ha en John… i Ms Howard, que ben segur que han estat dient la veritat.

—Tots dos, amic meu? Un, li ho accepto, però tots dos…!

Les seves paraules em van causar un xoc força desagradable. El testimoni de Ms Howard, per poc important que fos, havia estat donat d’una manera tan francament honrada que mai no se m’hauria acudit de dubtar de la seva sinceritat. Tot i així, sentia un gran respecte per la sagacitat de Poirot… Tret d’aquelles ocasions en què es captenia com el que jo en deia un «ximple obstinat».

—Vostè ho creu, això? —vaig preguntar—. Ms Howard m’ha semblat sempre tan essencialment honesta… Gairebé incòmodament honesta.

Poirot em va ullar d’una manera curiosa, d’una manera que no vaig poder mesurar ben bé. Va semblar que anava a parlar, però de sobte es va contenir.

—Ms Murdoch també —vaig continuar dient—. No hi ha res de fals, en ella.

—No. Però que és estrany que no sentís cap soroll, dormint com dormia a la cambra del costat, mentre que Mrs. Cavendish, des de l’altra ala de l’edifici, va sentir ben clarament com queia la tauleta a terra!

—Bé, és jove. I dorm profundament.

—Ah, sí, és clar! Deu ser una dormilega ben famosa, aquesta!

No em va acabar d’agradar el seu to de veu, però en aquell moment vam sentir uns ràpids copets a sota i, mirant per la finestra, vam veure els dos detectius que ens esperaven al carrer.

Poirot va agafar el barret, es cargolà feroçment el bigoti i, espolsant-se una volva imaginària de la màniga, em va indicar que el precedís escales avall; allí ens vam unir als detectius i vam anar junts cap a Styles.

Em sembla que l’aparició dels dos homes de Scotland Yard va ser com una mena de xoc… Especialment per a John, tot i que, és clar, després del veredicte ja havia comprès que només calia esperar uns quants dies perquè allò succeís. Tot i així, la presència dels detectius el va enfrontar molt més amb la realitat del que ho hauria pogut fer qualsevol altra cosa.

Mentre pujaven les escales, Poirot va anar parlant en veu baixa amb Japp, i va ser l’altre funcionari el qui va demanar que tots els estadants de la casa, tret dels servents, es reunissin a la sala d’estar. Em vaig adonar del significat que allò tenia. Ara Poirot havia d’aconseguir demostrar la veracitat de les seves fanfarronades.

Jo, personalment, no era gaire optimista. Poirot podia tenir unes raons excel·lents per creure en la innocència d’Inglethorp, però un home del tipus de Summerhaye requeriria proves tangibles, i dubtava molt que Poirot les hi pogués facilitar.

No gaire més tard, tots ens vam congregar a la sala d’estar, la porta de la qual Japp va tancar. Amb tota amabilitat, Poirot va anar posant cadires per a tothom. Els homes de Scotland Yard eren el fitó de totes les mirades. Em sembla que per primer cop tots ens adonàvem que allò no era cap malson, que era una realitat tangible. En determinades ocasions, havíem llegit coses com aquella… Ara nosaltres mateixos érem els actors del drama. Demà els diaris de tot Anglaterra llançarien amb grans titulars la notícia als quatre vents:


MISTERIOSA TRAGÈDIA A ESSEX SENYORA BENESTANT ENVERINADA

Hi hauria fotografies de la mansió de Styles i fotografies de «la família sortint de la investigació judicial»; el fotògraf de la vila no havia badat pas gens! Totes aquelles coses que un havia llegit cent vegades; coses que succeïen a d’altres persones, no a un mateix. I ara en aquella casa s’havia comès un assassinat. Davant nostre teníem «els detectius que s’ocupaven del cas». Tota la coneguda fraseologia fàcil va passar ràpidament per la meva ment en l’interval que es va produir abans que M. Hercule Poirot iniciés l’acte.

Em sembla que tothom es va quedar una mica sorprès que fos ell, i no els detectius oficials, el qui prengués la iniciativa.

—Mesdames i messieurs —va dir Poirot, fent un cop de cap com si fos una celebritat que anava a fer una conferència—, els he demanat que s’apleguessin tots aquí amb un objectiu determinat. Aquest objectiu està relacionat amb Mr. Alfred Inglethorp.

Inglethorp estava assegut una mica separat de tots —diria que inconscientment tothom havia enretirat una mica la cadira del seu costat— i es va sobresaltar en pronunciar Poirot el seu nom.

—Mr. Inglethorp —va dir Poirot dirigint-se-li personalment—, una ombra molt fosca ha caigut damunt d’aquesta casa, l’ombra d’un assassinat.

Inglethorp va moure el cap amb tristesa.

—La meva pobra esposa —mormolà—. Pobra Emily! És terrible.

—No crec, monsieur —va dir Poirot emfàticament—, que s’adoni ben bé de fins a quin punt en pot ser, de terrible, això… per a vostè. —I com que Inglethorp no semblava entendre-ho, va afegir—: Mr. Inglethorp, vostè es troba en un perill molt gran.

Els dos detectius estaven frisosos. Vaig veure la recomanació oficial, «Tot el que digui podrà ser utilitzat com a prova en contra seu», planant damunt dels llavis de Summerhaye. Poirot va seguir dient:

—M’entén ara, monsieur?

—No. Què vol dir?

—Vull dir —va dir Poirot intencionadament— que se sospita que vostè va enverinar la seva esposa.

En sentir-se aquest llenguatge tan directe, un crit sufocat s’escampà per tot el cercle de persones de la sala.

—Déu meu! —exclamà Inglethorp, amb un ensurt—. Quina idea més monstruosa! Enverinar jo la meva estimada Emily!

—No crec que s’adoni del tot —va dir Poirot mirant-se’l fit a fit—, de com n’ha arribat a ser, de desfavorable per a vostè, el testimoni que ha donat en la investigació judicial. Mr. Inglethorp, sabent el que ara li estic dient, refusa encara de dir on era dilluns a la tarda a les sis?

Amb un gemec, Alfred Inglethorp es desplomà en el seu seient i enfonsà el rostre entre les seves mans. Poirot s’hi va acostar i es quedà dret davant seu.

—Parli! —cridà amenaçadorament.

Fent un esforç, Inglethorp va alçar la cara de les mans. Després, lentament i deliberadament, va moure el cap de banda a banda.

—No parlarà?

—No. No crec que ningú pugui ser tan monstruós d’acusar-me del que vostè diu.

Poirot va assentir pensarosament, com un home que té la decisió ben presa.

—Soit! —va dir—. Aleshores parlaré jo en comptes de vostè.

Alfred Inglethorp es va tornar a incorporar.

—Vostè? Com pot parlar, vostè? Vostè no sap pas… —va callar abruptament.

Poirot es va tombar cap a nosaltres.

—Mesdames i messieurs! Parlaré! Escoltin! Jo, Hercule Poirot, afirmo que l’home que va entrar a la farmàcia i va comprar l’estricnina a les sis de la tarda de dilluns passat no era Mr. Inglethorp, ja que a les sis en punt d’aquell dia Mr. Inglethorp acompanyava Mrs. Raikes a casa seva tornant d’una granja veïna. Puc presentar no menys de cinc testimonis que juraran haver-los vist junts, o bé a les sis o bé després de les sis, i com vostès saben, la granja d’Abbey, és a dir, la casa on viu Mrs. Raikes, és almenys a quatre quilòmetres de distància del poble. No hi ha absolutament cap problema amb la seva coartada!





CAPÍTOL VIII


Noves suposicions

Es va produir un silenci d’estupefacció. Japp, que va ser el qui es va sorprendre menys de tots nosaltres, fou el primer a parlar.

—Molt bé —exclamà l’inspector—, aquestes són les proves que ens fan falta! I sense errors, Mr. Poirot! Aquests testimonis que té, suposo que són com cal, oi?

—Voilà! N’he preparat una llista, amb els noms i les adreces. Els haurà de veure, és clar. Però ho trobarà tot correcte.

—N’estic segur —va dir Japp abaixant la veu—. Li estic molt agraït. Hauria estat una cosa ben incòmoda detenir-lo —es va girar cap a Inglethorp—. Però, perdoni’m, senyor, per què no ho ha dit, això, durant la investigació judicial?

—Ja li ho diré jo per què —el va interrompre Poirot—. Havia corregut un cert rumor…

—Un rumor maliciós i totalment fals —el va interrompre Alfred Inglethorp amb la veu alterada.

—I Mr. Inglethorp ha estat molt preocupat que no es revifés aquell escàndol justament ara. Tinc raó?

—Tota la raó —va dir Inglethorp assentint amb el cap—. Amb la meva pobra Emily encara sense enterrar, poden estranyar-se que estigués preocupat que no comencessin a circular més falsos rumors?

—Entre nosaltres, senyor —observà Japp—, jo hauria preferit que circulessin rumors sobre mi que no pas que em detinguessin per assassinat. I m’atreviria a assegurar que la seva pobra esposa també s’ho hauria estimat més. I si no hagués estat per Mr. Poirot, a vostè se l’hauria detingut, tan segur com dos i dos fan quatre!

—Ha estat una bestiesa, sens dubte —mormolà Inglethorp—. Però vostè no sap, inspector, com se m’ha arribat a perseguir i com s’ha arribat a dir mal de mi. —I llançà una trista mirada cap a Evelyn Howard.

—Ara, senyor —va dir Japp dirigint-se tot d’una a John—, m’agradaria de veure el dormitori de la senyora, si us plau, i després d’això tindré una petita conversa amb el servei. No es preocupi de res, Mr. Poirot m’ensenyarà el camí.

En sortir tots del saló, Poirot es va girar cap a mi i em va fer un senyal perquè el seguís escales amunt. Un cop allí em va agafar pel braç i se’m va endur cap a una banda per donar-me instruccions.

—Ràpid, vagi-se’n cap a l’altra ala. Quedi-s’hi… Quedi’s a la part d’aquí de la porta entapissada. I no se’n mogui fins que jo no vingui. —Després, tombant-se ràpidament, es va unir als dos detectius.

Vaig seguir les seves instruccions i em vaig quedar al costat de la porta entapissada preguntant-me què dimoni hi devia haver, darrere d’aquella petició. Per què m’havia d’estar de guàrdia justament en aquell indret? Em vaig mirar pensarós el passadís que hi havia davant meu. Em vaig adonar d’una cosa. Amb l’excepció de la cambra de Cynthia Murdoch, totes les habitacions es trobaven en aquella part esquerra. Hi tenia res a veure, allò? Havia d’informar-lo de qui havia passat o traspassat? Em vaig quedar fidelment en el meu lloc. Els minuts anaven passant. No venia ningú. No succeïa res.

Van passar ben bé vint minuts abans que Poirot tornés a venir.

—No s’ha mogut d’aquí?

—No, m’he quedat clavat aquí com una estaca. No ha ocorregut res.

—Ah! —estava satisfet o decebut, Poirot?—. No ha vist res en absolut?

—No.

—Però segurament ha sentit alguna cosa, oi? Un cop molt fort… Eh, mon ami?

—No.

—És possible? Ah! Estic molt empipat amb mi mateix! Normalment no tinc pas tan poca traça. He fet només un petit gest amb la mà esquerra —jo ja coneixia els gestos de Poirot— i he fet tombar la tauleta de nit!

Semblava tan infantilment enutjat i alacaigut que em vaig apressar a consolar-lo.

—No es preocupi, amic meu. Què importa, això? El triomf que ha obtingut al saló l’ha esvalotat. Sàpiga que ha estat una gran sorpresa per a tots nosaltres. Aquest afer de l’Inglethorp amb Mrs. Raikes deu ser molt més important del que ens havíem imaginat perquè ell hagi callat d’una manera tan persistent. Què pensa fer, ara? On són aquells personatges de Scotland Yard?

—Han baixat a interrogar el servei. Jo els he ensenyat totes les proves que hem anat aplegant. En Japp em decep. No té mètode!

—Miri! —vaig dir esguardant per la finestra—. Aquí hi ha el doctor Bauerstein. Em sembla que té raó, pel que fa a aquest home, Poirot. No m’agrada.

—És molt llest —va observar Poirot, capficat.

—Oh, tan llest com el diable! Li he de dir que em va satisfer molt veure’l en la trista situació en què el vaig veure dimarts passat. Mai no deu haver vist un espectacle semblant! —I li vaig descriure l’aventura del doctor—. Semblava ben bé un espantaocells! Tot enfangat de cap a peus.

—Així, doncs, vostè el va veure?

—Sí. Per descomptat que no volia entrar —va ser just després de sopar—, però Mr. Inglethorp va insistir.

—Què? —Poirot em va agafar violentament per les espatlles.

—El doctor Bauerstein va ser aquí dimarts al vespre? Aquí? I vostè no m’ho havia dit? Per què? Per què?

Poirot semblava dominat per un gran frenesí.

—Estimat Poirot —vaig protestar—, no vaig arribar a creure mai que això li hagués pogut interessar. No creia que tingués cap mena d’importància.

—Importància? És d’una importància molt gran! Així doncs, el doctor Bauerstein va ser aquí dimarts a la nit… La nit de l’assassinat. Hastings, que no ho veu? Això ho canvia tot… Tot!

No l’havia vist mai tan trasbalsat. Em va deixar anar, va posar dretes un parell de portabugies i, tot parlant amb si mateix, va dir:

—Sí, això ho canvia tot… Tot.

De sobte va semblar que prenia una decisió.

—Allons! —va dir—. Hem d’actuar de seguida. On és Mr. Cavendish?

John era a la sala de fumar. Poirot se n’hi va anar directament.

—Mr. Cavendish, tinc una cosa important a fer a Tadminster. Una nova pista. Puc utilitzar el seu cotxe?

—I tant! Vol dir ara mateix?

—Si és tan amable.

John va tocar la campaneta i ordenà que portessin el cotxe. Al cap de deu minuts baixàvem molt de pressa pel parc i agafàvem la carretera que duia cap a Tadminster.

—Ara, Poirot —vaig dir amb resignació—, potser em voldrà dir de què es tracta, tot això?

—Bé, mon ami, una bona part ja la pot endevinar vostè mateix. Per descomptat que ja es deu adonar que Mr. Inglethorp ara és fora de sospites i que la situació ha canviat d’una manera molt gran. Ens trobem amb un problema totalment nou. Ara ja sabem que hi ha una persona que no va comprar el verí. Hem aclarit les proves trucades. Ara hem d’anar a buscar les autèntiques. He pogut veure que, amb l’excepció de Mrs. Cavendish, que jugava a tennis amb vostè, qualsevol persona de la casa hauria pogut fer de Mr. Inglethorp dilluns a la tarda. Així mateix, tenim l’afirmació de l’Alfred Inglethorp, que diu que va deixar la tassa de cafè al saló. Ningú no s’ha fixat gaire en aquest aspecte en el decurs de la investigació, però ara això té una significació molt distinta. Hem de descobrir qui va acabar duent el cafè a Mrs. Inglethorp o qui va passar pel saló quan el cafè encara era allí. Pel que vostè m’ha dit, només hi ha dues persones que podem dir positivament que no es van acostar a aquella tassa de cafè: Mrs. Cavendish i Mademoiselle Cynthia.

—Sí, això mateix —vaig notar que el cor se m’alleugeria d’una manera que no sabria com expressar. No es podia sospitar en absolut de Mary Cavendish.

—Per tal de deslliurar l’Alfred Inglethorp de les sospites —continuà dient Poirot—, m’he vist obligat a ensenyar les meves cartes abans del que jo volia. Mentre semblava que jo intentaria fer que es detingués Mr. Inglethorp, el criminal no s’havia posat gens en guàrdia. Ara anirà doblement amb compte. Sí… Doblement amb compte. —De sobte es va girar cap a mi—. Digui’m una cosa, Hastings; vostè… no sospita de ningú?

Vaig vacil·lar. Si he de dir la veritat, aquell mateix matí una idea il·lògica i extravagant havia irromput una o dues vegades dins el meu cervell. L’havia refusat com una cosa absurda però, tot i així, persistia.

—No podríem pas dir-ne una sospita —vaig mormolar—. És una bestiesa tan gran!

—Vinga home —va animar-me Poirot—. No tingui por. Digui el que pensa. Sempre hauria de fer cas dels seus instints.

—Bé, doncs —vaig deixar anar—, és absurd… Però sospito que Ms Howard no diu tot el que sap!

—Ms Howard?

—Sí… Es riurà de mi…

—En absolut. Per què ho hauria de fer?

—No puc deixar de pensar —vaig continuar dient amb una certa inseguretat— que hem tingut tendència a no incloure-la entre els possibles sospitosos, simplement pel fet d’haver estat fora de Styles. Però, al cap i a la fi, només era a uns vint-i-cinc quilòmetres d’aquí. Un cotxe, això, ho recorreria en mitja hora. Podem assegurar positivament que no era a Styles la nit de l’assassinat?

—Sí, amic meu —va dir Poirot inesperadament—, podem assegurar-ho. Una de les primeres coses que vaig fer va ser telefonar a l’hospital on treballa.

—Bé, i què?

—Doncs vaig saber que Ms Howard havia estat de guàrdia dimarts i que, en arribar inesperadament unes ambulàncies a l’hospital, va tenir l’amabilitat d’oferir-se a quedar-se també de guàrdia aquella nit, oferta que li va ser acceptada. Això aclareix la qüestió.

—Oh! —vaig fer, més aviat perplex—. Vaja! —I vaig continuar dient—: Es la seva extraordinària vehemència contra Inglethorp, el que m’ha començat a fer sospitar d’ella. No puc evitar de creure que faria qualsevulla cosa en contra seu. I m’ha vingut la idea que podria saber alguna cosa sobre la destrucció del testament. Podria haver cremat el nou creient que es tractava de l’anterior, fet a favor d’ell. Li té una antipatia tan summament gran.

—Vostè considera anormal la seva vehemència?

—S… sí. És tan violenta! M’agradaria saber si està prou bé del cap, en aquest aspecte.

Poirot va moure enèrgicament el cap de banda a banda i va replicar:

—No, no, en això està equivocat. Ms Howard no té cap debilitat cerebral ni sofreix cap procés degeneratiu. És un exemplar excel·lent d’una persona anglesa ben equilibrada. És el seny mateix fet persona.

—Tot i així, el seu odi per l’Inglethorp sembla gairebé una cosa malaltissa. La meva idea era —una idea ben ridícula, sens dubte— que l’havia volgut enverinar a ell i que, d’una manera o una altra, el verí, per error, va anar a parar a Mrs. Inglethorp. Però no veig pas gens com ho hauria pogut fer. Tot resulta enormement absurd i ridícul.

—La veritat és que vostè té raó en una cosa. Sempre és aconsellable de sospitar de tothom fins que no es pugui demostrar, d’una manera lògica i amb una total satisfacció, que aquella persona és innocent. A veure, quines raons hi podria haver perquè Ms Howard hagués enverinat deliberadament Mrs. Inglethorp?

—Escolti, però si sentia una gran devoció per ella! —vaig exclamar.

—Vinga, vinga! —va exclamar Poirot, irritat—. Té uns arguments de criatura. Si Ms Howard hagués estat capaç d’emmetzinar Mrs. Inglethorp, també hauria estat capaç de fingir devoció. Però no, hem de mirar cap a una altra banda. Vostè té molta raó quan diu que la seva vehemència contra l’Alfred Inglethorp és massa violenta per ser natural; però està molt equivocat en la deducció que en fa, d’això. Jo n’he tret les meves conclusions, que crec que són correctes, però de moment no li’n parlaré. —Va fer una petita pausa i després continuà dient—: A veure, segons el meu punt de vista, hi ha una objecció insuperable perquè Ms Howard pugui ser l’assassina.

—Quina és?

—Que de cap de les maneres la mort de Mrs. Inglethorp no podia beneficiar Ms Howard. Miri, no hi ha cap assassinat sense un motiu.

Jo vaig conjecturar:

—No podria ser que Mrs. Inglethorp hagués fet un testament a favor d’ella?

Poirot va fer que no amb el cap.

—Però vostè mateix ho va suggerir a Mr. Wells.

Poirot va somriure.

—Això va ser per una raó. No vaig voler esmentar el nom de la persona que, de fet, tenia al cap. Ms Howard ocupava una posició molt similar, de manera que, en lloc de l’altra persona, vaig utilitzar el seu nom.

—Tot i així, Mrs. Inglethorp ho hauria pogut fer. Escolti, aquell testament que va redactar la tarda d’abans de la seva mort va poder…

Però la negació que Poirot va fer amb el cap va ser tan enèrgica que em vaig aturar.

—No, amic meu. Jo ja hi he estat pensant, en aquell testament, ja. I això sí que li ho puc dir… No el va fer a favor de Ms Howard.

Vaig acceptar les seves garanties, per bé que no sabia veure realment com era que podia estar-ne tan segur.

—Bé —vaig dir amb un sospir—, absoldrem Ms Howard, doncs. És en part per culpa seva, que jo he arribat a sospitar-ne. Ha estat el que vostè ha dit sobre les declaracions que ella ha fet durant la investigació judicial, el que ha originat aquestes idees dintre meu.

Poirot va semblar estranyat.

—Què he dit jo, de les declaracions que ha fet durant la investigació judicial?

—No ho recorda? Quan li he dit que ella i en John Cavendish eren fora de tota sospita?

—Oh… Ah… Sí. —Poirot va semblar una mica confús, però es recuperà fàcilment—. A propòsit, Hastings, hi ha una cosa que voldria que fes per mi.

—Amb molt de gust. De què es tracta?

—La pròxima vegada que estigui sol amb en Lawrence Cavendish, vull que li digui això: «Tinc un missatge per a tu de part d’en Poirot. Es aquest: “Mira de trobar la tassa de cafè extra i podràs descansar tranquil!”». Ni més ni menys.

—«Mira de trobar la tassa de cafè extra i podràs descansar tranquil!». És això? —vaig preguntar, perplex.

—Excel·lent.

—Però, què vol dir, això?

—Deixaré que ho descobreixi vostè mateix. Té dades al seu abast. Vostè digui-li això, i a veure què li respon, ell, aleshores.

—Molt bé, però tot això és extremament misteriós.

Ara ja estàvem entrant a Tadminster i Poirot va adreçar el cotxe cap al «Laboratori Analític».

Poirot va baixar ràpidament i va entrar-hi. Al cap d’uns moments ja tornava a ser amb mi.

—Ja està —va dir—. Això és tot el que havia de fer.

—Per què hi ha anat? —vaig preguntar-li realment encuriosit.

—Hi he deixat una cosa perquè me l’analitzin.

—Sí, però, què?

—La mostra de cacau que vaig agafar del cassó del dormitori.

—Però si això ja ha estat analitzat! —vaig exclamar, estupefacte—. El doctor Bauerstein ja ho va fer analitzar i vostè mateix es va riure de la possibilitat que hi pogués haver estricnina.

—Ja sé que el doctor Bauerstein ho va fer analitzar —va replicar Poirot en un to suau.

—Bé, i així, doncs?

—Miri, tinc ganes que ho analitzin altre cop; això és tot.

I no li vaig poder arrencar cap més paraula sobre aquella qüestió.

Això que feia Poirot, quant al cacau, em va sorprendre en gran manera. No podia veure-hi cap lògica ni raó possible. No obstant això, la meva confiança en ell, que en un moment donat havia decaigut força, s’havia restaurat totalment des que la seva fe en la innocència d’Alfred Inglethorp havia quedat tan triomfalment demostrada.

El funeral de Mrs. Inglethorp va tenir lloc l’endemà, i el dilluns següent, quan jo baixava tard cap a esmorzar, John em va dur cap a un cantó i m’informà que Mr. Inglethorp se n’anava aquell mateix matí, per tal d’allotjar-se a l’Stylites Arms fins que no hagués acabat d’enllestir totalment els seus plans.

—I la veritat és que resulta un gran alleujament, pensar que se’n va, Hastings —continuà dient el meu honest amic—. Ja era prou dolent, d’haver-se d’estar amb ell, quan crèiem que era l’assassí; doncs imagina’t com deu ser ara, que tots ens sentim culpables d’haver-nos-el mirat tan malament. La veritat és que l’hem tractat d’una manera abominable. És clar que les coses semblaven estar en contra seu. No crec que ningú ens pugui culpar d’haver arribat a les conclusions a què vam arribar. Tot i així, la veritat és que estàvem equivocats i ara tenim la sensació que hem de reparar un greuge, cosa que resulta molt difícil quan el personatge no t’agrada ni un xic més que abans. L’assumpte resulta ben incòmode! I dono gràcies que hagi tingut el tacte de voler-se’n anar. És una sort que la Mansió no li pogués tocar de cap manera en el testament. No em puc ni imaginar aquest personatge tallant el bacallà per aquí. És molt millor que li hagin tocat els diners de Mrs. Inglethorp.

—Tu ho podràs mantenir, això? —vaig preguntar-li.

—Oh, sí. Hi ha els impostos de transmissió, per descomptat, però, amb Styles, hi van també la meitat dels diners del meu pare, i en Lawrence de moment es quedarà amb nosaltres, de manera que també es podrà comptar amb la seva part. Anirem una mica justos, de moment, és clar, perquè tal com et vaig dir una vegada, jo em trobo en una mena de buit financer. Els Johnnies s’hauran d’esperar, de moment.

Gràcies a l’alleujament general que se sentia davant la pròxima partida d’Inglethorp, vam fruir de l’esmorzar més genial que havíem tingut des de la tragèdia. Cynthia, el tarannà de la qual era optimista de natural, es tornava a veure tan bonica com sempre, i tots nosaltres, amb l’excepció de Lawrence, que semblava inalterablement malenconiós i nerviós, notàvem una tranquil·la alegria per l’inici d’un futur nou i esperançador.

Els diaris, per descomptat, anaven plens de la tragèdia. Titulars cridaners, biografies intercalades de tots i cadascun dels membres de la família, insinuacions subtils, els coneguts estratagemes dient que la policia seguia una pista. No ens vam deslliurar de res de tot això. El temps va anar passant tranquil·lament. La guerra era momentàniament inactiva i els diaris ficaven el nas àvidament en un crim com aquest, de gent elegant: «El Misteriós afer de Styles» era el tòpic del moment.

Evidentment allò resultava molt molest per als Cavendish. La casa era assetjada constantment pels informadors de la premsa, als quals es negava l’entrada invariablement; continuaven, però, rondant pel poble i pels encontorns, on esperaven amb les seves càmeres qualsevol membre de la família que es descuidés. Tots nosaltres vivíem dins l’ona publicitària. Els homes de Scotland Yard anaven i venien, examinant, preguntant, amb els seus ulls de linx i les seves llengües reservades. Quin objectiu tenien en aquells moments, no ho sabíem. Tenien alguna mena de pista o acabaria tot dins la categoria dels crims sense descobrir?

Després d’esmorzar, Dorcas va venir cap a mi d’una manera més aviat misteriosa i em preguntà si podia parlar-me un moment.

—Per descomptat que sí. De què es tracta, Dorcas?

—Miri, és només això, senyor. Que el veurà potser, avui, aquell senyor belga? —Jo vaig fer que sí amb el cap—. Bé, ja sap que em va preguntar molt interessat si la senyora, o algú altre de la casa, tenia un vestit verd, oi que sí, senyor?

—Sí, sí. I ho ha pogut saber? —a mi se’m va disparar l’interès.

—No, això no, senyor. Però des d’aleshores he recordat allò que els senyorets. —John i Lawrence encara eren «els senyorets» per a Dorcas— en diuen «el calaix dels vestits». És a l’àtic del davant, senyor. És un gran bagul tot ple de roba, de vestits de fantasia i d’altres coses. I de sobte he pensat que hi podria haver algun vestit verd entre tota aquella roba. De manera que si li ho vol dir al senyor belga…

—Li ho diré, Dorcas —vaig prometre.

—Moltes gràcies, senyor. Es molt agradable, aquest senyor belga. I molt diferent dels altres dos detectius de Londres, que van tafanejant pertot arreu i no fan més que fer preguntes. Normalment jo no m’hi entenc pas gaire, amb els estrangers, però pel que veig que diuen els diaris, aquests valents belgues no són uns estrangers qualssevol i la veritat és que ell és la persona més educada que he conegut.

Benvolguda Dorcas! La vaig veure dreta allí, davant meu, mirant-me amb aquella cara tan honesta, i vaig pensar: «Quina mostra més estupenda encara d’aquell antic tipus de serventa, que avui està desapareixent amb tanta rapidesa!».

Em va semblar que valdria la pena que me n’anés aleshores mateix cap al poble a cercar Poirot; me’l vaig trobar, però, a mig camí, que venia cap a la casa, i de seguida li vaig donar el missatge.

—Ah, la magnífica Dorcas! Ens mirarem aquell bagul per be que… Però, tant li fa, tot i així l’examinarem.

Vam entrar a la casa per una de les portes de finestrons. Al saló no hi havia ningú i vam pujar cap a l’àtic.

Evidentment, allí hi havia el bagul, una bonica peça antiga, tota clavetejada de tatxes de llautó, i plena a vessar de tots els tipus imaginables de vestits.

Poirot ho va anar traient i llançant-ho tot a terra sense gaires cerimònies. Van sortir un o dos teixits verds de tons diversos, però Poirot anava fent que no amb el cap a tot el que anava veient. Semblava que ho repassava amb una certa apatia, com si no esperés obtenir-ne gaires resultats, de tot allò. De sobte, va fer una exclamació.

—Què passa?

—Miri!

El bagul ja era gairebé buit i, estirada allí al fons, hi havia una magnífica barba negra.

—Ochó! —va fer Poirot—. Ochó! —Li va anar donant voltes amb les seves mans examinant-la de prop—. És nova —va observar—. Sí, força nova.

Després d’uns moments de vacil·lació, la va tornar a deixar al bagul, va apilar-hi totes les altres coses al damunt, tal com eren abans, i va baixar ràpidament les escales. Se’n va anar directament cap al rebost, on va trobar Dorcas enfeinada netejant la vaixella d’argent.

Poirot li va dir bon dia amb amabilitat gal·la i després afegí:

—Hem estat fent un cop d’ull al bagul, Dorcas. Li estic molt agraït per haver-me fet saber que existia. Realment, hi ha una bonica col·lecció de vestits, a dins. Digui’m una cosa: es fan servir sovint?

—Bé, senyor, avui dia no gaire sovint, tot i que, de tant en tant, se celebra el que els joves anomenen una «nit de disfresses». I de vegades ben divertit que és, senyor. Mr.

Lawrence és meravellós. És molt còmic! Mai no oblidaré la nit que va baixar vestit de… Em sembla que va dir de xa de Pèrsia, una mena de rei oriental. Duia un tallapapers a la mà i em va dir: «Compte, Dorcas, m’hauràs de tenir molt de respecte. Això és una simitarra esmolada especialment per a mi i servirà per a tallar-te el cap si em fas enfadar!». Ms Cynthia era allò que en diuen un apatxe, o una mena de nom així… Una mena d’assassí a la francesa, tinc entès que és. Feia una fatxa de por. No s’hauria pogut creure mai que una noia tan bufona s’hagués pogut transformar en un rufià com aquell. Ningú no l’hauria reconeguda.

—Aquests vespres deuen haver estat molt divertits —va dir Poirot afablement—. Suposo que Mr. Lawrence va fer servir aquella bonica barba negra que hi ha al bagul, quan va fer de xa de Pèrsia, oi?

—I tant que duia barba, senyor! —contestà Dorcas, somrient—. I bé que ho sé jo, perquè em va manllevar dues madeixes de llana negra per tal de fer-se-la! I escolti, de lluny semblava ben bé natural. Però no sabia que hi hagués cap barba a dalt, al bagul. Suposo que hi deu haver anat a parar darrerament. Sé que hi havia una perruca roja, però res més, quant a coses de cabells o de pèl. Moltes vegades fan servir suro cremat… Tot i que resulta molt empipador treure-se’l després. Una vegada Ms Cynthia es va disfressar de negra i, bufa, la feina que va tenir.

—De manera que la Dorcas no en sap res, d’aquella barba negra —va dir Poirot, consirós, quan vam tornar a entrar al saló.

—Li sembla que és la que es va fer servir? —vaig xiuxiuejar tot impacient.

Poirot va assentir amb el cap.

—Sí. S’ha adonat que l’havien retallat?

—No.

—Sí. Ha estat retallada exactament com la de Mr. Inglethorp i he trobat un o dos pèls escapçats per allí. Hastings, aquest afer té molta mar de fons.

—M’agradaria saber qui l’ha posat dins el bagul.

—Algú amb una bona dosi d’intel·ligència —observà Poirot secament—. S’ha adonat que ha escollit l’únic lloc de la casa on ningú no s’adonaria de la seva presència? Sí, la persona que la hi ha posat és intel·ligent. Però nosaltres n’hem de ser més. Hem de ser tan intel·ligents que no sospiti en absolut que nosaltres també en som, d’intel·ligents.

Vaig assentir amb el cap.

—En aquest assumpte, mon ami, vostè em serà de molta ajuda.

Em vaig sentir afalagat pel compliment. Hi havia hagut moments en què a penes creia que Poirot apreciés la meva autèntica vàlua.

—Sí —va continuar dient, mirant-me tot pensarós—, em serà d’un valor incalculable.

Això resultava, naturalment, molt gratificador, però les pròximes paraules de Poirot no van ser pas tan ben rebudes per mi.

—He de tenir un aliat en aquesta casa —va observar, preocupat.

—Ja em té a mi —vaig protestar jo.

—És cert, però vostè no és suficient.

Em vaig sentir ferit i ho vaig demostrar. Poirot s’apressà a explicar-se.

—No m’ha entès prou bé el que li vull dir. Tothom sap que vostè treballa per a mi. Em cal algú que no s’associï de cap manera amb nosaltres.

—Oh, ja ho entenc. Què me’n diu, d’en John?

—No, em sembla que no.

—El xicot potser no és gaire brillant —vaig dir jo.

—Aquí ve Ms Howard —va dir Poirot de sobte—. És la persona adient. Però ben segur que em té a la llista negra pel fet d’haver alliberat Mr. Inglethorp de tota sospita. Tot i així, ho podem provar.

Amb un cop de cap que amb prou feines resultava educat, Ms Howard va assentir a la petició de Poirot de poder-hi parlar durant uns quants minuts.

Ens en vam anar cap a la sala d’estar de dia i Poirot en va tancar la porta.

—Bé, Monsieur Poirot —va fer Ms Howard, impacient—, de què es tracta? Digui-ho ràpid, perquè estic enfeinada.

—Recorda, mademoiselle, que una vegada li vaig demanar que m’ajudés?

—Sí que ho recordo —va dir Mrs. Howard assentint amb el cap—. I li vaig dir que l’ajudaria amb molt de gust… a penjar l’Alfred Inglethorp.

—Ah! —Poirot la va estudiar seriosament—. Ms Howard, li faré una pregunta. Li demano que me la contesti dient-me tota la veritat.

—Jo mai no dic mentides —contestà Ms Howard.

—És aquesta: encara creu que Mrs. Inglethorp va ser enverinada pel seu marit?

—Què vol dir? —va preguntar secament—. No deu pas creure que les seves boniques explicacions m’han influït gens ni mica! Admeto que ell no va ser qui va adquirir l’estricnina a la farmàcia. I què? Suposo que devia fer servir el paper matamosques xopat de verí, tal com li vaig dir al començament.

—Això seria arsènic, i no estricnina —va dir Poirot suaument.

—Què hi fa, això? L’arsènic hauria posat la pobra Emily fora de la circulació, igual que l’estricnina. Estic convençuda que ho va fer ell; tant se me’n dóna, com ho fes.

—Molt bé. Si està convençuda que ho va fer ell —va dir Poirot en un to suau—, li faré la pregunta d’una altra manera. Ha cregut mai en el més profund del seu cor que a Mrs. Inglethorp la va enverinar el seu marit?

—Déu meu! —cridà Ms Howard—. No he dit sempre que aquest home és un bergant? No he dit sempre que l’assassinaria al llit? No l’he odiat sempre com a la tinya?

—Exacte —va contestar Poirot—. Això corrobora totalment la meva petita idea.

—Quina petita idea?

—Ms Howard, recorda una conversació que va tenir lloc el dia que va arribar aquí el meu amic? Ell me l’ha repetit i hi ha una frase seva que m’ha impressionat molt. Recorda que vostè va afirmar que si es cometés un crim i l’assassinat fos algú que vostè s’estimés, estava segura que el seu instint li diria qui havia estat el criminal, encara que fos incapaç de demostrar-ho?

—Sí, recordo que ho vaig dir. I ho crec. Suposo que vostè deu pensar que és una fotesa.

—En absolut.

—I, tot i així, no fa cas del meu instint contra l’Alfred Inglethorp?

—No —va dir Poirot secament—. Perquè el seu instint no va contra Mr. Inglethorp.

—Què diu?

—No. Vostè desitja creure que ell va cometre l’assassinat. Vostè el creu capaç de fer-ho. Però el seu instint li diu que no el va cometre ell. Li diu més coses… Continuo?

Ms Howard se’l mirà, fascinada, i va fer un lleuger moviment afirmatiu amb la mà.

—Vol que li digui per què actua amb tanta vehemència contra Mr. Inglethorp? Perquè mira de creure allò que vol creure. Perquè està tractant d’ofegar, d’escanyar, el seu instint, que li està dient un altre nom…

—No, no, no! —cridà Ms Howard bojament, alçant les mans cap amunt—. No ho digui, això! Oh, no ho digui! No és cert! No pot ser cert! No sé pas què ha posat aquest disbarat, aquesta idea espantosa, dins del meu cap!

—Tinc raó, oi que sí? —preguntà Poirot.

—Sí, sí; vostè ha de ser un màgic per haver-ho endevinat. Però no pot ser… És tan monstruós, tan impossible! Ha de ser l’Alfred Inglethorp.

Poirot va fer que no seriosament amb el cap.

—No m’ho demani —va continuar dient Ms Howard—, perquè no li ho diré. No ho admetré, ni a mi mateixa. He d’estar boja per pensar coses com aquestes.

Poirot va assentir amb el cap, com si estigués satisfet.

—No li preguntaré res. En tinc prou sabent que és tal com jo havia pensat. I jo… Jo també tinc instints. Treballarem junts per a un fi comú.

—No em demani que l’ajudi perquè no ho faré. No aixecaria ni un dit per… per… —va titubejar.

—M’ajudarà encara que no li agradi. Jo no li demanaré res… però vostè serà la meva aliada. No ho podrà pas evitar. Farà l’únic que vull que faci.

—Què és?

—Vigilarà!

Evelyn Howard va fer una inclinació amb el cap.

—Sí, això no ho puc evitar. Sempre estic observant… Esperant sempre estar equivocada.

—Si ens equivoquem, doncs molt bé —va dir Poirot—. Ningú no n’estarà més satisfet que jo. Però, i si tenim raó? Si tenim raó, Ms Howard, de quin cantó estarà vostè, aleshores?

—No ho sé, no ho sé…

—Apa, vinga.

—La cosa es podria tapar.

—No s’ha de tapar res.

—Però la mateixa Emily… —es va aturar.

—Ms Howard —va dir Poirot molt seriosament—, això és indigne de vostè.

De sobte la dona es va treure les mans de la cara.

—Sí —va dir en un to de veu suau—, no ha estat Evelyn Howard qui ho ha dit! —Tot seguit va alçar el cap amb orgull—. Aquesta és l’Evelyn Howard, ara! I és a favor de la justícia! És igual el preu que s’hagi de pagar! —I amb aquestes paraules, se’n va anar amb pas segur.

—Vet aquí —va dir Poirot mirant com se n’anava— una aliada molt valuosa. Aquesta dona, Hastings, té cervell al mateix temps que té cor.

Jo no vaig dir res.

—L’instint és una cosa meravellosa —mormolà Poirot—. No podem explicar què és ni el podem ignorar.

—Vostè i Ms Howard semblen saber de què parlen —vaig observar fredament—. Potser no s’adonen que jo segueixo a les fosques.

—De debò? Hi segueix, mon ami.

—Sí. Il·lumini’m, si us plau.

Poirot m’estudià un moment atentament. Tot seguit, deixant-me totalment sorprès, va fer que no amb el cap, ben decidit.

—No, amic meu.

—Oh, escolti, per què no?

—Dos ja són prou per a un secret.

—Miri, trobo que no està gens bé, que m’amaguin coses.

—Jo no li amago res. Tot el que jo sé, vostè també ho sap. D’això, en pot treure les seves pròpies conclusions. Aquesta vegada és una qüestió d’idees.

—Amb tot i això, m’agradaria saber-ho.

Poirot em va mirar seriosament i va tornar a moure el cap de banda a banda.

—Miri —va dir, bo i dolent-se’n—, vostè no té instint.

—Fa un moment que estava demanant intel·ligència —vaig indicar-li.

—Molt sovint totes dues coses van juntes —va dir Poirot enigmàticament.

L’observació semblava tan irrellevant que no em vaig prendre ni la molèstia de contestar-la. Però vaig decidir que si feia cap descoberta interessant, cap descoberta important, com segurament en faria, me la guardaria per a mi mateix i sorprendria Poirot quan en tingués el resultat final.

Hi ha moments en què un té el deure de reivindicar els propis drets.





CAPÍTOL IX


El doctor Bauerstein

Encara no havia tingut l’oportunitat de traslladar el missatge de Poirot a Lawrence. Però ara, mentre passejava per la gespa, encara dolgut per l’arbitrarietat del meu amic, vaig veure Lawrence al camp de croquet, donant copets sense una finalitat aparent a un parell de pilotes molt antigues, amb una maça encara més antiga.

Em va semblar que seria una bona oportunitat per lliurar-li el meu missatge. Altrament, seria capaç de fer-ho el mateix Poirot. És cert que no comprenia ben bé la seva finalitat, però em va semblar que mitjançant la resposta de Lawrence, i potser amb unes quantes preguntes hàbils per part meva, podria albirar el seu significat. Amb aquesta idea al cap, m’hi vaig aproximar.

—T’estava buscant —li vaig dir mentint.

—De debò?

—Sí. La veritat és que tinc un missatge per a tu… D’en Poirot.

—Sí?

—M’ha dit que m’esperés a estar privadament amb tu —vaig dir abaixant el to de veu d’una manera significativa i esguardant-lo intensament de cua d’ull. Jo sempre he estat força bo en això que crec que en diuen «crear ambient».

—I bé?

No s’havia produït cap canvi d’expressió en aquella cara fosca i malenconiosa. En tenia alguna idea, ell, d’allò que li anava a dir?

—El missatge és aquest —vaig dir abaixant la veu encara més:

—«Mira de trobar la tassa de cafè extra i podràs descansar tranquil».

—Què dimoni significa, això? —Lawrence se’m va quedar mirant amb un astorament no gens afectat.

—No ho saps?

—No, en absolut. I tu?

Em vaig veure obligat a moure el cap negant-ho.

—De quina tassa es tracta?

—No ho sé.

—Valdrà més que parli amb la Dorcas o amb alguna de les serventes, si vol saber alguna cosa sobre tasses de cafè. Això és feina d’elles, no meva. Jo no en sé res, de tasses de cafè, tret que en tenim algunes que no es fan servir mai i que són un autèntic somni! Tasses antigues de Worcester. Tu no ets entès en la matèria, oi que no, Hastings?

Vaig fer que no amb el cap.

—Et perds una gran cosa. És una pura delícia tenir un exemplar autèntic de porcellana a les mans, o encara que només sigui mirar-te’l.

—Bé, què li he de dir, a en Poirot?

—Digues-li que no sé pas de què em parla. Per mi és com si em parlés en xinès.

—Molt bé.

Me n’anava altre cop cap a la casa, quan de sobte em va cridar.

—Escolta, quin era el final del missatge? Toma-me’l a dir, vols?

—«Mira de trobar la tassa de cafè extra i podràs descansar tranquil». Estàs segur que no saps què vol dir? —li vaig preguntar seriosament.

Va moure el cap de banda a banda.

—No —va dir pensarosament—. No ho sé. M’agradaria… M’agradaria saber-ho.

Des de la casa ens va arribar el so del gong, i ens n’hi vam anar junts. John havia demanat a Poirot que es quedés a dinar, i aquest ja era assegut a taula.

Per consentiment tàcit, ens havíem prohibit tot esment de la tragèdia. Vam parlar de la guerra i d’altres assumptes aliens a la casa. Però després que ens van haver servit el formatge i les galetes, i que Dorcas va haver deixat la sala, Poirot es girà de sobte cap a Mrs. Cavendish.

—Perdoni’m, madame, per recordar-li coses desagradables, però tinc una petita idea —les «petites idees» de Poirot s’estaven convertint en una frase corrent allí—, i m’agradaria de fer-li una o dues preguntes.

—A mi? Ja me les pot fer.

—És molt amable, madame. El que vull preguntar-li és el següent: vostè va dir que la porta que comunica l’habitació de Mademoiselle Cynthia amb la de Mrs. Inglethorp estava tancada amb el baldó, oi?

—Exactament, estava tancada —va contestar Mary Cavendish, un xic sorpresa—. Ja ho vaig dir durant la investigació judicial.

—Hi havia passat el baldó?

—Sí —va respondre, perplexa.

—A veure —va explicar Poirot—, està segura que hi havia passat el baldó o estava purament tancada amb clau?

—Oh, ja l’entenc. No, no ho sé. Vaig dir tancada volent dir que no la vaig poder obrir, però tinc entès que totes les portes es van trobar amb el baldó passat per dins.

—Tot i així, al seu entendre, la porta també hauria pogut estar tancada amb clau, oi?

—Oh, sí.

—No es va adonar, quan va entrar al dormitori de Mrs. Inglethorp, si la porta tenia el baldó passat o no?

—Em… Em sembla que sí.

—Però, no ho va veure?

—No. No, no ho vaig arribar a mirar.

—Jo sí —va interrompre de sobte Lawrence—. I vaig veure que hi havia passat el baldó.

—Ah, això resol la qüestió, doncs —va dir Poirot amb el posat alacaigut.

No vaig poder evitar d’alegrar-me que, per una vegada, una de les seves «petites idees» acabés en no res.

Després de dinar, Poirot em va demanar que l’acompanyés a casa. Vaig dir-li que sí una mica per força.

—Està un xic molest, oi que sí? —em va demanar ansiosament, mentre travessàvem el parc.

—En absolut —vaig dir-li fredament.

—Millor. Em treu un gran pes del damunt.

Això no era pas el que jo havia pretès. Esperava que hagués observat la meva fredor. Tot i amb això, l’afectuositat de les seves paraules va aconseguir apaivagar el meu just enuig. Em vaig estovar.

—He donat el seu missatge a en Lawrence —vaig dir.

—I què li ha dit? S’ha quedat totalment esbalaït?

—Sí. Estic ben segur que no tenia ni idea del que vostè volia dir.

Esperava que Poirot es sentís desencisat, però em vaig quedar parat quan em va respondre que ja s’ho pensava i que n’estava molt satisfet. El meu orgull em va prohibir de fer-li més preguntes.

Poirot va canviar de tema.

—Mademoiselle Cynthia no ha vingut a dinar, avui. Com ha estat, això?

—Toma a ser a l’hospital. Avui ha tornat a treballar.

—Ah, és una petita Mademoiselle molt treballadora. I bonica, també. És com alguns quadres que he vist a Itàlia. M’agradaria visitar el dispensari on treballa. Vostè creu que a ella li agradaria d’ensenyar-me’l?

—Puc assegurar-li que n’estaria encantada. És un lloc molt interessant.

—Hi va cada dia?

—Té els dimecres lliures i, a més, ve a dinar els dissabtes. Aquests són els únics dies lliures que té.

—Ja me’n recordaré. Les dones fan unes feines molt interessants avui dia, i Mademoiselle Cynthia és llesta… Oh, sí! Té talent, aquesta noieta.

—Sí. Em sembla que ha aprovat exàmens ben difícils.

—Sens dubte. Al cap i a la fi, fa una feina de molta responsabilitat. Suposo que allí deuen tenir uns verins molt poderosos, oi?

—Sí, ens els va ensenyar. Els tenen tancats en un armariet. Crec que hi han d’anar amb molt de compte. Sempre se n’enduen la clau quan se’n van de l’habitació.

—Ja. I és prop de la finestra, aquest armari?

—No, just a l’altra banda de l’habitació. Per què?

Poirot va arronsar les espatlles.

—No, per saber-ho. Això és tot. Vol entrar?

Havíem arribat a la caseta.

—No. Em sembla que me’n torno. Aniré per aquell altre camí més llarg que travessa els boscos.

Els boscos que envoltaven Styles eren molt bonics. Després d’haver vingut pel parc, ara resultava agradable de caminar mandrosament per les fresques clarianes del bosc. Amb prou feines hi feia una mica de vent, i la piuladissa dels ocells era molt fluixa, molt suau. Vaig caminar una mica més i finalment em vaig estirar als peus d’un gran faig vell. Els meus pensaments sobre la humanitat eren agradables i caritatius. Fins i tot perdonava a Poirot la seva absurda reserva. En realitat, em trobava en pau amb el món. Tot seguit, em vaig posar a badallar.

Vaig pensar en l’assassinat i em va semblar molt irreal, una cosa molt llunyana.

Vaig tornar a badallar.

Era probable que allò no arribés a passar. Per descomptat que havia estat un malson. La realitat era que havia estat Lawrence qui havia mort Alfred Inglethorp amb una maça de croquet. Però era absurd que John fes tant d’enrenou i que continués cridant: «Et dic que, per això, no hi passo!».

Em vaig despertar sobresaltat.

De seguida em vaig adonar que em trobava en un mal tràngol. Perquè, a uns quatre metres de mi, hi havia John i Mary Cavendish que evidentment s’estaven barallant. I també era evident que no s’havien adonat de la meva presència, perquè abans que jo em pogués moure o parlar, John repetia les paraules que m’havien despertat del meu somni:

—Et dic, Mary, que, per això, no hi passo.

Es va sentir la veu de Mary, freda i líquida.

—Hi tens cap dret, a criticar les meves accions, tu?

—Serà la xafarderia de tot el poble! Van enterrar la meva mare dissabte passat i tu passejant per aquí amb aquest tipus.

—Oh! —va fer ella arronsant les espatlles—. Només són les tafaneries del poble, allò que a tu t’importa!

—No és cert. Ja en tinc prou, d’aquest tipus rondant per aquí. A més, és un jueu polonès.

—Una mica de sang jueva no hi fa cap mal. Estimula la… —se’l va mirar—. La impassible estupidesa de l’anglès ordinari.

—Mary!

—Què? —el seu to de veu no va canviar.

—He d’entendre que et continuaràs veient amb en Bauerstein en contra del meu desig exprés?

—Si ho vull.

—Em desafies?

—No, però et nego el dret a criticar les meves accions. Tu no tens amics que a mi no m’agraden?

John es tirà un pas enrere. El color va anar desapareixent lentament del seu rostre.

—Què vols dir? —va preguntar en una veu insegura.

—Veus? —va dir Mary en un to suau—. Ho veus, oi, que no tens cap dret a dictar-me quins amics he d’escollir?

John se la va mirar amb el rostre suplicant, amb un posat afligit.

—No hi tinc cap dret? No hi tinc cap dret, jo, Mary? —va dir en un to de veu insegur. Tot seguit va estirar les mans cap a ella—. Mary…

Per un moment em va semblar que la noia vacil·lava. Una expressió una mica més dolça aparegué en el seu rostre, però de sobte es va girar d’una revolada, i se’n va anar.

—Cap! —va dir.

Ja es començava a allunyar quan John la va encalçar i, agafant-la pel braç, li va dir:

—Mary —la seva veu era molt calmada, ara—, n’estàs enamorada, d’aquest Bauerstein?

La noia va dubtar i, de sobte, una expressió estranya va aparèixer en el seu rostre, tan vella com els turons, però tot i així amb alguna cosa d’eternament jove. De la mateixa manera hauria pogut somriure una esfinx egípcia, certament.

Es va alliberar dels braços de John i va contestar-li, per damunt de l’espatlla:

—Pot ser —va dir; i després va desaparèixer ràpidament de la petita clariana, deixant John clavat allí, com si s’hagués tornat de pedra.

D’una manera més aviat ostentosa, vaig fer unes quantes passes fent petar algunes branques amb els peus. John es va tombar. Per sort vaig veure que estava convençut que jo acabava d’aparèixer en escena.

—Hola, Hastings. Has acompanyat aquell homenet sa i estalvi a casa seva? Quin personatge més estrambòtic! A tu et sembla que en realitat serveix d’alguna cosa?

—Se’l considerava un dels detectius més bons del seu temps.

—Oh, bé! Aleshores deu tenir alguna cosa de bo. Però, escolta, quin món més desastrós!

—T’ho sembla de debò, això? —li vaig preguntar.

—Déu meu! I tant! Per començar hi ha aquest afer tan terrible. I els homes de Scotland Yard, que entren i surten de la casa com uns ninotets d’aquells de les joguines automàtiques! No saps mai on te’ls trobaràs. I tots aquests titulars tan cridaners als diaris del país… Maleïts periodistes! No saps que aquest matí hi havia tota una gernació a les reixes de la porteria? Això és com una mena de cambra dels horrors de Madame Tussaud, que es pot veure sense pagar res. Quina cara que tenen, oi?

—Anima’t, John! —vaig dir-li en un to apaivagador—. Això no pot durar pas per sempre més.

—Vols dir que no? Pot durar prou perquè no puguem anar mai més amb el cap ben alt.

—No, no. T’estàs tornant una mica morbós, a causa d’aquest assumpte.

—És que n’hi ha prou per tornar-se morbós, amb aquests maleïts periodistes que t’estan perseguint contínuament i aquells altres idiotes, amb cares com llunes, que et miren bocabadats, vagis on vagis! Però encara hi ha coses pitjors.

—Què?

John va abaixar la veu.

—Has pensat mai, Hastings —mira, per a mi és un malson—, qui ho va poder arribar a fer? De vegades no puc deixar de pensar que va poder ser un accident. Perquè… Perquè… Qui ho hauria pogut fer? Ara que ja no pot ser l’Inglethorp, no hi ha ningú més; ningú més, vull dir, a part d’un de nosaltres.

Sí, és clar, allò era un bon malson per a qualsevol home! Un de nosaltres? Sí, ben segur que sí, tret que…

Una nova idea em va venir al cap. Ràpidament la vaig prendre en consideració. La claror de la nova idea augmentava. Tot allò tan misteriós que feia Poirot, les seves insinuacions… Tot lligava. Havia estat ben ximple, de no haver pensat abans en aquesta possibilitat. I quin alleujament per a tots nosaltres!

—No, John —li vaig dir—, no és cap de nosaltres. Com podríem ser-ho?

—Ja ho sé, però, tot i així, qui més hi ha?

—No ho endevines?

—No.

Vaig mirar cautelosament al meu voltant i abaixant la veu vaig xiuxiuejar:

—El doctor Bauerstein!

—Impossible!

—En absolut.

—Però quin interès podria haver-hi tingut?

—Això no ho sé —vaig confessar-li—, però et diré una cosa: en Poirot també ho pensa.

—En Poirot? De debò? Com ho saps?

Li vaig parlar de l’excitació de Poirot en saber que el doctor Bauerstein havia estat a la Mansió de Styles aquella nit fatal, i vaig afegir:

—Ha dit dues vegades: «Això ho canvia tot». I jo he estat pensant una cosa. Saps que l’Inglethorp va dir que havia deixat el cafè al saló? Bé, doncs va ser aleshores que en Bauerstein va arribar. No és possible que quan l’Inglethorp el va fer entrar al saló, el doctor vessés alguna cosa dins del cafè, en passar-hi pel davant?

—Hum —va fer John—. Això hauria estat molt arriscat.

—Sí, però va ser possible.

—I, a més, com podia saber que era el cafè de la meva mare? No, amic meu, no crec que això ens pugui servir.

Però aleshores recordava una altra cosa.

—Tens raó. Així no és pas com es va fer. Escolta.

I aleshores li vaig parlar de la mostra de cacau que Poirot havia agafat perquè la hi analitzessin.

John em va interrompre de la mateixa manera que jo ho havia fet abans.

—Però, escolta, si en Bauerstein ja l’havia fet analitzar.

—Sí, sí, vet-ho aquí. Jo tampoc no m’hi havia fixat fins ara. No ho entens? En Bauerstein la va fer analitzar… Aquesta és justament la qüestió! Si en Bauerstein és l’assassí, res no li hauria resultat més senzill que substituir la mostra per una altra de cacau corrent i normal, i enviaria a analitzar. I evidentment no hi haurien trobat estricnina! I ningú no pensaria a sospitar d’en Bauerstein, ni pensaria a analitzar cap altra mostra més que… en Poirot —vaig afegir com a senyal de reconeixement endarrerit.

—Sí, però, què me’n dius, del gust amarg que el cacau no hauria pogut dissimular?

—Bé, només tenim la seva paraula en aquest punt. I hi ha d’altres possibilitats. Segons que sembla, és un dels toxicòlegs més importants del món…

—Un dels què, més importants del món? Torna-m’ho a dir, Hastings.

—Que sap més sobre verins que gairebé ningú més del món —li vaig explicar—. Bé, el que jo crec és que potser ha trobat la manera de fer que l’estricnina no tingui cap gust. O pot molt ben ser que no fos estricnina, sinó alguna substància desconeguda de la qual ningú no hagi sentit ni parlar-ne, i que produeixi els mateixos símptomes.

—Hum, sí. Això podria ser —va dir John—. Però, escolta, com hauria pogut arribar fins on era el cacau? No es trobava pas allí, a la planta baixa, oi?

—No, no hi era —vaig admetre a contracor.

I aleshores, de sobte, una espantosa possibilitat em va passar pel cap. Vaig esperar i pregar que a John no se li acudís, també. Me’l vaig mirar de cua d’ull. Estava arrufant les celles, perplex, i jo vaig deixar anar un sospir d’alleujament, perquè el terrible pensament que m’havia vingut era aquest: que el doctor Bauerstein podia haver tingut un còmplice.

Però ben segur que això no podria ser! Ben segur que una dona tan bonica com Mary Cavendish no podria ser una assassina. No obstant això, se sabia que dones ben boniques havien estat emmetzinadores.

I aleshores, de sobte, em vaig recordar de la primera conversa que vam tenir el dia de la meva arribada, a l’hora de prendre el te, i de la lluentor que va aparèixer en els seus ulls quan va dir que el verí era una arma femenina. Que agitada que havia estat, la tarda d’aquell fatal dimarts! Havia descobert, Mrs. Inglethorp, que hi havia alguna cosa entre ella i Bauerstein, i l’havia amenaçat de dir-li-ho al seu marit? Va ser per tal d’aturar aquella denúncia que s’havia comès el crim?

Aleshores vaig recordar aquella enigmàtica conversa entre Poirot i Evelyn Howard. Era allò, el que havien volgut dir? Era aquesta, la monstruosa possibilitat que Evelyn intentava de no creure?

Sí, tot lligava.

No era d’estranyar que Ms Howard hagués suggerit de «tapar-ho». Ara entenia aquella frase inacabada de Ms Howard: «La mateixa Emily…». I, dintre meu, jo hi vaig estar d’acord. No hauria preferit més, Mrs. Inglethorp, no ser venjada, que no pas que una vergonya tan gran com aquella caigués damunt del nom dels Cavendish?

—Hi ha una altra cosa —va dir John, tot d’una, i el so inesperat de la seva veu em va sobresaltar fent-me sentir culpable pel fet d’estar absent—. Una cosa que em fa dubtar que el que tu dius pugui ser cert.

—Què és? —li vaig preguntar, content que hagués oblidat l’assumpte de com s’hauria pogut introduir el verí dins el cacau.

—Doncs que, de fet, va ser el mateix Bauerstein qui va demanar l’examen post mortem. No li calia pas fer-ho. El petit Wilkins hauria estat prou content deixant-ho com una cosa de cor.

—Sí —vaig dir, no gaire convençut—. Però no sabem per què. Potser va creure que li convenia més, a la llarga. Algú n’hauria pogut parlar més endavant. I aleshores el Ministeri de Governació hauria pogut demanar l’exhumació del cadàver. En aquest cas hauria sortit tot i ell s’hauria trobat en una situació difícil, ja que ningú no hauria cregut que un home de la seva reputació s’hagués pogut enganyar dient-ne, d’allò, una cosa de cor.

—Sí, això és possible —va admetre John—. Tot i així —va afegir—, que em pengin si entenc quin podia ser el seu motiu.

Jo em vaig posar a tremolar.

—Escolta —vaig dir—, pot ser que jo estigui equivocat. I recorda que, tot això, t’ho dic en confiança.

—Oh, per descomptat… Això no cal ni dir-ho.

Mentre parlàvem, havíem anat caminant i ara estàvem travessant la petita reixa que duia al jardí. Molt a prop se sentien veus, ja que s’estava servint el te sota el sicòmor, a l’igual del dia de la meva arribada.

Cynthia havia tornat de l’hospital i jo vaig posar la meva cadira al seu costat. Li vaig dir que a Poirot li agradaria de visitar el dispensari on treballava.

—Oh! I tant! M’agradaria que el veiés. Que hi vingui un dia a prendre el te. He de quedar amb ell. És un homenet tan summament agradable! Però és molt especial. L’altre dia em va fer treure l’afiblall d’aquí, del coll, perquè va dir que no estava recte, i me’l va fer posar bé un altre cop.

Jo em vaig posar a riure.

—Això és una mania que té.

—Sí, oi?

Ens vam quedar callats uns moments i, tot seguit, mirant cap a Mary Cavendish i abaixant la veu, Cynthia va dir-me:

—Mr. Hastings.

—Sí?

—Després de prendre el te, voldria parlar amb vostè.

L’esguard que havia llançat a Mary em va fer rumiar. Em va fer l’efecte que entre totes dues no hi havia gaire simpatia. Per primera vegada se’m va acudir pensar en el futur de la noia. Mrs. Inglethorp no li havia deixat res, però m’imaginava que John i Mary tindrien interès que es quedés en aquella casa, amb ells… Almenys fins al final de la guerra. Sabia que John l’apreciava i que li sabria greu que se n’anés.

John, que se n’havia anat cap a la casa, ara tornava. El seu rostre, normalment afable, presentava una desacostumada ganyota d’enuig.

—Maleïts siguin aquests detectius! No sé pas veure què busquen! Han resseguit totes les habitacions de la casa… i ho han posat tot de cap per avall. Això ja és massa! Suposo que s’han aprofitat que tots érem fora. Quan vegi aquell personatge, en Japp, li cantaré les quaranta!

—Estan fets una bona colla de manifassers! —grunyí Ms Howard.

Lawrence opinava que feien molta comèdia per a demostrar que estaven fent alguna cosa.

Mary Cavendish no va dir res.

Després de prendre el te, vaig invitar Cynthia a fer un tomb i ens en vam anar junts a passejar cap al bosc.

—I bé? —vaig fer, tan bon punt la pantalla de fulles ens va posar a recer dels ulls inquisidors.

Amb un sospir, Cynthia es va asseure i es tragué el barret. La llum solar que penetrava entre les branques dels arbres transformava el color castany del seus cabells en un tremolor de fibres daurades.

—Mr. Hastings… Vostè sempre és molt amable i sap moltes coses.

En aquell moment em vaig adonar que Cynthia era realment una noia molt atractiva! Molt més atractiva que Mary, que mai no deia coses com aquella.

—I doncs? —vaig demanar-li gentilment, en veure que vacil·lava.

—Li vull demanar consell. Què he de fer?

—Fer?

—Sí. Miri, la tia Emily sempre m’havia dit que em proporcionaria algun mitjà de subsistència. Suposo que se’n va oblidar o que no va pensar que s’hagués de morir… En fi, que no m’ha deixat res! I no sé què fer. A vostè li sembla que me n’hauria d’anar d’aquí, ara, de seguida, vull dir?

—Déu meu, no! Ells no volen pas que se’n vagi. N’estic segur.

Cynthia va dubtar uns moments, mentre arrencava brins d’herba amb les seves petites mans. Tot seguit, va dir, amb seguretat:

—Mrs. Cavendish ho vol. M’odia.

—Que l’odia? —vaig exclamar, esbalaït.

Cynthia va assentir amb el cap.

—Sí. No sé pas per què, però no em pot veure, i ell tampoc.

—En això s’equivoca —vaig dir en un to afectuós—. Al contrari, en John l’aprecia molt.

—Oh, sí… En John. No, jo volia dir en Lawrence. Per descomptat que no m’importa, que en Lawrence m’odiï o no. De totes maneres, resulta molt desagradable que ningú no t’estimi, no és veritat?

—Sí que l’estimen, Cynthia —vaig dir seriosament—. Estic ben segur que s’equivoca. Miri, hi ha en John… I Mrs. Howard…

Cynthia va assentir amb el cap, amb el posat més aviat trist.

—Sí, en John em sembla que m’aprecia i, per descomptat, l’Evie, ja que, malgrat que és tan malcarada, no seria capaç de fer mal a una mosca. Però en Lawrence, si ho pot evitar, no em dirigeix mai la paraula, i la Mary amb prou feines arriba a ser ben educada amb mi. Vol que l’Evie es quedi, li ho està demanant, però a mi no m’hi vol, i… I no sé pas què he de fer.

De sobte la pobra criatura es va posar a plorar.

No sé què em va passar. La seva bellesa, potser, en veure-la allí asseguda, amb el sol que li daurava els cabells; potser la sensació d’alleujament en trobar algú que evidentment no podia tenir cap mena de relació amb la tragèdia; potser una honesta compassió per la seva jovenesa i la seva solitud. Sigui com sigui, em vaig inclinar cap endavant i, agafant-li aquella maneta seva, li vaig dir en un to una mica encarcarat:

—Casi’s amb mi, Cynthia.

Sense saber-ho, havia trobat un remei sensacional per al seu plor. Es va incorporar de seguida, va enretirar la mà i respongué amb una certa aspror:

—No digui ximpleries!

Jo em vaig molestar una mica.

—No dic ximpleries. Li estic demanant que em faci l’honor de ser la meva esposa.

Sorprenentment, Cynthia es va posar a riure i em va dir que jo resultava «molt divertit».

—És molt amable de part seva —va fer—, però vostè sap molt bé que no es vol casar!

—Sí que ho vull. Tinc…

—Deixi estar el que té. Vostè no ho vol i jo tampoc.

—Bé, per descomptat, això clou la qüestió —li vaig dir, tot tibat—. Però no veig que això faci riure. No hi ha res que faci riure en una proposició de matrimoni.

—No, evidentment —va dir Cynthia—. Hi pot haver algú que l’accepti la pròxima vegada. Adéu, m’ha animat moltíssim.

I amb una incontrolable riallada final, va desaparèixer entre els arbres.

Pensant en aquella entrevista, em va semblar que havia estat profundament insatisfactòria.

De sobte se’m va acudir d’anar cap al poble a veure el doctor Bauerstein. Algú havia de vigilar aquell personatge. Al mateix temps, allò aniria bé per tal d’apaivagar tota sospita que pogués tenir que ens en malfiéssim. Recordo que Poirot havia confiat en la meva diplomàcia. Per tant, me’n vaig anar cap a la caseta on hi havia aquell rètol d’«Apartaments» a la finestra, que era on jo sabia que s’allotjava, i vaig tustar a la porta.

Una dona gran la va obrir.

—Bona tarda —vaig dir en un to amable—. Que hi és el doctor Bauerstein?

Se’m va quedar mirant fixament.

—No ho sap?

—Saber, què?

—El que li ha passat.

—Passat?

—Que se l’han endut.

—Endut? Mort?

—No, se l’ha endut la policia.

—La policia! —vaig fer un esbufec—. Vol dir que l’han detingut?

—Sí, això mateix, i…

No vaig esperar a sentir res més, sinó que em vaig posar a córrer pel poble cap a la casa de Poirot.





CAPÍTOL X


La detenció

Em va contrariar molt descobrir que Poirot no hi era, i el vell belga que em va obrir la porta em va dir que li semblava que se n’havia anat a Londres.

Em vaig quedar estupefacte. Què dimoni podia estar-hi fent, Poirot, a Londres? Havia estat una decisió presa de sobte o ja estava decidit a anar-se-n’hi quan ens havíem separat unes quantes hores abans?

Vaig tornar-me’n cap a Styles una mica empipat. Amb Poirot fora, no estava segur de com actuar. L’havia previst, ell, aquella detenció? No n’hauria estat probablement Poirot, la causa? A aquestes preguntes, no sabia pas com contestar-hi. Però mentrestant, què havia de fer, jo? Havia de parlar tranquil·lament de la detenció a Styles, o no havia de fer-ho? Per bé que jo mateix no ho volia acceptar, el pensament de Mary Cavendish pesava damunt meu. No seria un xoc terrible per a ella? De moment, vaig deixar de banda tota sospita pel que feia a Mrs. Cavendish. No podia estar-hi implicada… Altrament, jo n’hauria captat alguna cosa.

Per descomptat que no seria possible d’amagar-li permanentment la detenció del doctor Bauerstein. Demà ho dirien tots els diaris. Amb tot i això, no em decidia a esbombar-ho. Si almenys hagués tingut Poirot a mà, hauria pogut demanar-li el seu consell. Què l’havia fet anar cap a Londres d’aquella manera tan imprevista?

Sense proposar-m’ho, la meva opinió sobre la seva sagacitat s’havia elevat d’una manera sensacional. Jo no hauria somiat mai de sospitar del doctor, si Poirot no m’hagués posat la idea al cap. Sí, realment, aquell homenet era molt llest.

Després de pensar-ho una bona estona, vaig decidir de comunicar-ho a John i deixar que ell decidís si volia fer-ho públic o no, com ell ho cregués convenient.

John va fer un xiulet prodigiós, quan li vaig comunicar la notícia.

—Ostres! Aleshores, tenies raó. Quan m’ho vas dir no m’ho podia creure.

—No, resulta molt sorprenent fins que no t’acostumes a la idea i t’adones que tot encaixa. A veure, què hem de fer? Per descomptat que demà ho sabrà tothom.

John es va quedar preocupat.

—Tant se val —va dir a la llarga—, de moment no direm res. No caldrà. Tal com tu dius, ja se sabrà ben aviat.

Però em vaig quedar d’allò més sorprès quan l’endemà al matí vaig baixar d’hora i, en obrir ansiosament els diaris, vaig veure que no deien ni una paraula de la detenció! Hi havia una columna de pura palla parlant d’«El cas de l’enverinament de Styles», però res més. Resultava una cosa inexplicable, però vaig creure que, per alguna raó o altra, Japp desitjava que no sortís a la premsa. Allò em preocupava una mica perquè suggeria la possibilitat que hi haguessin més detencions.

Després d’esmorzar, vaig decidir de baixar al poble, per tal de veure si Poirot ja havia tornat, però abans de poder-me posar en marxa una cara ben coneguda va aparèixer en una de les finestres i una veu familiar afablement em va dir:

—Bonjour, mon ami!

—Poirot —vaig exclamar, alleujat, i agafant-lo per les dues mans el vaig estirar cap a dins del saló—. No he estat mai tan content de veure ningú. Escolti, no n’he dit res a ningú més que a en John. He fet bé?

—Amic meu —va contestar Poirot—, no sé pas de què em parla.

—De la detenció del doctor Bauerstein, per descomptat —vaig respondre, impacient.

—Han detingut el doctor Bauerstein, doncs?

—No ho sabia?

—En absolut —però després de fer una pausa, va afegir—: Tot i així, no em sorprèn. Al cap i a la fi, només som a sis quilòmetres de la costa.

—La costa? —vaig preguntar, estranyat—. Què hi té a veure, això?

Poirot va arronsar les espatlles.

—És ben evident!

—Per a mi, no. Sens dubte jo dec ser molt dur, però no puc entendre què té a veure la proximitat de la costa amb l’assassinat de Mrs. Inglethorp.

—No res, és clar —va replicar Poirot, somrient—. Però nosaltres estàvem parlant de la detenció del doctor Bauerstein.

—Bé, però l’han detingut per l’assassinat de Mrs. Inglethorp…

—Què? —cridà Poirot amb un astorament que semblava real—. El doctor Bauerstein, detingut per l’assassinat de Mrs. Inglethorp?

—Sí.

—Impossible! Això seria una farsa massa bona! Qui li ho ha dit, això, amic meu?

—Bé, exactament no m’ho ha dit ningú —vaig confessar—. Però l’han detingut.

—Oh, sí, és molt possible. Però per espionatge, mon ami.

—Espionatge? —vaig dir jo, fent un esbufec.

—Exactament.

—No per emmetzinar Mrs. Inglethorp?

—No, tret que el nostre amic Japp no hagi perdut l’enteniment —va contestar Poirot plàcidament.

—Però… Però em va semblar que a vostè també li ho semblava.

Poirot em va llançar una mirada en la qual vaig poder veure la seva pietat, la seva sorpresa i l’opinió que li mereixia la total absurditat d’una idea com aquella.

—Vol dir —vaig demanar-li, adaptant-me lentament a la nova idea— que el doctor Bauerstein és un espia?

Poirot va assentir amb el cap.

—No ho havia sospitat mai, vostè?

—No m’havia passat mai pel cap.

—No li havia semblat estrany que un famós doctor londinenc s’enterrés en vida en un petit poblet com aquest i que tingués el costum de passejar a qualsevol hora de la nit, vestit amb la màxima correcció?

—No —vaig confessar—, mai no havia pensat en una cosa com aquesta.

—Miri, és alemany de naixement —va dir Poirot, pensarós—, tot i que ha exercit la seva professió tant de temps en aquest país que ningú no pensa que pugui ser cap altra cosa que anglès. Es va nacionalitzar fa uns quinze anys. És un home molt llest… És jueu, per descomptat.

—És un canalla! —vaig cridar, indignat.

—En absolut. Ben al contrari, és un patriota. Pensi en tot el que pot perdre. Jo mateix l’admiro.

Jo no m’ho podia mirar des del punt de vista filosòfic que s’ho mirava Poirot.

—I aquest és l’home amb qui Mrs. Cavendish ha estat rondant per tota la contrada! —vaig exclamar, indignat.

—Sí. Suposo que a ell li ha anat d’allò més bé —va observar Poirot—. Mentre els tafaners anaven enfeinats aparellant-los, d’altres extravagàncies del doctor passaven desapercebudes.

—Aleshores vostè creu que, a ell, no li va interessar mai, Mrs. Cavendish? —vaig preguntar, interessat; de fet potser una mica massa, tenint en compte les circumstàncies.

—Això, per descomptat, jo no ho puc saber, però… Vol que li doni la meva pròpia opinió, Hastings?

—Sí.

—Bé, és aquesta: que Mrs. Cavendish ni s’interessa ni s’hi ha interessat mai, en absolut, pel doctor Bauerstein!

—Això ho creu de debò, vostè? —no vaig poder dissimular la meva satisfacció.

—N’estic ben segur. I li diré per què.

—Sí?

—Perquè li agrada algú altre, mon ami.

—Oh!

Què volia dir? Malgrat no voler-ho acceptar, una sensació agradable es va emparar de mi. Jo no sóc cap home vanitós pel que fa a les dones, però em vaig recordar de certes coses, coses a les quals jo potser no havia donat gaire importància en el moment en què succeïren, però que realment semblaven indicar…

Els meus agradables pensaments es van veure estroncats per la sobtada entrada de Ms Howard. Aquesta va fer un ràpid cop d’ull al nostre entorn, per tal d’assegurar-se que no hi havia ningú més a la sala, i va treure ràpidament un full de paper d’embalar vell. El va lliurar a Poirot, mormolant, en fer-ho, aquestes paraules críptiques:

—De damunt de l’armari.

Després, va abandonar ràpidament la sala.

Poirot va desplegar ansiosament el full de paper i va llançar una exclamació de satisfacció. Tot seguit el va estendre damunt de la taula.

—Vingui cap aquí, Hastings. Ara digui’m, quina és aquesta inicial…? Una J o una L?

Es tractava d’un full de paper d’una mida mitjana, tot empolsegat, com si hagués estat en algun lloc descobert durant molt de temps. Però va ser l’etiqueta que duia, allò que va atreure l’atenció de Poirot. A la part superior, hi havia estampat el segell de la casa Parkson, els coneguts sastres d’articles per al teatre, i anava adreçada a «(la polèmica inicial) Cavendish, Esq., Styles Court, Styles St Mary, Essex».

—Podria ser una T o també una L —vaig dir després d’estudiar les inicials durant un parell de minuts—. Evidentment, no és cap J.

—Bé —va contestar Poirot tornant a plegar un altre cop el paper—. Jo també penso com vostè. És una L, pot estar-ne segur!

—D’on ha sortit, això? —vaig preguntar encuriosit—. És important?

—Moderadament. Confirma una conjectura que jo havia fet. Un cop vaig haver deduït la seva existència, vaig demanar a Ms Howard que el busqués i, tal com pot veure, ha aconseguit de trobar-lo.

—Què ha volgut dir, amb allò de «de damunt de l’armari»?

—Ha volgut dir —va contestar ràpidament Poirot—, que l’ha trobat damunt d’un armari.

—Un lloc ben estrany per a un tros de paper d’embalar —vaig murmurar.

—En absolut. Dalt d’un armari és un indret excel·lent per al paper d’embalar i les capses de cartró. Jo mateix n’he guardat en llocs com aquests. Ben posat, no hi ha res que faci lleig a la vista.

—Poirot —vaig demanar seriosament—, té decidida alguna cosa sobre aquest crim?

—Sí… És a dir, crec que ja sé com es va cometre.

—Ah!

—Malauradament, no en tinc cap prova més enllà de les meves suposicions… —amb una sobtada energia, em va agafar pel braç i em va fer baixar les escales cap al saló, cridant en francès enmig del seu estat d’exaltació:

—Mademoiselle Dorcas, Mademoiselle Dorcas, un moment, s’il vous plaît!

Dorcas, tota agitada pel soroll, va sortir corrent del rebost.

—Benvolguda Dorcas, tinc una idea… Una petita idea… Si resultés certa, quina gran sort! Digui’m una cosa: dilluns, no dimarts, Dorcas, sinó dilluns, el dia d’abans de la tragèdia, li va passar alguna cosa a la campana que utilitzava Mrs. Inglethorp per avisar el servei?

Dorcas es va quedar sorpresa.

—Ara que ho diu, sí, senyor, sí que va ser així, tot i que no sé com se n’ha pogut assabentar. Segurament un ratolí, o alguna cosa per l’estil, va mossegar el cable que passa per dins. Dimarts al matí va venir un home que ho va adobar.

Amb una llarga exclamació de joia, Poirot es va dirigir una altra vegada cap a la sala d’estar de dia.

—Miri, no s’hauria de demanar mai cap prova exterior, no; amb els raonaments propis ja n’hi hauria d’haver prou. Però la carn és dèbil i és un consol descobrir que un es troba en el bon camí. Ah, amic meu! Sóc com un gegant que s’ha refrescat. Corro! Salto!

I la veritat és que es va posar a saltar i a córrer brincant bojament per la llargada de gespa que hi havia a la part de fora de la porta de finestrons.

—Què està fent el seu remarcable amiguet? —preguntà una veu darrere meu, i jo em vaig tombar i vaig veure que tenia Mary Cavendish al meu costat.

Em va somriure, i jo també.

—Què passa?

—En realitat no li ho puc dir. Ha preguntat a la Dorcas una cosa sobre la campana del servei i ha quedat tan satisfet amb la seva resposta que ha començat a saltironejar d’aquesta manera!

Mary es va posar a riure.

—Que ridícul! Veig que se’n va. No tornarà, ja, avui?

—No ho sé pas. He deixat de tractar d’endevinar què és possible que faci a continuació.

—És ben boig, Mr. Hastings?

—La veritat és que no ho sé. De vegades em sembla ben bé que està com un llum i aleshores, just en el moment en què el veig més boig, m’adono que hi ha mètode en la seva bogeria.

—Ja ho entenc.

Malgrat les seves rialles, aquell matí Mary es veia preocupada. Es veia seriosa, gairebé trista.

Em va semblar que seria una bona oportunitat per temptejar-la, respecte a l’assumpte de Cynthia. Vaig creure que m’hi endinsava amb força tacte, però no havia avançat pas gaire quan em va aturar autoritàriament.

—Sens dubte vostè és un advocat excel·lent, Mr. Hastings, però en aquest cas està desaprofitant totalment el seu talent. La Cynthia no ha de tenir por de trobar-se amb cap problema per part meva.

Vaig començar a quequejar dèbilment que no es devia pas haver pensat… Però em va aturar una altra vegada i les seves paraules van resultar tan inesperades que van allunyar Cynthia, i els seus problemes, de la meva ment.

—Mr. Hastings —va dir—, a vostè li sembla que el meu marit i jo som feliços?

Allò em va desconcertar i vaig mormolar alguna cosa com que no era un assumpte meu pensar en cap cosa d’aquell tipus.

—Bé —va dir en una veu suau—, tant si és un assumpte seu com si no, li diré que no som feliços.

Jo no vaig dir res, perquè vaig veure que no havia acabat. Va començar a caminar lentament amunt i avall de l’habitació, amb el cap una mica inclinat cap endavant i la seva figura esvelta i flexible balancejant-se gentilment mentre caminava. De sobte es va aturar i em va mirar fixament.

—Vostè no en sap res, de mi, oi que no? —em va preguntar—. D’on vinc, qui era abans de casar-me amb en John… Res, oi? Bé, li ho explicaré, doncs. El convertiré en el meu pare confessor. Em sembla que vostè és una persona molt correcta… Sí, estic segura que és molt correcte.

De fet, no em sentia pas tan satisfet com m’hauria pogut sentir. Recordava que Cynthia havia començat les seves confidències de la mateixa manera. A més, un pare confessor havia de ser gran; aquest no és en absolut un paper per a un jove.

—El meu pare era anglès —va dir Mrs. Cavendish—, però la meva mare era russa.

—Ah —vaig fer—, ara ho entenc…

—Què entén?

—Aquest toc una mica estranger —distint— que hi ha hagut sempre en vostè.

—Crec que la meva mare era molt bonica. No ho sé, perquè jo no la vaig arribar a veure mai. Va morir quan jo era una criatureta. Tinc entès que la seva mort va ser deguda a una tragèdia… Per error es va prendre una sobredosi d’un somnífer. Sigui com vulgui, al meu pare se li va partir el cor. Poc després, va entrar en el servei consular. A tot arreu on va anar, jo hi vaig anar amb ell. Quan tenia vint-i-tres anys, ja havia vist gairebé tot el món. Allò era una vida esplèndida… A mi m’agradava molt.

Al seu rostre va aparèixer un somriure i va tirar el cap enrere. Semblava viure els records d’aquells anys tan feliços.

—Aleshores va morir el meu pare. Em va deixar molt pocs diners. Jo me’n vaig haver d’anar a viure amb unes ties ancianes que tenia al comtat de York —li va venir una esgarrifança—. Ja em deurà comprendre si li dic que allò era una cosa necessàriament mortal per a una noia que havia estat educada de la manera que jo ho havia estat. Aquella estretor d’horitzons, aquella mortal monotonia, gairebé em van fer parar boja. —Va fer una petita pausa i, en un to diferent, va afegir—: I aleshores vaig conèixer en John Cavendish.

—Sí?

—Ja es pot imaginar que, des del punt de vista de les meves ties, allò era un casament molt bo per a mi. Però puc dir-li amb tota honestedat que no va ser pas aquest factor, el que va pesar en mi. No, ell va ser purament la manera d’escapar-me de la insuportable monotonia de la meva vida.

Jo no vaig dir res i, al cap d’un moment, ella va seguir dient:

—No m’entengui malament. Vaig ser ben honesta amb ell. Li vaig dir la bona veritat: que m’agradava molt, que esperava que m’aniria agradant cada cop més, però que jo no estava de cap manera allò que la gent en diu «enamorada», d’ell. Em va dir que amb allò ja es donava per satisfet, de manera que… ens vam casar.

Va fer una llarga pausa i al front se li va formar una petita arruga. Semblava estar contemplant seriosament aquells dies llunyans.

—Em sembla… Estic segura… que, de bon començament, ell n’estava força, de mi. Però suposo que no estàvem ben aparellats. Gairebé de seguida ens vam començar a distanciar. Ell, no resulta una cosa gens agradable per al meu orgull, però és la veritat, es va cansar ben aviat de mi —jo devia fer algun murmuri de desacord, perquè ella s’apressà a dir—: Oh, sí! Se’n va cansar! No és que tingui importància ara… Ara que hem arribat al punt en què els camins se separen.

—Què vol dir?

Em va contestar ràpidament:

—Vull dir que jo no em quedaré a Styles.

—Vostè i en John no es quedaran a viure aquí?

—En John pot voler viure aquí, però jo no.

—El vol deixar?

—Sí.

—Però, per què?

Va fer una llarga pausa i, finalment, va contestar:

—Potser… perquè vull ser… lliure!

I mentre ella parlava, jo vaig tenir una fugaç visió d’espais oberts, de vastes extensions de boscos verges, de terres sense trepitjar… i vaig comprendre què significava la llibertat per a una persona de la naturalesa de Mary Cavendish. Em va semblar, per un moment, veure-la com era: una criatura salvatge i orgullosa, tan poc domesticada per la civilització com els tímids ocellets dels turons. Dels llavis se li escapà un petit crit i va afegir:

—Vostè no es pot imaginar, no s’ho pot imaginar, fins a quin punt aquest indret odiós ha estat una presó per a mi, sempre!

—Ja l’entenc —vaig dir—, però… Però no faci res precipitadament.

—Oh, precipitadament! —la seva veu es va riure de la meva prudència.

De sobte vaig dir una cosa per la qual m’hauria mossegat la llengua:

—Ja sap que han detingut el doctor Bauerstein?

Una fredor instantània s’emparà, com una màscara, del seu rostre i en foragità qualsevulla mena d’expressió.

—En John ha tingut l’amabilitat de dir-m’ho, aquest matí.

—Bé, què en pensa?

—De què?

—De la detenció.

—Què puc pensar-ne? Segons que sembla, és un espia alemany; almenys això és el que li ha dit el jardiner a en John.

La seva cara i la seva veu eren totalment fredes i mancades de tota mena d’expressió. Li importava o no li importava?

Es va separar de mi una o dues passes i va inspeccionar un parell de gerros de flors.

—Aquestes estan ben mortes. N’hi hauré de posar de noves. Li fa res d’apartar-se un moment…? Gràcies, Mr. Hastings.

I va passar silenciosament pel meu davant, va sortir per la porta de finestrons i es va acomiadar de mi amb un fred cop de cap.

No, ben segur que no li importava gens, el doctor Bauerstein. Cap dona no podria actuar d’aquella manera tan freda, amb aquella manca tan gran d’interès.

L’endemà al matí Poirot no va aparèixer i no hi va haver cap senyal dels homes de Scotland Yard.

Però a l’hora de dinar ens vam trobar amb una altra prova… O més ben dit, amb la manca d’una altra prova. Havíem estat tractant de saber, en va, quina era la quarta carta que havia escrit Mrs. Inglethorp el vespre abans de la seva mort. Com que els nostres esforços havien estat inútils, havíem abandonat la qüestió esperant que un dia o un altre se sabria. I allò va ser justament el que va succeir, en forma d’una comunicació que va arribar en el segon correu del dia, de part d’una editora francesa de música, acusant la recepció d’un xec de Mrs. Inglethorp.

I lamentant haver estat incapaços de trobar una determinada sèrie de cançons russes. Per tant, l’última esperança de resoldre el misteri a partir de la correspondència que Mrs. Inglethorp havia escrit aquell vespre fatal es va haver d’abandonar.

Una mica abans de l’hora del te, me’n vaig anar a veure Poirot per parlar-li d’aquell desencís, però em va enutjar descobrir que, una vegada més, era fora.

—Se n’ha anat altre cop a Londres?

—Oh, no, monsieur. Ha agafat el tren de Tadminster. Per anar a veure el dispensari de la jove senyoreta segons em va dir.

—Enze acabat! —vaig exclamar—. Li vaig dir que dimecres era l’únic dia que no hi era! Bé, li dirà que ens vingui a veure demà al matí, si us plau?

—Per descomptat, monsieur.

Però l’endemà no hi va haver cap senyal de Poirot. Jo ja em començava a empipar. Ens estava tractant realment d’una manera ben desdenyosa.

Després de dinar, Lawrence em va cridar a part i em va preguntar si aniria a veure Poirot.

—No, no crec pas que hi vagi. Ja vindrà quan ens vulgui veure.

—Oh! —Lawrence semblava indecís. El seu posat anormalment nerviós i excitat va provocar la meva curiositat.

—Què passa? —li vaig preguntar—. Podria anar-hi, si hi hagués alguna cosa especial.

—No és molt important, però… Bé, si hi vas, li voldries dir —i a continuació va abaixar la veu fins que es va convertir en un xiuxiueig— que em sembla que he trobat la tassa extra?

Jo ja gairebé me n’havia oblidat, de l’enigmàtic missatge de Poirot, però ara em tornava la curiositat per aquella frase.

Lawrence no em va voler dir res més, de manera que vaig decidir d’abaixar-me els fums i anar a cercar Poirot un cop més al Leastways Cottage.

Aquesta vegada m’hi van rebre amb un somriure. Monsieur Poirot hi era. Volia pujar-hi? Vaig pujar-hi.

Poirot era assegut davant una taula, amb el cap enfonsat entre les mans. Quan vaig entrar es va posar dret.

—Com anem? —vaig preguntar, ansiós—. Espero que no es trobi malament!

—No, no, malament, no. Però estic decidint un afer d’una gran importància.

—Si agafem el criminal o no? —vaig preguntar-li en un to de broma.

Però, per sorpresa meva, Poirot va assentir seriosament amb el cap.

—«Parlar o no parlar, com diu el seu gran Shakespeare, aquesta és la qüestió».

No em vaig preocupar de corregir la citació.

—Oi que no parla pas seriosament, Poirot?

—Parlo molt seriosament, ja que es troba a la balança la més important de totes les coses.

—Quina és?

—La felicitat d’una dona, mon ami —va respondre seriosament.

No vaig saber què dir.

—Ha arribat el moment —va dir Poirot, pensarós— i no sé pas què fer. Perquè, miri, estic jugant molt fort. Ningú sinó jo, Hercule Poirot, no s’hi atreviria! —i es va tustar el pit orgullosament.

Després d’esperar-me respectuosament una estona, per tal de no malmetre l’efecte que havia volgut crear, li vaig donar el missatge de Lawrence.

—Aha! —va exclamar—. De manera que ha trobat la tassa extra. Això està bé. És més intel·ligent del que sembla, aquest Monsieur Lawrence de cara tan llarga!

Jo no en tenia gaire bon concepte, de la intel·ligència de Lawrence, però vaig desistir de contradir Poirot i el vaig reptar gentilment per haver-se oblidat del que jo li havia dit sobre els dies que Cynthia tenia lliures.

—És cert. Tinc un cap que podria servir com a pom d’escala. No obstant això, l’altra senyoreta va ser molt amable. Li va saber molt de greu el meu desencís i m’ho va ensenyar tot amb la màxima amabilitat possible.

—Oh, bé! Això està molt bé, però un altre dia haurà d’anar a prendre el te amb la Cynthia.

Li vaig parlar de la carta.

—Ho sento —va dir—. N’havia estat esperant molt d’aquella carta. Però no, no havia de ser per aquí. Aquest cas s’ha de desembolicar des de dins. —Es va donar uns copets al front—. Ho han de fer aquestes petites cèl·lules grises. «És el seu problema», com diuen vostès en aquest país. —Després, de sobte, va preguntar—: Vostè és un expert en empremtes digitals, amic meu?

—No —vaig dir, un xic sorprès—. Sé que no hi ha dues empremtes que siguin iguals, però fins aquí arriben els meus coneixements científics sobre aquest tema.

—Exactament.

Va obrir un calaix petit i va treure’n unes quantes fotografies que va deixar damunt de la taula.

—Les he numerades: u, dos i tres. Me les vol descriure?

Vaig estudiar amb atenció les proves fotogràfiques.

—Totes estan molt ampliades, ja ho veig. A la número u diria que hi ha les empremtes digitals d’un home; dels seus polze i índex. A la número dos, les d’una senyora. A la número tres —m’hi vaig aturar un cert temps— sembla haver-hi un grapat d’empremtes barrejades, però, aquí, hi veig molt clarament les de la fotografia número u.

—Damunt de les altres?

—Sí.

—Les reconeix amb tota seguretat?

—Oh, sí; són idèntiques.

Poirot va assentir amb el cap i, agafant-me les fotografies amb molt de compte, les va tancar un altre cop dins el calaix.

—Suposo —vaig dir jo— que, com és costum, no m’explicarà res, oi?

—Al contrari. A la fotografia número u hi ha les empremtes de Monsieur Lawrence. A la número dos, les de Mademoiselle Cynthia. Aquestes no són importants. Les vaig agafar purament per a fer comparacions. La número tres és una mica més complicada.

—Sí?

—Tal com ha vist, està molt ampliada. Deu haver notat que hi ha una mena de taca que s’estén per tota la fotografia. No li parlaré de l’aparell especial, de les pólvores, etc. que he utilitzat. És un procediment prou conegut que utilitza la policia, i mitjançant el qual es pot obtenir una fotografia de les empremtes que hi hagi damunt de qualsevol objecte en un espai de temps molt breu. Bé, amic meu, ja ha vist les empremtes… Ara només cal que li digui el lloc precís en el qual s’havien deixat.

—Continuï… Estic realment intrigat.

—Eh bien! La foto número tres representa la superfície, molt ampliada, d’una ampolleta de l’armari dels verins del dispensari de la Creu Roja de l’Hospital de Tadminster… Ja veu que sembla allò de les nines russes!

—Déu meu! —vaig exclamar—. Però, què hi feien, allí, les empremtes d’en Lawrence Cavendish? Però si no va ni arribar a tocar l’armari dels verins, el dia que hi vam anar!

—Oh, sí que ho va fer!

—Impossible! Vam estar junts tota l’estona.

Poirot va fer que no amb el cap.

—No, amic meu, hi va haver un moment en què no van estar pas tots junts. Hi va haver un moment en què no podien haver estat tots junts o, si no, no hauria estat necessari que haguessin cridat Monsieur Lawrence perquè es reunís amb vostès al balcó.

—Me n’havia oblidat —vaig admetre—. Però només va ser un moment.

—Suficient.

—Suficient, per a què?

El somriure de Poirot es va fer més enigmàtic.

—Suficient perquè un senyor que havia estudiat medicina pogués satisfer un interès i una curiositat molt naturals.

Els nostres ulls es van trobar. Els de Poirot eren agradablement vagues. Es va alçar i es va posar a taral·lejar una cançoneta. Jo el vaig mirar recelosament.

—Poirot —li vaig dir—, què hi havia en aquesta ampolleta, si es pot saber?

Poirot va mirar per la finestra.

—Hidroclorur d’estricnina —va contestar per damunt de l’espatlla, i continuà cantant.

—Déu meu! —vaig exclamar en veu baixa. No em vaig sorprendre, però. M’esperava aquella resposta.

—Al dispensari utilitzen molt poc l’hidroclorur d’estricnina pur… Només de tant en tant per a algunes pastilles. La solució oficial, l’hidroclorur d’estricnina líquida, és la que s’utilitza en la majoria dels medicaments. Es per aquesta raó que les empremtes hi han quedat des d’aleshores, sense cap modificació.

—Com va aconseguir de fer aquestes fotografies?

—Vaig deixar caure el barret des de la balconada —va explicar Poirot amb senzillesa—. Als visitants no els permeten de baixar en aquella hora, de manera que, malgrat la profusió de disculpes que vaig demanar, la companya de Mademoiselle Cynthia me’l va haver de baixar a recollir personalment.

—Aleshores vostè ja sabia què hi trobaria?

—No, no, en absolut. Només vaig pensar que, pel que vostè m’havia dit, era possible que Monsieur Lawrence se n’hagués pogut anar cap a l’armariet dels verins. Aquella possibilitat s’havia de confirmar o bé eliminar.

—Poirot —vaig dir—, la seva alegria no m’enganya. Això és un descobriment molt important.

—No ho sé —va dir Poirot—. Però una cosa m’ha cridat l’atenció. I, és clar, també la hi deu haver cridat a vostè.

—Quina cosa?

—Home, doncs que la veritat és que hi ha massa estricnina en aquest cas. És la tercera vegada que n’hi trobem. Hi havia estricnina en el tònic de Mrs. Inglethorp. Hi ha l’estricnina que va vendre Mr. Mace a la farmàcia de Styles St. Mary. I ara aquí tenim més estricnina, que va tocar una de les persones de la casa. Tot això és una mica confús i, com vostè ja sap, a mi no m’agrada, la confusió.

Abans que pogués contestar, un dels altres belgues va obrir la porta i va ficar el cap.

—Hi ha una senyora a baix que demana per Mr. Hastings.

—Una senyora?

Em vaig posar dret. Poirot em va seguir escales avall. Mary Cavendish era dreta al portal de la casa.

—He anat a visitar una anciana del poble —va explicar— i, com que en Lawrence m’ha dit que vostè se n’havia anat a veure Monsieur Poirot, m’ha semblat oportú de venir cap aquí.

—Ai las, madame —va fer Poirot—, em pensava que m’havia vingut a honorar amb la seva visita!

—Algun dia ho faré, si m’invita —va prometre-li, somrient.

—Molt bé. Si mai necessita un pare confessor, madame —Mrs. Cavendish es va sobresaltar lleugerament—, recordi que Papà Poirot és sempre al seu servei.

Ella se’l va mirar durant uns moments, com si volgués llegir algun significat més profund en les seves paraules. Després es girà abruptament.

—Vinga! Que no vol venir, tot passejant, amb nosaltres, Monsieur Poirot?

—Amb molt de gust, madame.

Durant tot el camí de tornada cap a Styles, Mary parlava de pressa, febrilment. Em va fer l’efecte que, en certa manera, els ulls de Poirot la posaven nerviosa.

El temps havia canviat i aquell vent que feia tan penetrant semblava ja un vent de tardor, de tan molest que resultava. Mary tremolava una mica i es cordà la jaqueta esportiva negra que duia. El vent que passava entre els arbres feia una remor tota malenconiosa, com si un gegant estigués sospirant.

Ens vam dirigir cap a la gran portalada de Styles i de seguida vam comprendre que hi havia alguna cosa que no anava a l’hora.

Dorcas va venir corrents al nostre encontre. Estava plorant i es retorçava les mans. Em vaig adonar dels altres servents, que estaven amuntegats allà al fons, tot ells només ulls i orelles.

—Oh, senyora! Oh, senyora! No sé pas com dir-li-ho…

—Què passa, Dorcas? —vaig preguntar-li, impacient—. Digui’ns-ho de seguida.

—Aquests perversos detectius! L’han detingut… Han detingut Mr. Cavendish!

—Han detingut en Lawrence?

Vaig veure que apareixia una estranya mirada als ulls de Dorcas.

—No, senyor. Mr. Lawrence, no… Mr. John.

Darrere meu, fent un crit esgarrifós, Mary Cavendish va caure pesadament damunt meu i, quan jo em vaig girar cap a ella per tal d’agafar-la, em vaig trobar amb un esguard que evidenciava un tranquil triomf en els ulls de Poirot.





CAPÍTOL XI


Les raons de l’acusació

El judici a què es va sotmetre John Cavendish per l’assassinat de la seva madrastra va tenir lloc dos mesos després.

De les setmanes que van transcórrer fins a aquell moment, en diré ben poca cosa. Només que la meva admiració i la meva comprensió es van abocar sincerament cap a Mary Cavendish. Ella es va posar d’una manera apassionada al costat del seu marit, rient-se de la mera idea que pogués ser culpable, i lluità aferrissadament a favor seu sense parar.

Jo vaig expressar la meva admiració a Poirot i ell assentí pensarosament amb el cap, bo i dient:

—Sí, és una d’aquelles dones que, quan demostren millor la seva vàlua, és en l’adversitat. Aquesta els fa sortir tot el que hi ha de més dolç i de més autèntic en elles. El seu orgull i la seva gelosia han…

—Gelosia? —vaig preguntar.

—Sí. No s’ha adonat que és una dona anormalment gelosa? Tal com li deia, el seu orgull i la seva gelosia han estat deixats de banda. No pensa en res més que en el seu marit i en el destí terrible que penja damunt seu.

Poirot parlava amb molt de sentiment, i jo me’l vaig mirar seriosament, recordant-me d’aquella darrera tarda en què havia estat deliberant si parlar o no parlar. Tenint en compte el seu interès per «la felicitat d’una dona», em vaig alegrar que li haguessin pres la decisió de les mans.

—Encara ara —vaig dir—, amb prou feines m’ho puc creure. Miri, fins al darrer moment vaig pensar que havia estat en Lawrence!

Poirot va somriure.

—Ja sé que s’ho havia estat pensant.

—Però justament en John! El meu vell amic John!

—Tots els assassins són probablement els vells amics d’algú —observà Poirot filosòficament—. No es poden barrejar els sentiments i la raó.

—Permeti’m que li digui que potser m’hauria pogut insinuar alguna cosa.

—Potser no ho vaig fer, mon ami, precisament perquè es tractava del seu vell amic.

Això em va deixar força desconcertat, perquè recordava l’interès que jo m’havia pres confiant a John el que creia que era el punt de vista de Poirot sobre Bauerstein. A propòsit, al doctor, el van absoldre dels càrrecs que se li havien imputat. No obstant això, encara que aquella vegada havia estat massa llest per a ells i l’acusació d’espionatge no s’havia pogut demostrar, havien aconseguit de tallar-li les ales per al futur.

Vaig preguntar a Poirot si li semblava que John seria condemnat. Em vaig quedar molt sorprès quan em va contestar que, al contrari, era molt probable que l’absolguessin.

—Però, Poirot… —vaig protestar jo.

—Oh, amic meu! Que no li he estat dient sempre que no tinc proves? Eina cosa és saber que un home és culpable i una altra molt diferent és poder-ho demostrar. I en aquest cas, hi ha una terrible escassesa de proves. Aquest és el gran problema. Jo, Hercule Poirot, ho sé, però em falta l’últim vincle de la cadena. I, tret que no pugui trobar aquest vincle… —va moure el cap seriosament de banda a banda.

—Quan va sospitar d’en John Cavendish per primer cop? —vaig preguntar al cap d’uns moments.

—Vostè no n’havia sospitat gens?

—Jo no, per descomptat.

—Ni després d’aquell fragment de conversa que va sentir entre Mrs. Cavendish i la seva mare política, i de la subsegüent manca de franquesa que Mary va evidenciar en el decurs de la investigació judicial?

—No.

—No va lligar caps i no va pensar que no havia estat l’Alfred Inglethorp qui s’havia barallat amb la seva esposa —recordi que ell ho va negar aferrissadament durant la investigació— i que havien d’haver estat o bé en Lawrence o bé en John? Miri, si havia estat en Lawrence, el capteniment de la Mary Cavendish continuava sent igualment inexplicable. Però si, en canvi, havia estat en John, tot s’explicava ben senzillament.

—De manera que va ser en John —vaig exclamar, adonant-me’n de sobte—, el qui es va barallar amb la seva mare, aquella tarda?

—Exactament.

—I vostè, això, ja ho sabia?

—Evidentment. La conducta de la Mary Cavendish només es podia explicar d’aquesta manera.

—I tot i així, vostè diu que pot ser que l’absolguin?

Poirot va arronsar les espatlles.

—Sí, ho dic. Quan s’instrueixi la causa, sentirem les raons de l’acusació, però és molt probable que els seus advocats li aconsellin que es reservi la seva defensa. Aquesta, la sentirem durant el judici. I… Ah, he d’advertir-li una cosa, amic meu: jo no hi he d’aparèixer, en el judici.

—Què?

—No. Oficialment, jo no hi he de fer res. Fins que no hagi descobert el darrer vincle de la cadena, m’he de quedar entre bastidors. Mrs. Cavendish ha de pensar que estic treballant a favor del seu marit, no en contra seu.

—Escolti, això és un cop una mica baix —vaig protestar vehementment.

—En absolut. Ens les hem d’heure amb un home molt llest i no gens escrupolós, i hem de fer servir tots els mitjans que tinguem al nostre abast… Altrament, se’ns escaparà entre els dits. Aquesta és la raó per la qual he tingut molta cura de romandre a l’ombra. Tots els descobriments els ha fet en Japp, i ell se n’endurà tot el mèrit. Si a mi se m’arriba a citar com a testimoni —va dir somrient obertament—, serà probablement com a testimoni de la defensa.

Amb prou feines podia creure el que sentia.

—Tot està en regle —continuà Poirot—. Per estrany que pugui resultar, jo podré presentar una prova que destruirà un dels arguments de l’acusació.

—Quin?

—El que es refereix a la destrucció del testament. En John Cavendish no va destruir aquell testament.

Poirot era un autèntic profeta. No entraré en els detalls de la instrucció del cas, perquè això representaria un munt de pesades repeticions. Només diré, amb uns quants mots, que John Cavendish es va reservar la seva defensa i que se li va assignar la data del judici.

El mes de setembre tots érem a Londres. Mary va agafar una casa a Kensington i Poirot va venir a formar part del grup de la família.

A mi, em van donar una feina en el Departament de la Guerra, de manera que els vaig poder veure contínuament.

A mesura que passaven les setmanes els nervis de Poirot anaven empitjorant cada cop més. Encara li faltava el «darrer vincle» de què m’havia parlat. Per dintre meu, jo desitjava que no el trobés, perquè, quina felicitat hi podria haver per a Mary, si John no era absolt?

El dia quinze de setembre, John Cavendish es va asseure en el banc dels acusats del tribunal d’Old Bailey, amb la inculpació d’«Assassinat premeditat d’Emily Agnès Inglethorp». Va declarar que ell era «innocent».

Sir Ernest Heavywether, conegut Cavaller de l’imperi Britànic, va ser l’encarregat de la seva defensa.

Mr. Philips, també Cavaller de l’imperi Britànic, va obrir el cas en representació de la Corona.

L’assassinat, va dir, havia estat premeditat i fet amb tota la sang freda possible. Es tractava, ni més ni menys, de l’enverinament deliberat d’una agradable i confiada senyora per part del seu fillastre, per al qual ella havia estat més que una mare. Des de la seva jovenesa li havia donat suport. Ell i la seva esposa havien viscut a la Mansió de Styles amb tot el luxe possible i envoltats de totes les atencions possibles. Mrs. Inglethorp havia estat la seva atenta i generosa benefactora.

Va proposar cridar una sèrie de testimonis per tal de demostrar que l’acusat, que era un malgastador, un dilapidador, estava totalment entrampat en l’aspecte econòmic i s’havia embolicat, a més, amb una tal Mrs. Raikes, la muller d’un pagès dels encontorns. En haver-se’n assabentat la seva madrastra, aquesta, la tarda abans de la seva mort, el va reptar, cosa que va degenerar en una baralla, part de la qual va ser ben audible. El dia anterior, l’acusat havia adquirit estricnina a la farmàcia del poble utilitzant una disfressa, mitjançant la qual esperava carregar el crim a un altre home, és a dir, al marit de Mrs. Inglethorp, del qual havia estat clarament gelós. Sortosament per a Mr. Inglethorp, aquest havia pogut oferir una coartada que el deixava fora de tota possible acusació.

La tarda del disset de juliol, va continuar dient el fiscal, immediatament després de la disputa amb el seu fill, Mrs. Inglethorp va fer un nou testament. Aquest testament es va trobar destruït a la llar de foc del dormitori de la difunta, però segons l’evidència que s’havia pogut recollir, aquest nou testament havia estat redactat a favor del seu marit. La difunta ja havia fet un testament a favor seu abans del seu nou casament, però —i Mr. Philips va bellugar un dit molt expressivament— l’acusat, d’això, no en sabia res. Què va induir la difunta a establir un nou testament, si l’altre encara estava en vigor, no podria pas dir-ho. Era una senyora molt gran i era possible que hagués oblidat l’antic, o —i això a ell li semblava molt més probable— podia haver cregut que havia quedat invalidat pel seu casament, ja que, d’això, se n’havia parlat. Les senyores no acostumen a estar gaire versades en aspectes legals. Un any abans havia fet un testament a favor de l’acusat. També faria venir testimonis que demostrarien que havia estat l’acusat el qui, la nit fatal, havia acabat portant el cafè a la seva madrastra. Més tard, durant aquell vespre, l’acusat havia demanat de poder entrar a la seva habitació, ocasió en què, sens dubte, va trobar l’oportunitat de destruir el testament, amb la qual cosa li va semblar que quedaria en vigor el que havia establert a favor seu.

L’acusat havia estat detingut en trobar a la seva habitació, l’inspector-detectiu Japp —un funcionari extremament brillant—, un flascó d’estricnina idèntic al que s’havia venut a la farmàcia del poble al suposat Mr. Inglethorp, el dia abans de l’assassinat. Ara seria el jurat el qui hauria de decidir si aquests fets aclaparadors constituïen o no proves suficients de la culpabilitat de l’acusat.

I deixant entreveure, d’una manera subtil, que era impensable un jurat que pogués no decidir-ho així, Mr. Philips es va asseure, bo i eixugant-se el front.

Els primers testimonis de l’acusació van ser, en la seva majoria, aquells que ja havien estat cridats en el decurs de la investigació judicial; l’evidència mèdica va ser, novament, la primera que es va fer sentir.

Sir Ernest Heavywether, famós a tot Anglaterra per aquella manera tan poc escrupolosa que tenia d’intimidar els testimonis, només li va fer dues preguntes.

—Tinc entès, doctor Bauerstein, que l’estricnina, com a droga, actua ràpidament, oi?

—Sí.

—I que vostè és incapaç d’entendre la raó de l’endarreriment que es va donar en aquest cas, oi?

—Sí.

—Gràcies.

Mr. Mace va identificar el flascó que li va lliurar el fiscal dient que era el que ell havia venut a «Mr. Inglethorp». Pressionat, va admetre que només coneixia Mr. Inglethorp de vista. Mai no hi havia parlat, amb anterioritat. L’advocat defensor no li va fer cap pregunta.

Es cridà Alfred Inglethorp, que va negar haver adquirit el verí. També va negar haver-se barallat amb la seva esposa. Diversos testimonis van confirmar la veracitat d’aquestes afirmacions.

Es va sol·licitar la declaració dels jardiners, pel que feia a la signatura del testament com a testimonis, i tot seguit es va cridar Dorcas a declarar.

Dorcas, fidel al «senyoret», va negar amb totes les seves forces que hagués estat la veu de John la que va sentir, i declarà, ben resolta i a despit de tothom, que havia estat Mr. Inglethorp el qui havia estat reunit al tocador amb la seva mestressa. Un somriure melangiós va passar pel rostre del detingut, assegut al banc dels acusats. Sabia prou bé com en resultava, d’inútil, la seva valerosa defensa, ja que no era l’objectiu de la defensa, negar aquest punt. Per descomptat que no es va poder cridar Mrs. Cavendish perquè donés testimoni contra el seu marit.

Després d’altres preguntes sobre d’altres qüestions, Mr. Philips va preguntar:

—El passat mes de juny, recorda si va arribar un paquet per a Mr. Lawrence Cavendish, procedent de la casa Parkson?

Dorcas va fer que no amb el cap.

—No ho recordo pas, senyor. Pot haver estat així, però Mr. Lawrence va ser fora de casa durant bona part del mes de juny.

—Si hagués arribat un paquet per a ell, mentre era fora, què se n’hauria fet?

—S’hauria deixat a la seva cambra o s’hauria fet enviar allí on es trobava.

—Vostè ho hauria fet?

—No, senyor. L’hauria deixat a la tauleta del saló. Hauria estat Ms Howard qui s’hauria encarregat d’una cosa d’aquest tipus.

Va fer venir Evelyn Howard i, després d’haver-li fet d’altres preguntes, li va preguntar pel paquet.

—No ho recordo. Arriben molts paquets. No en puc pas recordar un d’especial.

—No sap si es va enviar a Mr. Lawrence Cavendish, al País de Gal·les, o si es va deixar a la seva cambra?

—No crec pas que se li enviés. Me’n recordaria.

—Suposant que hagués arribat un paquet a nom de Mr. Lawrence i després hagués desaparegut, se n’hauria estranyat, vostè, de la seva desaparició?

—No, no ho crec. Hauria cregut que algú se n’havia encarregat.

—Tinc entès, Ms Howard, que va ser vostè qui va trobar aquest full de paper d’embalar.

Li va ensenyar el mateix tros de paper, tot empolsegat, que Poirot i jo havíem estat examinant a Styles.

—Sí, vaig ser jo.

—Com va ser que el buscava?

—El detectiu belga a qui havien encarregat el cas em va demanar que el busqués.

—On el va acabar trobant?

—A dalt d’un… D’un armari.

—A dalt de l’armari de l’acusat?

—Em sembla que sí.

—No l’hi va trobar vostè?

—Sí.

—Aleshores, bé deu saber on el va trobar?

—Sí, va ser a l’armari de l’acusat.

—Això està més bé.

Un dependent de la casa «Parkson, sastres d’articles per al teatre», va declarar que el dia vint-i-nou de juny havien enviat a Mr. L. Cavendish la barba negra que els havia demanat. Els n’havia passat la comanda per carta, i hi havia afegit un gir postal. No, no havien conservat la carta. Totes les transaccions quedaven registrades en els seus llibres. Havien enviat la barba, tal com se’ls havia demanat, a «L. Cavendish, Esq., Styles Court».

Sir Ernest Heavywether es va alçar feixugament.

—Des d’on havia estat escrita, la carta?

—Des de la Mansió de Styles.

—Des de la mateixa adreça a la qual van enviar el paquet?

—Sí.

Com una au de presa, Heavywether li va caure al damunt:

—Com ho sap?

—No… No l’entenc.

—Com sap que la carta venia de Styles? Que potser es va fixar en el mata-segells?

—No… Però…

—Ah! No es va fixar en el mata-segells! I tot i així, vostè afirma amb tota seguretat que venia de Styles. Hi havia cap tipus de mata-segells?

—S… sí.

—Però la veritat és que la carta, encara que hagués estat escrita en un paper de la Mansió de Styles, s’hauria pogut tirar des de qualsevol altre indret, oi? Des del País de Gal·les, per exemple?

El testimoni va admetre que hauria pogut ser així, i Sir Ernest va dir que, amb això, ja en tenia prou.

Elisabeth Wells, la segona minyona de Styles, va declarar que un cop que se’n va haver anat al llit va recordar que havia passat la balda a la porta principal, en lloc de deixar-la tancada amb clau i prou, tal com havia demanat Mr. Inglethorp. Per tant, va baixar altre cop les escales a fi i efecte de rectificar el seu error. En sentir un sorollet a l’ala oest, va mirar pel passadís i va veure que Mr. John Cavendish trucava a la porta de Mrs. Inglethorp.

Sir Ernest Heavywether la va enllestir de seguida; sota les seves despietades intimidacions, es va contradir sense poder-ho evitar en absolut. Sir Ernest es va tornar a asseure amb un somriure de satisfacció al rostre.

Amb la declaració d’Annie, pel que feia referència a la cera de l’espelma que hi havia a terra i al fet que havia vist que l’acusat entrava el cafè al tocador, es va suspendre la sessió fins l’endemà.

Quan ens n’anàvem cap a casa, Mary Cavendish va parlar amargament contra el fiscal.

—Quin home més odiós! Quina xarxa que està teixint al voltant del meu pobre John! Com ha anat retorçant tots els fets perquè semblin el que no són!

—Bé —li vaig dir jo, consolant-la—, demà serà a l’inrevés, ja ho veurà.

—Sí —va dir, consirosa; després, tot de sobte, abaixant el seu to de veu, va dir—: Mr. Hastings, vostè no deu creure pas… Ben segur que no va poder ser en Lawrence… Oh, no, això no podria ser!

Però jo mateix també estava perplex i tan bon punt em vaig trobar sol amb Poirot li vaig preguntar on li semblava que volia anar a parar, Sir Ernest.

—Ah! —va exclamar Poirot apreciativament—. És un home molt llest, aquest Sir Ernest.

—A vostè li sembla que ell pensa que en Lawrence és culpable?

—Jo no crec que ell pensi ni li importi res! No, el que està fent és mirar de crear una confusió tan gran en la ment de la gent del jurat que aquests tinguin opinions contraposades sobre quin germà ho va poder fer. Està tractant de demostrar que hi ha tantes proves en contra d’en Lawrence com en contra d’en John… I no estic pas ben segur que no se’n surti.

El detectiu-inspector Japp va ser el primer testimoni a qui es va cridar en tornar-se a reprendre el procés i va donar la seva evidència d’una manera breu i succinta. Després de relatar els primers esdeveniments ocorreguts, va seguir dient:

—Actuant com a resultat d’una informació rebuda, el superintendent Summerhaye i jo vam escorcollar l’habitació de l’acusat, durant una absència temporal seva de la casa. A la seva calaixera, amagat sota unes peces de roba interior, vam trobar: primer, un parell d’ulleres amb muntura d’or, del tipus pinçanàs, semblants a les que utilitza Mr. Inglethorp —les va ensenyar—; segon, aquest flascó.

El flascó era el que ja havia reconegut el dependent de la farmàcia; es tractava d’una petita ampolleta de color blavós, amb uns quants grans de pólvores cristal·lines blanques, etiquetades: «Hidroclorur d’estricnina. VERÍ».

Una nova prova que havien trobat els detectius d’ençà de la instrucció del cas per part de la policia era un tros de paper assecant pràcticament nou. L’havien trobat junt amb el talonari de xecs de Mrs. Inglethorp i, si es llegia amb l’ajuda d’un mirall, s’hi podien veure ben clarament les paraules: «… tot el que en vida he posseït ho deixo al meu benvolgut espòs, Alfred Ing…». Això demostrava sense cap mena de dubte que el testament destruït havia estat redactat a favor del marit de la difunta. Japp va mostrar a continuació el fragment de paper mig cremat que s’havia pogut recuperar de la llar de foc; això, i la descoberta de la barba a l’àtic, eren totes les proves que presentava el detectiu-inspector Japp.

Però les preguntes de Sir Ernest encara havien de venir, implacables.

—Quin dia van escorcollar el dormitori de l’acusat?

—Dimarts, dia vint-i-quatre de juliol.

—Exactament una setmana després de la tragèdia?

—Sí.

—Vostè diu que va trobar aquests dos objectes a la seva calaixera. No estava tancada amb clau, la calaixera?

—No.

—No li sembla improbable que un home que ha comès un assassinat guardi aquestes proves en una calaixera sense tancar amb clau perquè qualsevol les pugui trobar?

—Podria haver-les-hi amagat a corre-cuita.

—Però vostè acaba de dir que ja havia passat tot una setmana des del dia del crim. Hauria tingut força temps per treure-les de la calaixera i fer-les desaparèixer.

—Potser sí.

—No hi ha cap potser que valgui. Hauria tingut o no prou temps per a treure-les de la calaixera i destruir-les?

—Sí.

—Les peces de roba interior sota les quals estaven amagades aquestes dues coses, eren de tela gruixuda o primeta?

—Gruixuda.

—En altres paraules, era roba interior d’hivern. Evidentment no era fàcil que l’acusat anés a buscar-ne, oi?

—Potser no.

—Faci el favor de respondre a la meva pregunta. Era probable que durant la setmana més calorosa d’un estiu calorós, l’acusat anés a la calaixera a buscar alguna peça de roba interior d’hivern? Sí o no?

—No.

—En aquest cas, no seria possible que els articles en qüestió els hi hagués posat una tercera persona i que l’acusat no tingués coneixement de la seva presència?

—No ho crec probable.

—Però és possible?

—Sí.

—Això és tot.

Van aparèixer més proves. Proves sobre les dificultats econòmiques en què es trobava l’acusat a la fi de juliol. Proves sobre els seus embolics amb Mrs. Raikes… Pobra Mary, això va haver de ser molt amarg de sentir per a una dona del seu orgull! Evelyn Howard havia tingut raó en el que havia dit, tot i que, a causa de la seva animositat contra Alfred Inglethorp, havia arribat a la conclusió que aquesta era la persona en qüestió.

Després va pujar Lawrence Cavendish al banc dels testimonis. En una veu molt baixa, i responent a les preguntes de Mr. Philips, va negar haver passat cap comanda a la casa Parkson durant el mes de juny. De fet, el dia vint-i-nou de juny ell era fora, al País de Gal·les.

Amb tota rapidesa, el mentó de Sir Ernest es projectà bel·licosament endavant.

—Vostè nega haver passat cap comanda d’una barba negra, el dia vint-i-nou de juny, a la casa Parkson?

—Ho nego.

—Ah! Si li passés alguna cosa al seu germà, qui heretaria la mansió de Styles?

La brutalitat de la pregunta va fer que s’enrojolés la cara pàl·lida de Lawrence. El jutge va deixar anar un lleuger murmuri de desaprovació i l’acusat es va tirar endavant en el banc dels acusats.

A Heavywether no li importà gens, l’enuig del seu client.

—Contesti a la meva pregunta, si us plau.

—Em sembla que jo —contestà Lawrence reposadament.

—Què vol dir, que li «sembla»? El seu germà no té fills. Vostè ho heretaria tot, oi que sí?

—Sí.

—Ah! Això està més bé —va dir Heavywether amb una genialitat ferotge—. I també s’enduria una bona part dels diners, oi que sí?

—La veritat, Sir Ernest —protestà el jutge—, és que aquestes preguntes no fan al cas.

Sir Ernest va assentir amb el cap, però havent llançat ja la seva sageta, va seguir dient:

—Tinc entès que el dia disset de juliol vostè i un altre invitat van visitar el dispensari de l’Hospital de la Creu Roja de Tadminster, oi?

—Sí.

—Quan vostè es va quedar sol durant uns moments, va obrir l’armari dels verins i va examinar-ne algunes ampolles, oi?

—Pot… Pot ser que ho fes.

—Haig d’entendre que m’està dient que ho va fer, oi?

—Sí.

Sir Ernest li va llançar la pròxima pregunta.

—Va examinar cap ampolla d’una manera especial?

—No, no ho crec.

—Vagi amb compte, Mr. Cavendish; m’estic referint a una ampolleta d’hidroclorur d’estricnina.

El rostre de Lawrence s’estava tornant d’un color gris malaltís.

—N… no, estic segur que no la vaig examinar.

—Aleshores, com s’explica que, sense cap mena de dubte, hi deixés les marques de les seves empremtes digitals?

Aquell tracte intimidatori, en un temperament nerviós, va resultar tremendament eficaç.

—Suposo que… devia agafar l’ampolla.

—Jo també ho suposo! Va treure’n alguna cosa, de l’ampolla?

—Ben segur que no.

—Aleshores, per què la va agafar?

—Jo havia estudiat medicina. Naturalment, aquestes coses m’interessen.

—Ah! Així, doncs, els verins «li interessen naturalment», oi? Però vostè volia estar sol per poder gratificar aquell «interès», oi que sí?

—Això va ser pura casualitat. Si en aquell moment hi hagués hagut altra gent jo hauria fet el mateix.

—Tot i així, resulta que els altres no hi eren, oi?

—No, però…

—De fet, durant tota la tarda, vostè només va estar sol uns instants i resulta, repeteixo, resulta que va ser durant aquells pocs instants que vostè va sentir el seu «interès natural» per l’hidroclorur d’estricnina, oi?

En Lawrence va començar a quequejar lamentablement:

—Jo… Jo…

Amb un posat satisfet, realment molt expressiu, Sir Ernest va dir:

—No tinc res més per preguntar-li, Mr. Cavendish.

Aquell interrogatori va provocar una gran excitació en la sala. Els caps de moltes senyores molt ben agençades es van acostar ràpidament els uns als altres, i els xiuxiueigs van esdevenir tan forts que el jutge va amenaçar iradament que procediria a buidar la sala si no es feia un silenci immediat.

Pocs testimonis més hi va haver. Es van cridar els experts en grafologia per obtenir la seva opinió quant a la signatura d’«Alfred Inglethorp» que figurava en el registre de vendes de verí del farmacèutic. Tots van declarar unànimement que no es tractava de la seva lletra i van opinar que podia ser la de l’acusat disfressada. En el següent torn de preguntes, van admetre que es podia tractar de la lletra de l’acusat hàbilment falsificada.

El discurs de Sir Ernest Heavywether per donar a conèixer les raons de la defensa no va ser gaire llarg, però va ser un discurs recolzat per tota la força del seu èmfasi habitual. Mai en el decurs de la seva dilatada experiència, va dir, no s’havia trobat amb una acusació d’assassinat amb unes proves tan minses. No solament eren totalment circumstancials, sinó que la major part no eren ni demostrades. Valdria més, doncs, que agafessin les proves que tenien i que, d’una manera imparcial, les passessin pel sedàs. L’estricnina s’havia trobat en un calaix de l’habitació de l’acusat. Tal com ja s’havia indicat, el calaix no estava tancat amb clau i no hi havia proves suficients que poguessin demostrar que havia estat l’acusat el qui hi havia amagat el verí. En realitat, es tractava d’un intent pervers i maliciós, per part d’una tercera persona, de carregar l’assassinat a l’acusat. El fiscal no havia pogut presentar ni la més mínima prova per demostrar que havia estat l’acusat el qui havia encarregat la barba negra a la casa Parkson. S’acceptava l’existència de la baralla entre l’acusat i la seva madrastra, però tant aquella baralla com els problemes econòmics de l’acusat s’havien exagerat molt.

El seu erudit amic. —Sir Ernest va fer un cop de cap indiferent adreçat a Mr. Philips— havia manifestat que, si l’acusat hagués estat innocent, en el decurs de la investigació judicial hauria explicat que havia estat ell, i no pas Mr. Inglethorp, el qui havia pres part en la baralla. Ell creia que els esdeveniments s’havien interpretat malament. El que havia succeït era el següent: quan l’acusat va tornar a casa la tarda d’aquell dimarts, se li va dir, amb tota claredat, que hi havia hagut una baralla molt violenta entre Mr. i Mrs. Inglethorp. A ell no se li va acudir de sospitar que algú hagués pogut confondre la seva veu amb la de Mr. Inglethorp. Naturalment, l’acusat va arribar a la conclusió que la seva madrastra s’havia barallat amb dues persones distintes.

El fiscal afirmava que aquell dilluns, dia setze de juliol, l’acusat va entrar a la farmàcia del poble disfressat de Mr. Inglethorp. En canvi, en aquells moments l’acusat es trobava en un indret solitari, anomenat «el Bosquet d’en Marston», on havia estat citat mitjançant una nota anònima, redactada en termes de xantatge, en la qual se l’amenaçava que es revelarien determinats assumptes a la seva esposa, si no feia cas del que se li deia en aquella nota. En conseqüència, l’acusat se’n va anar cap al lloc assenyalat i, després d’esperar-s’hi en va una mitja hora, se’n tornà cap a casa. Malauradament no es va trobar ningú, ni en el camí d’anada ni en el de tornada, que pogués confirmar la veracitat d’aquella història; per sort, però, s’havia guardat la nota, que mostraria com a prova.

Pel que feia al que s’havia dit sobre la destrucció del testament, l’acusat amb anterioritat havia practicat l’advocacia, i sabia prou bé que el testament que s’havia fet a favor seu un any abans havia quedat automàticament anul·lat pel nou casament de la seva madrastra. Demostraria amb proves qui havia destruït el testament i era possible que això pogués oferir una nova visió del cas.

Finalment, faria avinent al jurat que existien proves en contra d’altres persones, a més de John Cavendish. Els faria adonar que les proves contra Mr. Lawrence Cavendish eren tan importants com les que s’havien presentat en contra del seu germà, si no més.

Ara cridaria l’acusat.

John es va defensar bé en el banc dels acusats. Sota l’hàbil guiatge de Sir Ernest, va exposar el seu relat força bé, amb força credibilitat. Va mostrar la nota anònima que havia rebut i que tot seguit es va lliurar al jurat perquè l’examinés. La promptitud amb què va admetre les seves dificultats econòmiques i les diferències amb la seva madrastra van donar valor a les seves negacions.

Quan se li van acabar de fer preguntes, va fer una pausa i va dir:

—M’agradaria deixar una cosa ben clara. Refuso i desaprovo totalment les insinuacions fetes per Sir Ernest Heavywether contra el meu germà. Estic segur que el meu germà no ha tingut pas més a veure en aquest assassinat que jo mateix.

Sir Ernest va somriure simplement i, amb el seu ull clínic, es va adonar que la protesta de John havia produït una impressió molt favorable en el jurat.

Aleshores va venir el torn de preguntes del fiscal.

—Tinc entès que vostè ha dit que mai no li va arribar a passar pel cap pensar que els testimonis de la investigació judicial poguessin haver confós la seva veu amb la de Mr. Inglethorp. No és sorprenent, això?

—No, no crec pas que ho sigui. A mi em van dir que hi havia hagut una baralla entre la meva mare i Mr. Inglethorp, i no se’m va acudir mai de pensar que no hagués pogut ser així.

—Ni quan la serventa Dorcas va repetir diversos fragments de la conversa…, fragments que vostè hauria pogut reconèixer?

—Jo no els vaig pas reconèixer.

—La seva memòria deu ser anormalment fluixa!

—No, però és que tots dos estàvem molt enfadats i crec que vam dir més coses que les que sentíem realment. I jo no vaig estar gaire atent a les paraules de la meva mare.

El ruflet d’incredulitat que va fer Mr. Philips va ser tot un triomf d’habilitat forense. Tot seguit, va passar a l’assumpte de la nota.

—Ha tret aquesta nota molt oportunament. Digui’m una cosa: no hi ha res de familiar en l’escriptura amb què està feta?

—Que jo sàpiga, no.

—No li sembla que té una marcada semblança amb la de vostè…, dissimulada amb no gaire traça?

—No, no ho crec pas.

—Jo li dic que és la seva pròpia lletra!

—No.

—Li dic que, ansiós de poder oferir una coartada, ha concebut la idea d’una cita fictícia, més aviat increïble, i que vostè mateix s’ha escrit aquesta nota per tal de donar suport a les seves afirmacions!

—No.

—No és cert que quan vostè afirma haver-se estat esperant en un lloc solitari i poc freqüentat, on es trobava en realitat era a la farmàcia de Styles St. Mary, comprant estricnina sota el nom d’Alfred Inglethorp?

—No, això és mentida.

—Jo li dic que vostè, amb els vestits de Mr. Inglethorp i amb una barba negra retallada de manera que semblés la seva, era allí, a la farmàcia… i que va signar en el registre amb el nom de Mr. Inglethorp!

—Això és totalment fals.

—Aleshores deixaré la remarcable similitud entre l’escriptura de la nota, la del registre de la farmàcia i la seva pròpia, a la consideració del jurat —va dir Mr. Philips, i s’assegué amb l’aire d’un home que ha complert amb el seu deure, però que es troba horroritzat per un perjuri tan deliberat com aquell.

Després d’això, i atès que s’estava fent tard, el cas es va suspendre fins a dilluns.

Em vaig adonar que a Poirot se’l veia força desanimat. Mostrava un lleuger corrugament de celles que jo coneixia molt bé.

—Què li passa, Poirot? —li vaig preguntar.

—Ah, mon ami, les coses no rutllen, no rutllen.

No vaig poder evitar que el cor em fes un salt, alleujat. Evidentment era probable que John Cavendish fos absolt.

Quan vam arribar a casa, el meu petit amic va rebutjar l’oferiment que li va fer Mary de prendre el te.

—No, gràcies, madame. Pujaré a la meva habitació.

Jo el vaig seguir. Encara amb les celles corrugades, se’n va anar cap a l’escriptori, d’on va treure un petit joc de cartes per a jugar un solitari. Després va acostar una cadira a la taula i em vaig quedar totalment esbalaït quan començà a construir castells de cartes!

Sense voler em vaig quedar amb la boca oberta, i ell va dir de seguida:

—No, mon ami, no em trobo pas en la meva segona joventut! Miro de tranquil·litzar-me els nervis; això és tot. Aquest joc requereix una precisió molt gran en els dits.

Amb la precisió dels dits, hi va unida la precisió cerebral. I no l’he necessitada mai tant com ara!

—Quin problema hi ha? —vaig preguntar.

Amb un bon cop a la taula, Poirot va fer caure l’edifici de cartes que havia estat bastint.

—Aquest, mon ami! Que sóc capaç de construir castells de cartes de set pisos d’alçada, però no puc —patacada— trobar —patacada— el darrer vincle de què li he parlat.

No sabia pas què dir, de manera que em vaig quedar callat, i ell va començar un altre cop a construir un castell amb les cartes parlant a batzegades mentre ho anava fent.

—Es fa… així! Col·locant… una carta… damunt de l’altra… amb una precisió… matemàtica!

Vaig observar com anava creixent el castell de cartes sota les seves mans, pis rere pis. No vacil·lava ni titubejava gens. Allò semblava realment una mena de joc de mans.

—Quina mà més estable que té! —vaig observar—. Em sembla que només l’he vist tremolar una vegada.

—En alguna ocasió en què estava enfadat, sens dubte —contestà Poirot, amb una gran placidesa.

—Sí, evidentment! Estava molt enutjat. No ho recorda? Va ser quan va descobrir que s’havia forçat el pany del maletí que hi havia a l’habitació de Mrs. Inglethorp. Vostè es trobava a la vora de la lleixa de la llar de foc tocant els objectes que hi havia al damunt, com acostuma a fer sempre, i la mà li tremolava com una fulla! He de dir…

Però em vaig aturar de sobte. Perquè Poirot, fent una exclamació ronca i inarticulada, va destruir novament la creació que havia estat fent amb les cartes i, tapant-se els ulls amb les mans, es començà a balancejar cap endavant i cap endarrere, sofrint aparentment la més aguda de les agonies.

—Per Déu, Poirot! —vaig cridar—. Què li passa? Que no es troba bé?

—No, no —va esbufegar—. És que… És que tinc una idea!

—Oh! —vaig exclamar, molt alleujat—. Una de les seves «petites idees»?

—Ah, ma foi, no! —va contestar Poirot amb franquesa—. Aquesta vegada és una idea gegantina! Estupenda! I vostè… vostè, amic meu, me l’ha donada!

De sobte, prenent-me en els seus braços, em besà afectuosament totes dues galtes i, abans que m’hagués pogut recuperar de la meva sorpresa, va sortir corrents de l’habitació.

En aquell moment va entrar Mary Cavendish.

—Què li passa, a Monsieur Poirot? Ela passat rabent pel meu davant cridant: «Un garatge! Per l’amor de Déu, digui’m on hi ha un garatge, madame!». I abans que jo pogués dir res, ja havia sortit corrents cap a fora, cap al carrer.

Me’n vaig anar de pressa cap a la finestra. Allí es trobava, evidentment, corrent pel carrer, sense barret, i gesticulant mentre corria. Em vaig girar cap a Mary amb un gest de desesperació.

—D’aquí a uns moments l’aturarà algun policia. Va per allà baix; ara tomba la cantonada!

Les nostres mirades es van trobar i ens vam quedar esguardant-nos l’un a l’altre.

—Què deu passar?

Jo vaig moure el cap d’una banda a l’altra.

—No ho sé pas. Estava fent castells de cartes, quan tot d’una ha dit que tenia una idea i se n’ha anat corrents, tal com vostè ha pogut veure.

—Bé —va fer Mary—, espero que torni abans de dinar.

Però va arribar la nit i Poirot no havia tornat.





CAPÍTOL XII


El darrer vincle

La sobtada partença de Poirot ens va intrigar molt a tots. Va passar el matí de diumenge i encara no havia reaparegut. Però, cap a les tres de la tarda, un estrident i perllongat toc de botzina que vam sentir a fora ens va dur a tots cap a la finestra i vam veure que Poirot baixava d’un cotxe, acompanyat de Japp i de Summerhaye. L’homenet estava transformat. Irradiava una absurda complaença. Va saludar exageradament Mary Cavendish, amb un cop de cap.

—Madame, em dóna el seu permís per celebrar una petita reunió en el saló? És necessari que tothom hi assisteixi.

Mary va somriure malenconiosament.

—Ja sap, Monsieur Poirot, que vostè té carte blanche en tot, és clar.

—És molt amable, madame.

Encara somrient, Poirot ens va menar cap a la sala d’estar entrant-hi cadires al mateix temps.

—Ms Howard… Aquí. Mademoiselle Cynthia. Monsieur Lawrence. La bona Dorcas. I Annie. Bien! Hem d’endarrerir la nostra reunió uns quants minuts fins que no arribi Mr. Inglethorp. Li he enviat una nota.

Ms Howard es va aixecar de seguida de la cadira.

—Si aquest home entra en aquesta casa, jo me’n vaig!

—No, no! —Poirot se’n va anar al seu encontre i li va fer un prec en una veu molt baixa.

Finalment Ms Howard va consentir a tornar a seure. Uns minuts després Alfred Inglethorp va entrar a la sala.

Un cop reunida tota la gent, Poirot es va alçar de la cadira amb l’aire d’un conferenciant popular i saludà atentament l’audiència amb un cop de cap.

—Messieurs, mesdames, tal com vostès ja saben, Monsieur John Cavendish em va fer venir perquè investigués aquest cas. El primer que vaig fer va ser examinar el dormitori de la difunta, que, per consell dels doctors, s’havia deixat tancat amb clau i que, per tant, estava exactament igual que quan havia ocorregut la tragèdia. Vaig trobar-hi: primer, un fragment d’un material verd: segon, una taca a la catifa, prop de la finestra, encara humida; tercer, una capsa buida de pólvores de bromur.

Parlem primer del fragment de teixit verd. El vaig trobar enganxat en el baldó de la porta que comunica aquell dormitori amb l’habitació adjunta, ocupada per Mademoiselle Cynthia. Vaig lliurar el fragment a la policia, que no el va considerar de gaire importància. Ni tan sols no va reconèixer que es tractava… d’un tros estripat d’un braçal verd per a treballar al camp.

Es va produir una petita agitació entre la concurrència, però Poirot va continuar:

—Bé, a Styles només hi havia una persona que treballés la terra…: Mrs. Cavendish. Per tant, havia de ser Mrs. Cavendish qui havia entrat a l’habitació de la difunta per la porta que comunicava amb la de Mademoiselle Cynthia.

—Però aquella porta estava tancada per dins amb baldó! —vaig exclamar.

—Quan jo la vaig examinar, sí. Però per començar només tenim la paraula de Mrs. Cavendish dient que n’estava, ja que va ser justament ella qui va provar d’obrir aquella porta i va dir que estava tancada. En la confusió que es va produir a continuació, podria haver tingut prou ocasió de passar la balda. Jo vaig aprofitar la primera oportunitat que se’m va presentar per verificar les meves conjectures. Per començar, el fragment de teixit correspon exactament a un tros estripat del braçal de Mrs. Cavendish. D’altra banda, durant la investigació judicial, Mrs. Cavendish va declarar que des de la seva habitació havia sentit caure una tauleta de nit. Vaig mirar de verificar aquella afirmació estacionant el meu amic Monsieur Hastings a l’ala esquerra de l’edifici, just davant la porta de l’habitació de Mrs. Cavendish. Acompanyat per la policia, jo vaig anar a l’habitació de la difunta i, mentre hi era, vaig fer bolcar, aparentment per accident, la tauleta en qüestió i vaig descobrir, tal com esperava, que Monsieur Hastings no havia sentit el soroll que la tauleta va fer en caure a terra. Això confirmava la meva teoria que Mrs. Cavendish no havia dit la veritat quan va declarar que s’estava vestint a la seva habitació en el moment d’ocórrer la tragèdia. Jo estava convençut que, en canvi, quan es va donar l’alarma, Mrs. Cavendish, en lloc de trobar-se a la seva pròpia habitació, era, en realitat, a la de la difunta.

Vaig llançar una mirada a Mary Cavendish. Estava molt pàl·lida, però somreia.

—Vaig continuar raonant a partir d’aquest supòsit. Mrs. Cavendish es troba a l’habitació de la seva mare política. Direm que està cercant una cosa que encara no ha trobat. De sobte Mrs. Inglethorp es desperta i li agafa un paroxisme alarmant. Amb el braç dóna un cop a la tauleta, fent-la caure per terra, i després estira desesperadament la campaneta. Mrs. Cavendish, espantada, deixa caure l’espelma que duia i escampa tot de cera per la catifa. Recull l’espelma i es retira ràpidament cap a l’habitació de Mademoiselle Cynthia tancant la porta darrere seu. Se’n va corrents cap al passadís, ja que els servents no l’han de trobar allí. Però és massa tard! Ja se senten passes que s’aproximen per la galeria que connecta les dues ales de l’edifici. Què pot fer? Ràpida com el pensament, se’n va cap a l’habitació de la noia i comença a sacsejar-la perquè es desvetlli. La gent, que s’ha anat despertant, vénen corrent de sobte pel passadís. Tots es posen a picar a la porta de Mrs. Inglethorp. Ningú no s’adona que Mrs. Cavendish no ha arribat amb tota la resta i tampoc —i això és important— no he pogut trobar ningú que la veiés venir de l’altra ala de l’edifici. —Poirot es va mirar Mary Cavendish—. Tinc raó, madame?

Mary Cavendish va assentir amb el cap.

—La té tota, monsieur. Vostè es pot adonar que si jo hagués cregut que podia fer algun favor al meu marit revelant aquests fets, ho hauria fet. Però a mi no em va semblar que això tingués res a veure amb la qüestió de la seva culpabilitat o de la seva innocència.

—En un cert sentit, això és correcte, madame. Però hauria alliberat la meva ment de molts conceptes erronis i m’hauria deixat veure altres coses en el seu significat autèntic.

—El testament! —va cridar Lawrence—. Aleshores vas ser tu, Mary, qui va destruir el testament?

Mary Cavendish va fer que no amb el cap, i Poirot també.

—No —va dir ella en un to de veu suau—. Només hi ha una persona que va poder destruir aquell testament… La mateixa Mrs. Inglethorp!

—Impossible! —vaig exclamar—. L’havia fet justament aquella mateixa tarda!

—Tot i així, mon ami, va ser Mrs. Inglethorp. Perquè de cap més manera no es pot entendre que, en un dels dies més calorosos de l’any, Mrs. Inglethorp fes encendre foc a la seva habitació.

Jo vaig fer un esbufec. Que idiotes que havíem estat de no pensar que aquell foc resultava tan incongruent! Poirot continuava.

—Aquell dia, messieurs, la temperatura era de 28° a l’ombra. Tot i així, Mrs. Inglethorp va ordenar que se li encengués el foc! Per què? Perquè volia destruir alguna cosa i no se li va acudir cap més manera de fer-ho. Vostès ja són conscients que, com a conseqüència de l’economia de guerra que es practicava aquí a Styles, no es llençava mai cap paper fet servir. Per tant, no hi havia cap altra manera de destruir un document tan gruixut com és un testament. Quan vaig saber que s’havia encès la llar de foc a l’habitació de Mrs. Inglethorp, vaig arribar a la conclusió que havia estat per destruir algun document important… Probablement un testament. Per tant, la descoberta d’un fragment de paper mig cremat dins la llar de foc no em va sorprendre gens. Per descomptat que jo aleshores no sabia que el testament en qüestió s’acabava de fer aquella mateixa tarda i admeto que, quan ho vaig saber, vaig cometre un error lamentable. Vaig arribar a la conclusió que el determini de Mrs. Inglethorp de destruir el seu testament era una conseqüència directa de la baralla d’aquella tarda i que, per tant, la baralla havia tingut lloc després, i no abans, d’haver fet el testament.

»En aquest punt, com tots sabem, jo estava equivocat i em vaig veure obligat a abandonar aquella idea. Em vaig haver de mirar el problema des d’un altre punt de vista. Bé, a les quatre en punt, la Dorcas havia sentit que la seva mestressa deia, tota enutjada: “No creguis que em pugui dissuadir la por de la publicitat ni l’escàndol que es produeixi per aquest enfrontament entre marit i muller”. Jo vaig arribar encertadament a la conclusió que aquestes paraules les adreçava, no al seu marit, sinó a Mr. John Cavendish. A les cinc en punt, una hora després, va utilitzar gairebé les mateixes paraules, però el punt de vista era un altre. A la Dorcas, li va admetre: “No sé pas què fer. Un escàndol entre marit i muller és una cosa terrible”. A les quatre estava enutjada, però era mestressa d’ella mateixa. A les cinc estava molt decaiguda i parlava d’haver sofert “un gran xoc”.

»Mirant-me l’assumpte des d’un punt de vista psicològic, vaig treure’n una conclusió que jo vaig creure, ben convençut, que era la correcta. El segon “escàndol” de què va parlar Mrs. Inglethorp no era el mateix que el primer… Aquest l’afectava a ella mateixa!

»Reconstruïm els esdeveniments. A les quatre, Mrs. Inglethorp es baralla amb el seu fill i l’amenaça amb dir-li-ho tot a la seva esposa, que, d’altra banda, va sentir una bona part de la conversa. A dos quarts de cinc, Mrs. Inglethorp, com a conseqüència d’una conversa sobre la validesa dels testaments, en fa un a favor del seu marit, amb els dos jardiners com a testimonis. A les cinc, la Dorcas troba la seva senyora en un considerable estat d’agitació, amb un tros de paper a les mans —a la Dorcas li semblà que era una “carta”—, i és aleshores quan Mrs. Inglethorp li ordena que encengui la llar de foc de la seva cambra. Així, doncs, hem de creure que, de dos quarts de cinc a les cinc, va ocórrer alguna cosa que va revolucionar completament els seus sentiments, ja que en aquell moment estava tan ansiosa de destruir el testament com abans n’havia estat de redactar-lo. Quina havia estat, aquesta cosa?

»Pel que sabem, va estar sola durant aquella mitja hora. Ningú no va entrar ni sortir d’aquell tocador. Què va ocasionar, doncs, aquell canvi de sentiments?

»Això només podem conjecturar-ho, però a mi em sembla que les meves conjectures són correctes. Mrs. Inglethorp no tenia segells en el seu escriptori. Això ens consta, perquè més endavant va demanar a la Dorcas que li’n portés uns quants. A l’angle oposat de l’habitació hi havia l’escriptori del seu marit, tancat. Estava ansiosa de trobar algun segell i, segons la meva teoria, va provar d’obrir aquell escriptori amb les seves pròpies claus. Que una de les seves claus hi anava bé, em consta. Per tant, va obrir l’escriptori i, tot cercant segells, va trobar una altra cosa… Aquell tros de paper que la Dorcas va veure a la seva mà, un tros de paper que ben segur que no haurien d’haver vist mai els ulls de Mrs. Inglethorp. D’altra banda, Mrs. Cavendish va creure que aquell bocí de paper que la seva mare política duia tan fortament agafat era una prova escrita de la infidelitat del seu propi marit. El va demanar a Mrs. Inglethorp, que li va assegurar, amb tota la raó, que no tenia res a veure amb ella. Mrs. Cavendish no se la va creure. Li va semblar que Mrs. Inglethorp protegia el seu fillastre. Bé, Mrs. Cavendish és una persona molt resolta. I darrere el seu posat reservat, estava gelosa del seu marit. Va decidir aconseguir aquell paper fos com fos, i en aquella decisió la casualitat va venir en la seva ajuda. Resulta que va trobar la clau del maletí de Mrs. Inglethorp, que aquesta havia perdut aquell matí. Sabia que la seva mare política guardava invariablement tots els documents importants en aquell maletí.

»Per tant, Mrs. Cavendish va fer els plans que només pot fer una dona desesperada per la gelosia. En un cert moment del vespre va obrir el baldó que tancava la porta que donava al dormitori de Mademoiselle Cynthia. És possible que posés oli a les frontisses, ja que quan jo vaig mirar d’obrir-la vaig veure que no feien gens de soroll. Va ajornar el seu propòsit fins a les primeres hores de la matinada, perquè així el seu pla resultaria més segur, ja que els criats estaven acostumats a sentir que es bellugava per la seva habitació, en aquelles hores. Es va posar tota la seva roba de feinejar al camp i va passar silenciosament per l’habitació de Mademoiselle Cynthia cap a la de Mrs. Inglethorp.

Poirot va fer una pausa i Cynthia el va interrompre preguntant:

—Però jo m’hauria despertat si algú hagués passat per la meva cambra, no?

—No si l’haguessin drogat, mademoiselle.

—Drogat?

—Mais, oui!

—Recordin —se’ns va dirigir altre cop col·lectivament— que, malgrat tot el soroll i tot el rebombori que hi havia a l’habitació del costat, Mademoiselle Cynthia va continuar dormint. Això oferia dues possibilitats: o el seu son era fingit, la qual cosa jo no crec, o el seu estat d’inconsciència havia estat provocat artificialment.

»Amb aquesta idea al cap, vaig examinar amb molta cura totes les tasses de cafè recordant que la nit anterior havia estat Mrs. Cavendish qui havia dut a Mademoiselle Cynthia la seva tassa de cafè. Vaig agafar una mostra de cadascuna de les tasses i les vaig fer analitzar… sense cap resultat positiu. Havia comptat les tasses amb molt de compte, per si se n’hagués fet desaparèixer cap. Sis persones havien pres cafè i vaig trobar exactament sis tasses. Havia de confessar que m’havia equivocat.

»Aleshores em vaig adonar que jo era culpable d’un descuit molt greu. S’havia servit cafè per a set persones, no per a sis, ja que el doctor Bauerstein també hi havia estat present, aquell vespre. Allò canviava l’aspecte de tot aquell afer, perquè ara faltava una tassa. Els criats no van notar res perquè l’Annie, la minyona que va portar el cafè, va entrar set tasses perquè no sabia que Mr. Inglethorp no prenia mai cafè, mentre que la Dorcas, que se les va endur l’endemà al matí, en va trobar sis com sempre… O, més ben dit, en va trobar cinc, ja que la sisena era la que es va trobar trencada a l’habitació de Mrs. Inglethorp.

»Jo estava segur que la tassa que faltava era la de Mademoiselle Cynthia. Tenia una raó addicional per a aquella creença pel fet que a totes les tasses que s’havien trobat hi havia sucre, mentre que Mademoiselle Cynthia no en prenia mai, amb el cafè. M’hi vaig fixar per allò que va dir l’Annie sobre la “sal” que hi havia a la safata del cacau que entrava cada nit a l’habitació de Mrs. Inglethorp. També vaig agafar una mostra d’aquell cacau i el vaig fer analitzar.

—Però això ja ho havia fet el doctor Bauerstein —contestà Lawrence.

—No ben bé. A l’analista se li havia demanat que indiqués si hi havia estricnina o no. No el va pas analitzar, tal com ho vaig fer jo, per veure si hi havia algun narcòtic.

—Un narcòtic?

—Sí. Aquí hi ha l’informe de l’analista. Mrs. Cavendish va administrar un narcòtic innocu, però efectiu, tant a Mrs. Inglethorp com a Mademoiselle Cynthia. I és possible que, pel fet d’haver-los-lo administrat, passés un mauvais quart d’heure! Imaginin el seu estat d’ànim quan, tot de sobte, la seva mare política es posa malalta i es mor, i immediatament després sent la paraula «verí»! Ella estava segura que el narcòtic que li havia administrat era totalment inofensiu, però no hi ha dubte que per un terrible moment va haver de témer que la mort de Mrs. Inglethorp havia estat per culpa seva. Li va agafar un pànic enorme i, sota la influència d’aquest pànic, va córrer escales avall i va llençar ràpidament la tassa de cafè i el platet utilitzats per Mademoiselle Cynthia dins un gran gerro d’aram, on més tard els va descobrir Monsieur Lawrence. Les restes de cacau, Mrs. Cavendish no es va atrevir a tocar-les. Hi havia massa ulls que la sotjaven. Imaginin el seu alleujament quan es va parlar d’estricnina i va descobrir que, al cap i a la fi, la tragèdia no l’havia pas causat ella.

»Ara ja podem explicar-nos per què els símptomes de l’enverinament amb estricnina van tardar tant a aparèixer. Un narcòtic pres amb estricnina retarda l’acció del verí durant unes quantes hores.

Poirot va fer una pausa. Mary se’l va mirar, mentre li tornaven lentament els colors a la cara.

—Tot el que ha dit, Monsieur Poirot, és cert. Va ser l’hora més terrible de la meva vida. Mai no ho oblidaré. Però vostè és meravellós. Ara entenc…

—Era el que volia dir quan li vaig comentar que es podia confessar tranquil·lament amb Papà Poirot, eh? Però vostè no em va voler creure.

—Ara ho entenc tot —va dir Lawrence—. El cacau amb la droga, pres després del cafè emmetzinat, explica clarament el retard ocorregut.

—Exactament. Però, estava enverinat, el cafè, o no? Aquí ens trobem amb una petita dificultat, perquè Mrs. Inglethorp no se’l va arribar a beure, el cafè.

—Què? —l’exclamació va ser general.

—No. Deuen recordar que els vaig parlar d’una taca a la catifa de la cambra de Mrs. Inglethorp, oi? Hi havia alguna cosa una mica peculiar, pel que feia a aquella taca. Encara era humida, exhalava una forta olor de cafè i, empotráis dins el borrissol de la catifa, vaig trobar uns petits fragments de porcellana. Vaig veure ben clar el que havia succeït perquè encara no feia dos minuts que jo havia deixat la meva maleteta damunt la taula que hi havia a prop de la finestra i, la taula, en decantar-se, l’havia fet caure a terra, precisament allí, en aquell mateix lloc. De la mateixa manera exacta, Mrs. Inglethorp, en arribar a l’habitació la nit anterior, hi havia deixat la seva tassa de cafè i la taula, traïdora taula, li havia jugat la mateixa mala passada.

»El que va passar a continuació és una pura especulació per part meva, però jo diria que Mrs. Inglethorp va agafar la tassa trencada i la va posar damunt la tauleta de nit. Com que necessitava algun tipus d’estimulant, es va escalfar el cacau i se’l va beure aleshores mateix. Ara ens trobem amb un problema nou. Sabem que el cacau no contenia estricnina. De cafè, no en va arribar a beure. No obstant això, se li va haver d’administrar estricnina entre les set i les nou d’aquell vespre. Quin altre tercer mitjà hi havia…? Un mitjà tan adequat per a dissimular el gust de l’estricnina que resulta extraordinari que ningú no hi hagi pensat!

Poirot va fer un cop d’ull per tota la sala i, tot seguit, es va contestar a si mateix d’una manera impressionant:

—La seva medecina!

—Vol dir que l’assassí va introduir l’estricnina dins el seu tònic?

—No va caldre —va respondre Poirot—. Ja hi era… Dins la mescla que conformava el medicament. L’estricnina que va matar Mrs. Inglethorp va ser l’estricnina exactament prescrita pel doctor Wilkins. Per tal que ho vegin clar, els llegiré un extracte d’un llibre sobre preparació de medicaments que he trobat a l’Hospital de la Creu Roja de Tadminster:

»Aquesta recepta s’ha fet famosa en els llibres de text:

Sulfat d’estricnina — gr. 1

Bromur de potassi — 3 vi

Aqua ad — 3 viii

Fiat Mistura

Aquesta solució fa que en poques hores es dipositin la major part de les sals d’estricnina en forma de bromur insoluble, i a base de cristalls transparents. Una senyora d’Anglaterra va perdre la vida per haver-se pres una mescla similar a aquesta: l’estricnina precipitada es va dipositar al fons de l’ampolla i, en prendre’s l’esmentada senyora la darrera dosi, se la va empassar gairebé tota!



»Per descomptat que no hi havia bromur a la recepta del doctor Wilkins, però deuen recordar que jo vaig parlar d’una capsa buida de pólvores de bromur. Una o dues dosis d’aquestes pólvores introduïdes en una ampolla sencera de medecina haurien fet precipitar l’estricnina, tal com ho descriu el llibre, i haurien fet que s’acumulés a la darrera dosi. Més tard sabran que la persona que acostumava a preparar la medecina de Mrs. Inglethorp tenia sempre molta cura de no sacsejar l’ampolla i de deixar que el sediment es quedés al fons sense remenar-lo.

»Durant tot aquest cas, he tingut proves que es va intentar que la tragèdia ocorregués el vespre de dilluns. Aquell dia, el fil del timbre de Mrs. Inglethorp havia estat tallat amb tota cura, i dilluns al vespre Mademoiselle Cynthia havia de passar la nit amb uns amics, de manera que Mrs. Inglethorp s’hauria trobat ben sola a l’ala dreta de l’edifici, aïllada completament de tota mena d’auxili, i hauria mort amb tota probabilitat abans que hagués pogut demanar cap mena d’ajuda. Però, amb les presses per arribar a temps a la festa del poble, Mrs. Inglethorp es va oblidar de prendre la medecina, i l’endemà va dinar fora de casa, de manera que la dosi darrera, i fatal, se la va prendre, de fet, vint-i-quatre hores més tard del que havia previst l’assassí; i és a causa d’aquest endarreriment que jo tinc ara a les meves mans la prova definitiva… El darrer vincle de la cadena.

Enmig d’una gran emoció, i mentre tothom s’aguantava la respiració, va alçar tres tires primes de paper.

—Una carta en la pròpia lletra de l’assassí, mes amis! Si hagués estat una mica més clara en els seus termes, és possible que Mrs. Inglethorp, advertida a temps, s’hagués escapat de la mort. Tal com estava redactada, es va adonar del perill en què es trobava, però no de quina mena de perill era.

Enmig d’un silenci de mort, Poirot va ajuntar els trossos de paper i, escurant-se el coll, va llegir:


«Estimada Evelyn:

Deus estar ansiosa pel fet de no saber res. Tot va bé, només que serà aquesta nit en lloc de la nit passada. Ja ho entendràs. Se’ns presenta un temps molt bo tan bon punt la vella sigui morta i fora del nostre camí. No és possible que ningú pugui acusar-me del crim. La teva idea sobre el bromur ha estat una cosa genial! Però hem de ser molt circumspectes. Un pas en fals…».



—Aquí, amics meus, la carta no continua. Sens dubte la persona que l’escrivia va ser interrompuda; no hi pot haver cap dubte quant a la seva identitat. Tots coneixem la seva lletra i…

Un udol, gairebé un crit, va trencar el silenci.

—Maleït sigui! Com l’ha aconseguit?

Una cadira va rodolar per terra. Poirot va saltar àgilment cap a una banda i el seu assaltant va caure a terra fent un gran terrabastall.

—Messieurs, mesdames —va dir Poirot, amb un gest elegant—, permetin que els presenti l’assassí, Mr. Alfred Inglethorp!





CAPÍTOL XIII


Poirot s’explica

—Poirot, bergant —li vaig dir—, estic temptat d’estrangular-lo! Què vol dir, això d’enganyar-me d’aquesta manera?

Estàvem asseguts a la biblioteca. Darrere nostre quedaven uns quants dies febrils. A la sala de baix, John i Mary estaven junts altre cop, i Alfred Inglethorp i Ms Howard estaven custodiats. Finalment tenia Poirot per a mi sol i podria satisfer la curiositat que em cremava.

Per un moment, Poirot no em va contestar, però després va dir:

—No l’he pas enganyat, mon ami. Com a màxim li he permès que s’enganyés vostè mateix.

—Sí, però, per què?

—Bé, és difícil d’explicar-ho. Miri, amic meu, vostè és d’una naturalesa tan honesta, té una fesomia tan transparent, que… Enfin, amagar els seus sentiments li resulta impossible! Si li hagués fet saber el que jo pensava, la primera vegada que vostè hagués vist Mr. Alfred Inglethorp, aquest personatge tan astut hauria dit, en aquesta llengua tan expressiva que tenen vostès, que allí hi havia gat amagat! I aleshores, bonjour a les nostres possibilitats de pescar-lo!

—Em sembla que sóc més diplomàtic del que vostè es pensa.

—Amic meu —em va demanar Poirot—, li imploro que no s’enfadi! La seva ajuda ha estat realment incalculable per a mi. L’extrema bonesa de la seva manera de ser va ser el que em va frenar de dir-li res.

—Bé —vaig rondinar, una mica apaivagat—, però continuo pensant que m’hauria pogut fer alguna insinuació.

—Però si la hi vaig fer, amic meu. Diverses insinuacions, li vaig fer. Pensi-ho, li vaig arribar a dir mai que jo creia que John Cavendish fos culpable? No li vaig dir, en canvi, que gairebé estava segur que seria absolt?

—Sí, però…

—I immediatament després, no li vaig parlar de les dificultats de dur l’assassí davant la justícia? No li resultava ben clar que li estava parlant de dues persones distintes?

—No —li vaig dir—, a mi no em resultava pas tan clar!

—A més —va continuar dient Poirot—, de bon començament, no li vaig repetir que no volia que es detingués Mr. Inglethorp, aleshores? Això li hauria d’haver fet pensar alguna cosa.

—Vol dir que sospitava d’ell des de tan enrere?

—Sí. Per començar, fos qui fos que es beneficiés de la mort de Mrs. Inglethorp, qui se’n beneficiaria més seria el seu marit. Això era una cosa ben clara. El primer dia que vaig pujar a Styles amb vostè no tenia idea de com s’havia comès el crim, però quan vaig poder conèixer Mr. Inglethorp em vaig adonar que resultaria molt difícil de trobar res que l’hi pogués vincular. Quan vaig arribar al chàteau, em vaig adonar de seguida que havia estat Mrs. Inglethorp qui havia cremat el testament. I a propòsit, en aquest punt no es pot queixar, amic meu, perquè vaig fer tot el que vaig poder per fer-li veure el significat que tenia encendre foc en el dormitori en ple estiu.

—Sí, sí —vaig dir jo, impacient—. Continuï.

—Bé, amic meu, tal com li dic, el meu punt de vista sobre la culpabilitat de Mr. Inglethorp quedava molt en entredit. Hi havia tanta evidència en contra seu que em sentia inclinat a creure que no ho havia fet pas ell.

—Quan va canviar d’opinió?

—Quan vaig veure que, com més esforços feia jo per alliberar-lo de les acusacions, més esforços feia ell perquè el detinguessin. Després, quan vaig descobrir que l’Inglethorp no tenia res a veure amb Mrs. Raikes i que, de fet, era en John Cavendish qui hi estava embolicat, en vaig estar ja ben segur.

—Però, per què?

—Simplement per això. Si hagués estat l’Inglethorp, qui hagués tingut una intriga amb Mrs. Raikes, el seu silenci hauria estat perfectament comprensible. Però quan vaig descobrir que tot el poble sabia que era en John el qui se sentia atret per la bonica esposa del granger, el seu silenci va tenir per a mi una interpretació distinta. Era una bajanada pretendre que li feia por l’escàndol, ja no se li’n podia imputar cap. Aquesta actitud seva em va fer pensar molt i em vaig veure forçat a arribar a la conclusió que l’Alfred Inglethorp volia que el detinguessin. Eh bien! Des d’aquell moment, jo també vaig estar ben determinat a fer que no el detinguessin.

—Esperi un moment. No veig per què havia de voler que el detinguessin.

—Perquè, mon ami, la llei del seu país diu que un home que ha estat absolt no pot tornar a ser jutjat mai més per la mateixa causa. Aha! Que n’era, d’astuta, la seva idea! Evidentment, és un home amb molt de mètode. Miri, ell sabia que en la seva situació se sospitaria d’ell; per tant, va concebre la idea tremendament intel·ligent de preparar un munt d’evidència manipulada en contra seu. Volia que se sospités d’ell. Volia que el detinguessin. Aleshores sortiria amb la seva coartada irreprotxable i, hop!, quedaria en llibertat per a la resta de la seva vida!

—Però jo encara no sé veure com s’ho va poder fer per demostrar que tenia una coartada i, tot i així, presentar-se a la farmàcia.

Poirot em va mirar, sorprès.

—És possible? Pobre amic meu! Que no se n’ha adonat, que va ser Ms Howard qui va anar a la farmàcia?

—Ms Howard?

—I tant! Quina altra persona podia ser? Per a ella resultava molt fàcil. Té una bona alçada i la seva veu és forta i masculina; a més, recordi que ella i l’Inglethorp són cosins; hi ha una semblança força gran entre tots dos, especialment en la seva manera de caminar i en el seu aspecte. Era la cosa més senzilla del món. Són una parella molt llesta!

—Encara em trobo una mica a les fosques sobre com es va poder fer tot allò del bromur —vaig observar.

—Bon! Li ho reconstruiré tan bé com pugui. M’inclino a creure que Ms Howard va ser la ment directora d’aquesta qüestió. Recorda que una vegada va esmentar que el seu pare havia estat metge? Possiblement li preparava les medecines o potser va agafar la idea d’algun dels molts llibres que hi havia per la casa quan Mademoiselle Cynthia estudiava per als exàmens. Fos com fos, estava familiaritzada amb el fet que l’addició de bromur en una mescla en què hi hagués estricnina provocaria la precipitació d’aquesta última. És probable que la idea li vingués de sobte. Mrs. Inglethorp tenia una capsa de pólvores de bromur, ja que en prenia de tant en tant a les nits. Què resultaria més fàcil que dissoldre una o diverses bossetes de pólvores dins l’ampolla gran de medecina, quan aquesta arribés de la casa Coot? El risc era pràcticament inexistent. La tragèdia no tindria lloc fins al cap de gairebé un parell de setmanes després. Si algú els veia, a cap dels dos, tocant la medecina, al cap de quinze dies ja se n’hauria oblidat. Ms Howard provocaria la baralla i deixaria la casa. El lapse de temps, i la seva absència, eliminarien totes les sospites. Sí, era una idea molt ben pensada! Si l’haguessin deixat així, és molt possible que no se’ls hagués pogut acusar mai del crim. Però no estaven prou satisfets. Van tractar de ser encara més llestos… I això els va perdre.

Poirot va fer una pipada a la seva minúscula cigarreta fixant els ulls en el sostre.

—Van arranjar un pla perquè se sospités d’en John Cavendish comprant estricnina a la farmàcia del poble i signant en el registre amb la seva lletra.

»Dilluns, Mrs. Inglethorp prendria la darrera dosi de medecina. Dilluns, doncs, a les sis en punt, l’Alfred Inglethorp va mirar de ser vist per una colla de gent en un lloc força allunyat del poble. Mentrestant, Ms Howard havia ordit tot una història sobre ell i Mrs. Raikes que servís perquè ell després pogués tenir interès a mantenir-se callat. A les sis en punt, Ms Howard, disfressada d’Alfred Inglethorp, entra a la farmàcia i parla de la seva història del gos, aconsegueix l’estricnina i escriu el nom de l’Alfred Inglethorp amb la lletra d’en John Cavendish, que amb anterioritat ha estat estudiant amb tota cura.

»Però com que la cosa no rutllarà si en John pot demostrar també la seva coartada, li escriu una carta anònima estrafent altre cop la seva lletra, una carta que duu en John a un indret remot on és molt i molt improbable que el vegi ningú.

»Fins aleshores tot va bé. Ms Howard se’n torna cap a Middlingham. L’Alfred Inglethorp torna a Styles. No hi ha res que el pugui comprometre de cap de les maneres, ja que és Ms Howard qui té l’estricnina, que, al cap i a la fi, només es necessita com una excusa per dirigir les sospites cap a en John Cavendish.

»Però ara ocorre una cosa inesperada. Aquella nit Mrs. Inglethorp no es pren la medecina. La campana espatllada, l’absència de Cynthia —preparada per Inglethorp mitjançant la seva esposa—, tot això es perd. I aleshores… ell fa la relliscada.

»Mrs. Inglethorp és fora i ell es posa a escriure a la seva còmplice, ja que té por que estigui espantada pel fet de no haver tingut èxit el seu pla. Es probable que Mrs. Inglethorp tornés abans del que ell esperava. Agafat in fraganti, es posa una mica nerviós i tanca el seu escriptori amb clau. Li fa por que si es queda a l’habitació l’hagi de tornar a obrir i que Mrs. Inglethorp pugui veure la carta abans que ell la’n pugui treure. De manera que surt a fora a passejar pel bosc, sense sospitar en absolut que Mrs. Inglethorp obrirà el seu escriptori i hi descobrirà el document inculpador.

»Això, tal com ja sabem, és el que va ocórrer. Mrs. Inglethorp el va llegir i es va adonar de la perfídia del seu marit i d’Evelyn Howard, per bé que, malauradament, la frase sobre el bromur no li serveix d’advertència. Sap que es troba en perill, però no sap on és, aquest perill. Decideix no dir res al seu marit, però escriu al seu advocat, demanant-li que vingui l’endemà, i també decideix destruir immediatament el testament que acaba de fer. I es guarda la carta fatal.

—Va ser per mirar de trobar aquella carta, doncs, que el seu marit va forçar el pany del maletí?

—Sí, i tenint en compte l’enorme risc a què es va exposar, ens podrem fer el càrrec de fins a quin punt es va adonar de la seva importància. A part d’aquella carta, no hi havia absolutament res que el pogués vincular amb l’assassinat.

—Només hi ha una cosa que no puc entendre: per què no la va destruir tan bon punt la va recuperar?

—Perquè no es va voler exposar al risc més gran de tots: el de dur-la a sobre.

—No ho entenc.

—Miri-s’ho des del seu punt de vista. He descobert que només hi van haver cinc minuts escassos durant els quals havia pogut agafar la carta; els cinc minuts immediatament anteriors a la nostra entrada en escena, perquè abans d’aquell moment l’Annie estava escombrant les escales i hauria vist qualsevol persona que se n’hagués anat cap a l’ala dreta. Figuri’s l’escena vostè mateix! Entra a l’habitació obrint-la amb la clau d’alguna altra porta, ja que totes s’assemblen molt. Se’n va corrents cap al maletí… Està tancat amb clau i no pot veure les claus enlloc. Això és un cop terrible per a ell, perquè significa que la seva presència en aquella habitació no podrà quedar ignorada tal com ell esperava. Però veu clarament que ho ha d’arriscar tot a causa d’aquella maleïda prova. Ràpidament, força el pany amb el trempaplomes i es posa a regirar els papers fins que troba el que està buscant.

»Però ara es presenta un nou dilema: no s’atreveix a guardar-se el tros de paper. Podrien veure’l abandonar el dormitori… El podrien escorcollar. Si se li trobés la carta a sobre, allò seria la fi, inevitablement. En aquell moment és probable que també sentís a sota el soroll que van fer Mr. Wells i en John en sortir del tocador. Ha d’actuar ràpidament. On pot amagar aquell terrible paper? El contingut de la paperera es conserva i, a més, és ben segur que l’examinaran. No hi ha cap mitjà per a destruir-lo i ell no s’atreveix a guardar-lo a sobre. Mira al seu voltant i veu… Què li sembla que veu, mon ami?

Jo vaig fer que no ho sabia amb el cap.

—En un instant estripa la carta, en fa unes tires llargues i primes, les enrotlla, en fa papers d’encendre el foc, i els llença ràpidament on n’hi ha d’altres, en un recipient de la lleixa de la llar de foc.

Jo vaig fer una exclamació.

—Ningú no hi pensarà, d’anar a mirar allò —continuà dient Poirot—. I ell, quan pugui, tornarà per tal de destruir aquella prova solitària que hi ha en contra seu.

—Així, doncs, allò va ser en tot moment dins el recipient dels paperets per a encendre el foc que hi havia en el dormitori de Mrs. Inglethorp, davant del nostre nas? —vaig exclamar jo.

Poirot va fer que sí amb el cap.

—Sí, amic meu. És allí on vaig descobrir el meu «darrer vincle», i aquesta descoberta afortunada la hi dec a vostè.

—A mi?

—Sí. Recorda que em va dir que la meva mà tremolava quan estava redreçant aquells adornaments que hi havia a la lleixa de la llar de foc?

—Sí, però no veig pas per què…

—No, però jo sí que ho vaig veure. Miri, amic meu, vaig recordar que, més d’hora, aquell matí, quan hi havíem estat junts, jo havia redreçat tots els objectes d’aquella lleixa. Si els havia redreçat, doncs, no calia que els tornés a redreçar tret que, mentrestant, algú altre els hagués tocat.

—Déu meu —vaig mormolar—, de manera que aquesta és l’explicació del seu extraordinari capteniment. Aleshores se’n va anar corrents cap a Styles i encara hi va trobar les tires de paper, oi?

—Sí, va ser una cursa per guanyar temps.

—Però continuo sense entendre com és que l’Inglethorp va ser tan ximple de deixar-ho allí quan havia tingut força oportunitats de destruir-ho.

—Ah! No n’havia tingut cap, d’oportunitat. Ja me’n vaig preocupar jo.

—Vostè?

—Sí. Recorda que em va renyar perquè vaig parlar d’aquest assumpte amb la gent de la casa?

—Sí.

—Bé, amic meu, jo em vaig adonar que només tenia una possibilitat. En aquell moment no estava segur de si l’Inglethorp era el criminal o no, però si l’era, vaig arribar a la conclusió que no tindria la carta al seu damunt, sinó que l’hauria amagat en algun lloc, i si em procurava la complicitat de la gent de la casa podria evitar, d’una manera efectiva, que ell la destruís. D’Inglethorp, ja se’n sospitava, i fent públic aquell assumpte m’assegurava els serveis d’uns deu detectius afeccionats que l’observarien d’una manera incessant i, sabent ell mateix que l’estaven observant, no s’atreviria a intentar destruir el document. Es va veure obligat, doncs, a anar-se’n de la casa i a deixar-lo dins el recipient dels paperets per a encendre el foc, damunt la lleixa.

—Però ben segur que Ms Howard va tenir moltes oportunitats d’ajudar-lo.

—Sí, però Ms Howard no coneixia l’existència del document. D’acord amb el pla que havien preparat, ella no parlava mai amb l’Alfred Inglethorp. Representava que s’odiaven a mort, i fins que en John Cavendish no fos condemnat no s’atrevirien a arriscar-se a veure’s. Per descomptat, jo vaig fer vigilar Mr. Inglethorp esperant que tard o d’hora em conduiria a l’amagatall. Però era massa llest per arriscar-se. Els paperets estaven segurs on eren; com que la primera setmana ningú no havia pensat a buscar per allí, no seria probable que ho fessin més endavant. Si no hagués estat per aquell comentari seu tan oportú, mai no l’hauríem pogut lliurar a la justícia.

—Això ja ho entenc. Però, quan va començar a sospitar de Ms Howard?

—Quan vaig descobrir que havia dit una mentida, en el decurs de la investigació judicial, pel que feia a la carta que havia rebut de Mrs. Inglethorp.

—Per què? En què podia mentir?

—Vostè va veure aquella carta? Recorda la seva aparença general?

—Sí… Més o menys.

—Deu recordar, doncs, que Mrs. Inglethorp escrivia amb una lletra molt clara i que deixava força espai entre una paraula i una altra. Però si es fixa en la data que hi ha al capdamunt de la carta s’adonarà que, en aquest sentit, aquell «17 de juliol» és molt diferent. Sap el que vull dir, Hastings?

—No —vaig confessar—, no l’entenc.

—No veu que aquella carta no es va escriure el dia disset, sinó el dia set…, el dia després de la partida de Ms Howard? Es va escriure un «1» davant del «7» per convertir-lo en «17».

—Però, per què?

—Això és exactament el que jo em vaig preguntar. Per què fa desaparèixer Ms Howard la carta escrita el dia disset i treu, en canvi, aquesta altra falsificada? Perquè no volia mostrar la carta del disset. Per què, doncs? I altre cop va néixer una sospita en la meva ment. Ja deu recordar que jo sempre dic que val la pena d’anar amb compte amb la gent que no diu la veritat.

—I en canvi —vaig exclamar indignat—, després d’allò, vostè em va donar dues raons segons les quals Ms Howard no hauria pogut cometre l’assassinat!

—I a fe que eren bones! —va replicar Poirot—. Durant força temps van constituir una pedra en la qual jo ensopegava tothora fins que vaig recordar un fet molt significatiu: que ella i l’Alfred Inglethorp eren cosins. Ms Howard no hauria pogut cometre el crim tota sola, però les raons que hi havia en contra d’això no excloïen que hagués pogut actuar com a còmplice. I després hi havia aquell odi tan vehement que demostrava! Aquell odi amagava una emoció totalment inversa. Era indubtable que hi havia un lligam passional entre ells dos des de molt abans de venir a Styles. Aleshores ja havien preparat aquell pla tan infame…: que ell es casaria amb aquella senyora rica una mica ximpleta, que la induiria a fer un testament deixant-li els seus diners i que després aconseguirien el que es proposaven mitjançant un crim concebut molt hàbilment. Si tot els hagués sortit tal com havien planejat, probablement se n’haurien anat d’Anglaterra i haurien viscut plegats amb els diners de la seva pobra víctima.

»Són una parella molt astuta i molt poc escrupolosa. Mentre les sospites es dirigien contra ell, ella, sense fressa, feia els preparatius per a un dénouement ben diferent. Tomava de Middlingham amb totes les peces comprometedores en poder seu. D’ella, no se’n sospitava en absolut. Ningú no feia cap cas de les seves anades i vingudes per la casa. Va amagar el flascó d’estricnina a l’habitació d’en John i va pujar la barba a l’àtic. Després ja se les enginyaria per tal que tard o d’hora tot allò fos descobert.

—No acabo d’entendre com és que van mirar que la culpa recaigués sobre en John —vaig observar—. Els hauria estat molt més fàcil de fer que el crim recaigués sobre en Lawrence.

—Sí, però això va ser per una autèntica casualitat. Totes les proves en contra seu es van produir per un pur atzar. Segurament això els va resultar més aviat molest, a aquell parell d’intrigants.

—El capteniment d’en Lawrence va resultar ben desafortunat —vaig comentar pensarosament.

—Sí. Vostè s’adona, per descomptat, del que hi havia darrere d’allò, oi?

—No.

—No va comprendre que ell creia que Mademoiselle Cynthia era culpable de l’assassinat?

—No —vaig exclamar, perplex—. Impossible!

—En absolut. Jo també vaig tenir gairebé la mateixa idea. Em voltava pel cap quan li vaig fer a Mr. Wells aquella primera pregunta sobre el testament. Després hi havia les pólvores de bromur que ella preparava i la seva habilitat per disfressar-se d’home, tal com ens va explicar la Dorcas. En realitat hi havia més proves en contra la Cynthia que contra ningú més.

—Està de broma, Poirot!

—No. Vol que li digui què va fer que Monsieur Lawrence es tornés tan pàl·lid quan va entrar per primer cop a l’habitació de la seva mare, aquella nit fatal? Doncs que un cop va haver vist la seva mare tombada allí al llit, evidentment emmetzinada, es va adonar que la porta de l’habitació que donava a la cambra de Mademoiselle Cynthia tenia el passador obert.

—Però ell va declarar que l’havia vist tancat! —vaig exclamar.

—Exactament —va dir Poirot secament—. I això va ser justament el que va confirmar les meves sospites que no ho estava. Volia protegir Mademoiselle Cynthia.

—Però, per què l’havia de protegir?

—Perquè n’està enamorat.

Jo em vaig posar a riure.

—En això, Poirot, s’equivoca totalment! Resulta que sé del cert que, lluny d’estar-ne enamorat, a ell, realment, la noia li desagrada.

—Qui li ha dit això, mon ami?

—La mateixa Cynthia.

—La pauvre petite! I això la preocupava, a ella, oi?

—Em va dir que no li importava gens.

—Aleshores això vol dir que li importava molt —observà Poirot—. Ja sap, les femmes… Són així!

—El que em diu d’en Lawrence és una gran sorpresa per a mi —vaig fer jo.

—Per què? Però si resultava molt evident. Que no feia cara de pomes agres, en Lawrence, cada vegada que Mademoiselle Cynthia parlava i reia amb el seu germà? Se li havia ficat dins el seu llarg caparrot que la Cynthia estava enamorada de Monsieur John. En entrar a l’habitació de la seva mare i veure que l’havien enverinat, va arribar a la conclusió que Mademoiselle Cynthia hi tenia alguna cosa a veure. Gairebé es va desesperar. Primer de tot, en recordar que la nit anterior la Cynthia havia pujat cap a les habitacions amb la seva mare, va aixafar amb els peus la tassa de cafè, deixant-la feta pols, decidit a aconseguir que no hi hagués cap possibilitat d’analitzar el contingut de la tassa. De llavors ençà, va sostenir inútilment, però amb totes les seves forces, la teoria de la «mort per causa natural».

—I què me’n diu, de la «tassa de cafè extra»?

—Estava gairebé segur que havia estat Mrs. Cavendish qui l’havia amagat, però me n’havia d’assegurar. Monsieur Lawrence no sabia en absolut què volia dir jo, però reflexionant-hi va arribar a la conclusió que si podia trobar una tassa extra en algun lloc, la seva enamorada quedaria lliure de tota sospita. I no anava gens errat.

—Una altra cosa. Què va voler dir Mrs. Inglethorp, amb les seves darreres paraules?

—Eren, per descomptat, una acusació contra el seu marit.

—Renoi, Poirot —vaig fer amb un sospir—, em sembla que ho ha explicat tot. Estic content que les coses hagin acabat tan bé. Fins i tot en John i la seva esposa s’han reconciliat.

—Gràcies a mi.

—Què vol dir… gràcies a vostè?

—Estimat amic, que no s’adona que ha estat purament i simplement el judici, el que els ha unit un altre cop? Que John Cavendish encara s’estimava la seva muller, jo n’estava convençut. I n’estava, així mateix, que ella també se l’estimava. Però s’havien distanciat molt. Tot va ser degut a una sèrie de malentesos. Ella s’hi va casar sense estar-ne enamorada. Ell ho sabia. A la seva manera, és un home molt sensible i no li volia imposar la seva estimació si ella no el volia. I quan ell es va anar retirant, l’amor de la noia es va despertar. Però tots dos són anormalment orgullosos i el seu orgull els ha mantingut inexorablement distanciats. El xicot es va anar embolicant amb Mrs. Raikes i ella va conrear deliberadament l’amistat del doctor Bauerstein. Recorda el dia que van detenir John Cavendish, que vostè em va trobar deliberant sobre una gran decisió que havia de prendre?

—Sí, i vaig entendre la seva angoixa.

—Perdoni’m, mon ami, però vostè no la va entendre en absolut. Estava intentant decidir si feia que posessin de seguida en John Cavendish en llibertat. Ho hauria pogut fer, però allò hauria pogut significar no condemnar els autèntics assassins. Aquests van ignorar totalment el que jo duia entre mans fins al darrer moment, la qual cosa, en part, explica la raó del meu èxit.

—Vol dir que hauria pogut evitar que haguessin jutjat en John Cavendish?

—Sí, amic meu. Però finalment em vaig decidir a favor de «la felicitat d’una dona». Cap altra cosa més que el gran perill pel qual han passat no podia unir un altre cop aquestes dues persones.

Em vaig mirar silenciosament Poirot, enmig del més gran esbalaïment. Quin atreviment més colossal que tenia, aquell homenet! Qui, si no Poirot, hauria pogut pensar que un judici per assassinat podia servir per a restablir la felicitat conjugal!

—Percebo els seus pensaments, mon ami —va dir Poirot, somrient-me—. Ningú, si no és Poirot, no hauria intentat una cosa així! I s’equivoca condemnant-ho. La felicitat d’un home i d’una dona és la cosa més gran del món.

Les seves paraules em van traslladar a esdeveniments anteriors. Em vaig recordar de Mary asseguda, pàl·lida i exhausta en el sofà, escoltant, escoltant. Que es va sentir el soroll del timbre a sota. Que ella es va alçar. Poirot va obrir la porta i, en trobar-se amb els seus ulls temorosos, ell va fer que sí amb el cap. «Sí, madame», va dir, «li’l torno». Poirot es va retirar cap a una banda i, quan jo vaig abandonar l’habitació, vaig veure l’esguard que hi havia en els ulls de Mary, mentre John Cavendish agafava la seva esposa entre els seus braços.

—Potser té raó, Poirot —vaig dir suaument—. Sí, la cosa més gran del món.

De sobte, es van sentir uns copets a la porta i Cynthia va treure el cap.

—Bé… De fet…

—Endavant —vaig dir jo posant-me dret.

Va entrar, però no es va asseure.

—D’això… Només els volia dir una cosa…

—Sí?

Cynthia es va posar a jugar uns moments amb una borleta i després, de sobte, va exclamar:

—Que me’ls estimo molt!

Ens va fer un petó primer a mi i després a Poirot, i va sortir un altre cop de l’habitació.

—Què dimoni vol dir, això? —vaig preguntar, tot sorprès.

Resultava molt agradable que Cynthia et fes un petó, però la publicitat de la salutació espatllava una mica el plaer que aquesta ocasionava.

—Significa que ha descobert que, a Monsieur Lawrence, ella no li desagrada tant com es creia —contestà Poirot filosòficament.

—Però…

—Aquí el tenim.

En aquell moment Lawrence va passar per davant la porta.

—Eh! Monsieur Lawrence! —va cridar Poirot—. L’hem de felicitar, oi que sí?

Lawrence es va posar vermell i, tot seguit, va somriure, incòmode. Un home enamorat és un espectacle ben llastimós. En canvi Cynthia havia estat encisadora.

Vaig fer un sospir.

—Què li passa, mon ami?

—No res —vaig dir en un to trist—. Són dues dones delicioses!

—I cap de les dues no és per a vostè, oi? —acabà Poirot—. No hi fa res. Consoli’s, amic meu. Podríem tornar a anar a caçar junts. Qui sap? I aleshores…





AGATHA MARY CLARISSA MILLER, LADY MALLOWAN, DBE (15 de setembre de 1890 – 12 de gener de 1976), ha estat, segurament, l’escriptora anglesa de novel·la detectivesca més important i innovadora. Sovint és anomenada «reina del crim». També va escriure novel·les sentimentals sota el pseudònim de Mary Westmacott. És l’autora més venuda de qualsevol gènere, a excepció de William Shakespeare. S’han venut al voltant de dos mil milions d’exemplars dels seus llibres en anglès, i uns altres mil milions en unes tres-centes tres llengües en què ha estat traduïda.

Christie va publicar més de vuitanta novel·les i obres de teatre, principalment del tipus d’habitació tancada i de problema, en la majoria de les quals intervenia algun dels seus personatges principals, Hercule Poirot i Miss Marple. Encara que li agradava variar en la forma establerta de les històries detectivesques, era escrupolosa en el fet de jugar net amb el lector i no amagar-li cap tipus d’informació per tal que pogués resoldre el misteri.

Algunes de les seves novel·les s’han portat al cinema, fins i tot diverses vegades (Assassinat a l’Orient Express, Mort al Nil), etc.





Notes


[1] Una espècie de tractament, com ara Majestat, dit en termes d’argot. (N. del T.) [Torna]



[2] Ministre del rei Assuer de Pèrsia, que fou penjat a la forca. (N. del T.) [Torna]



[3] Un gra equival a 0,06 grams. [Torna]





