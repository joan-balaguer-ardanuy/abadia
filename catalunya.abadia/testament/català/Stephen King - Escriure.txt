Poques vegades un llibre ha estat tan clar, tan útil i tan revelador com aquest assaig sobre l’ofici d’escriure, que comença amb la peculiar infància d’Stephen King, que ja de ben petit va mostrar un interès inusual i precoç per l’escriptura, i ofereix al lector, a partir d’una sèrie de records d’adolescència i de joventut, una mirada amena i divertida sobre la seva formació com a escriptor. Descriu les eines bàsiques de l’ofici d’escriure, com polir-les i multiplicar-les a base de fer-les servir, i acompanya el lector a través d’aspectes crucials de la vida i art d’un escriptor, oferint consells pràctics i inspiradors sobre tots els aspectes del procés d’escriptura, des de la trama i la construcció dels personatges fins als hàbits de treball i com encarar el rebuig editorial. Escriure culmina amb el commovedor relat de com la seva necessitat d’escriure el va ajudar a recuperar-se del gravíssim accident que va patir l’estiu de l’any 2000, quan el va atropellar una furgoneta.





Stephen King





Escriure


Memòries d’un ofici



ePUB v0.9

Reynus 14.11.21





Título original: On Writing. A Memoir of the Craft

Stephen King, 2000

Traducció: Martí Sales, 2018

Edició digital: Reynus (v0.9)

ePUBCat base r1.3





L’honestedat és la millor política.

MIGUEL DE CERVANTES


Els mentiders triomfen.

ANÒNIM





NOTA DE L’AUTOR

Si no s’indica el contrari, tots els exemples de prosa, bons i dolents, són del mateix autor.


NOTA DEL TRADUCTOR

Quan m’ha semblat que el lector hi sortiria guanyant, he substituït els exemples originals per exemples catalans.





PREÀMBUL PRIMER


A començament dels noranta (potser era el 1992: costa recordar quan t’ho passes bé), vaig entrar en una banda de rock and roll feta bàsicament d’escriptors. Els Rock Bottom Remainders eren l’ocurrència de Kathi Kamen Goldmark, publicista del món del llibre i música de San Francisco. Al grup hi havia Dave Barry a la guitarra solista, Ridley Pearson al baix, Barbara Kingsolver als teclats, Robert Fulghum a la mandolina i jo a la guitarra rítmica. També hi havia un trio de ‘noies que canten’, com les Dixie Cups, i eren (normalment), la Kathi, la Tad Bartimus i l’Amy Tan.

En principi el grup el vam fer per tocar només dos concerts a la Convenció de Llibreters Nord-americans, riure una estona, recuperar durant tres o quatre hores la nostra joventut malaguanyada i reprendre les vides per separat.

No va anar així, perquè la banda mai acabava de separar-se. Vam descobrir que ens agradava massa tocar plegats per deixar-ho estar, i amb un parell d’incorporacions al saxo i a la bateria (a més del nostre guru musical, l’Al Kooper, que va ser l’ànima del grup al començament de tot), sonàvem prou bé. Hauries pagat per veure’ns. No gaire, no tant com per veure els U2 o la E Street Band, però potser sí el que els més veterans en diem ‘quatre xavos’. Vam anar de gira, vam escriure un llibre sobre l’experiència, la meva dona feia fotos i ballava quan en tenia ganes, que era força sovint, i seguim tocant de tant en tant, de vegades com a The Remainders, de vegades com a Raymond Burr’s Legs. Els components varien –el columnista Mitch Albom ha substituït la Barbara als teclats i l’Al ja no toca més amb el grup perquè ell i la Kathi no es fan– però el nucli el continuem formant la Kathi, l’Amy, en Ridley, en Dave, en Mitch Albom i jo, més en Josh Kelly a la bateria i l’Erasmo Paolo al saxo.

Ho fem per la música, però també per la germanor. Ens caiem bé i de vegades ens ve de gust poder parlar de la nostra feina de debò, la feina de debò que la gent sempre ens diu que no deixem. Som escriptors i mai no ens preguntem d’on traiem les idees: sabem que no ho sabem.

Una nit, mentre menjàvem cuina xinesa abans d’un bolo a Miami Beach, li vaig preguntar a l’Amy si hi havia alguna pregunta que no li haguessin fet mai durant el torn de preguntes que s’obria després de gairebé qualsevol xerrada d’escriptors, aquella pregunta que no pots respondre mai quan ets davant d’un grup de fans meravellats per la presència de l’autor i fas veure que no et poses els pantalons primer un camal i després l’altre com tothom. L’Amy va fer una pausa, rumiant-ho amb molta atenció, i llavors va dir:

–Ningú no pregunta mai pel llenguatge.

Li estic profundament agraït: estic en deute amb ella per haver-m’ho dit. Feia un any o una mica més que em rondava la idea de fer un llibret sobre escriure, però no tirava endavant perquè no em creia les pròpies motivacions: per què volia escriure sobre l’escriptura? Què em feia pensar que hi tenia alguna cosa rellevant a dir?

La resposta fàcil és que algú que ha venut tants llibres de ficció com jo deu tenir alguna cosa interessant a dir sobre escriure, però la resposta fàcil no sempre és l’encertada. El Coronel Sanders venia un fotimer de pollastre fregit però no estic del tot segur que la gent volgués saber com ho feia. Per ser prou arrogant per explicar-li a la gent com ha d’escriure, havia de tenir una raó més bona que la meva popularitat. O dit d’una altra manera, no volia escriure un llibre, encara que fos curt com aquest, que em deixés amb la sensació de ser un altre torracollons del món de la literatura o un altre pocapena amb ínfules transcendentals. Ja n’hi ha prou, d’aquests llibres –i d’aquests escriptors– al mercat, gràcies.

Però l’Amy tenia raó: ningú no pregunta mai sobre el llenguatge. Els ho pregunten als DeLillos i als Updikes i als Styrons, però no als escriptors populars. I malgrat tot, a nosaltres els picapedrers també ens importa el llenguatge, a la nostra manera humil, i ens apassionen els rudiments de l’ofici d’explicar històries en paper. El que segueix és un intent de deixar per escrit, breument i amb senzillesa, com vaig aprendre l’ofici, què en sé ara i com es fa. És sobre una feina quotidiana. És sobre el llenguatge.

Aquest llibre està dedicat a l’Amy Tan, que em va donar, d’una manera molt planera i directa, l’empenta per escriure’l.





PREÀMBUL SEGON


Aquest llibre és curt perquè la majoria dels llibres sobre escriptura estan plens de disbarats. Els escriptors de narrativa, servidor inclòs, no entenen gaire el que fan, ni per què funciona quan és bo ni per què no quan és dolent. Vaig pensar que com més curt fos el llibre, menys disbarats hi hauria.

Una excepció remarcable a aquesta regla dels disbarats és The Elements of Style, de William Strunk Jr. i E. B. White. Hi ha molt pocs disbarats detectables, o gens, en aquest llibre (esclar que és curt: té vuitanta-cinc pàgines, és molt més curt que aquest). Ara mateix us diré que tot aspirant a escriptor hauria de llegir The Elements of Style. La regla número 17 al capítol titulat «Principis de composició» és: «Treu les paraules supèrflues». Intentaré fer-ho.





PREÀMBUL TERCER


Un avís per a navegants que no apareix enlloc més d’aquest llibre: «L’editor sempre té raó». El corol·lari és que cap escriptor fa sempre cas a l’editor; perquè tots han pecat i no assoleixen la perfecció editorial. Dit d’una altra manera: escriure és humà, corregir és diví. En Chuck Verrill ha revisat aquest llibre, com moltes de les meves novel·les. I, com és habitual, Chuck: has estat diví.

STEVE





C.V.





Les memòries de la Mary Karr, The Liars’ Club, em van deixar bocabadat. No només per la virulència, la bellesa i el domini exquisit del llenguatge col·loquial, sinó per la seva exhaustivitat: una dona que ho recorda tot dels seus primers anys.

Jo no soc així. Vaig viure una infància molt estrambòtica, amb una mare soltera que viatjava molt quan era petitó i que –no n’estic completament segur, d’això–, durant una temporada, ens va aparcar a mi i al meu germà amb una de les seves germanes perquè era incapaç de fer-se càrrec de nosaltres econòmicament o emocionalment. Potser només perseguia el nostre pare, que va acumular una pila de deutes i va abandonar-nos quan jo tenia dos anys i el meu germà David, quatre. Si va ser així, mai no va aconseguir trobar-lo. La meva mare, la Nellie Ruth Pillsbury King, va ser una de les primeres dones nord-americanes alliberades, però no per voluntat pròpia.

La Mary Karr presenta la seva infància com un panorama gairebé intacte. La meva és un paisatge boirós amb alguns records esporàdics que apareixen com arbres aïllats… d’aquells que sembla que t’hagin d’atrapar i menjar-se’t.

El que segueix són alguns d’aquests records, més una sèrie d’instantànies de la meva adolescència i joventut, una època una mica més coherent. Això no és una autobiografia. Més aviat és una mena de curriculum vitae, el meu intent d’explicar com es forma un escriptor. No com es fa un escriptor; no crec que es puguin fer, els escriptors, ni per les circumstàncies ni per pròpia voluntat (encara que un cop m’ho vaig creure). Surts equipat de fàbrica. Però no per això és un equipament extraordinari; crec que hi ha moltíssima gent amb talent com a escriptors i narradors, i que aquests talents es poden potenciar i afinar. Si no cregués això, escriure un llibre com aquest seria una pèrdua de temps.

En el meu cas va anar així, tal qual: un procés de creixement desmanegat on van intervenir l’ambició, el desig, la sort i una mica de talent. No us encaparreu llegint entre línies o buscant una fil conductor. No n’hi ha: només instantànies, la majoria desenfocades.





1


El meu record més antic soc jo imaginant-me que era una altra persona: imaginant, de fet, que era el forçut del Circ Ringling Brothers. Això va passar a casa la tia Ethelyn i l’oncle Oren a Durham, Maine. La meva tieta se’n recorda bastant, i diu que jo tenia dos anys i mig o potser tres.

Havia trobat un totxo de ciment en un racó del garatge i havia aconseguit agafar-lo. L’arrossegava lentament pel terra llis del garatge, tret que en el meu cap jo anava disfressat amb una samarreta de pell d’animal (segurament una pell de lleopard) i duia el totxo per la part central de la pista. La gernació callava. Un focus blau i blanc, brillant, mostrava el meu progrés remarcable. Les seves cares d’admiració parlaven per si soles: mai no havien vist un nen tan fort. «I només té dos anys!», va mormolar algú sense creure-s’ho.

Jo no sabia que a la part de baix del totxo hi havia un niuet d’abelles. Una d’elles, potser empipada pel trasllat, va sortir-ne volant i em va picar a l’orella. El dolor va ser brillant, com una inspiració verinosa. Era el mal més terrible que havia patit mai en la meva curta vida, però el pic del dolor només va durar uns quants segons. Quan vaig deixar caure el totxo sobre el meu peu descalç, esclafant-me tots cinc dits, vaig oblidar-me de l’abella. No recordo si em van dur a cal metge i la meva tia Ethelyn tampoc (l’oncle Oren, segurament el propietari del Totxo Malvat, fa gairebé vint anys que és mort), però sí que recorda la picada, els dits esclafats i la meva reacció. «Com udolaves, Stephen!», va dir. «Aquell dia tenies molt bona veu, sens dubte».





2


Al cap d’un any, més o menys, la meva mare, el meu germà i jo érem a West De Pere, Wisconsin. No sé per què. Una altra de les germanes de la meva mare, la Cal (una bellesa de les WAAC, el cos auxiliar femení de l’exèrcit durant la Segona Guerra Mundial), vivia a Wisconsin amb el seu alegre marit, aficionat a la cervesa, i potser la mare s’hi havia traslladat per estar prop seu. Si va ser així, no recordo veure’ls gaire, als Weimers. A cap d’ells, de fet. La mare treballava, però tampoc recordo de què. M’agradaria dir que treballava en un forn, però crec que això va ser més tard, quan es va traslladar a Connecticut a viure prop de la seva germana Lois i el seu marit (res de cervesa, en Fred, i tampoc gaire simpàtic; era un senyor rapat que s’enorgullia de conduir el seu descapotable amb la capota posada, ves a saber per què.)

En aquella època de Wisconsin vam tenir una desfilada de cangurs. No sé si marxaven perquè en David i jo érem uns trapelles o perquè trobaven feines més ben pagades, o perquè la mare els exigia més del que estaven disposades a fer; només sé que n’hi va haver moltes. L’única que recordo clarament és l’Eula –o potser Beulah. Era una adolescent riallera i grossa com un piano. L’Eula-Beulah tenia un gran sentit de l’humor, te n’adonaves encara que tinguessis quatre anys, però era un sentit de l’humor perillós: semblava que, darrere de cada picar de mans, cop de cintura i cap enrere del pixar-se de riure s’hi amagava l’amenaça d’un tro. Quan veig alguna d’aquelles càmeres ocultes de cangurs que tot d’una claven un mastegot a les criatures, sempre me’n recordo dels dies passats amb l’Eula-Beulah.

Era tan dura amb el meu germà David com amb mi? No ho sé. Ell no surt a cap d’aquestes imatges. A més a més, devia estar menys exposat a les perilloses ràfegues de l’Huracà Eula-Beulah: tenia sis anys i feia primer, estava fora de l’abast de l’artilleria la major part del dia.

L’Eula-Beulah podia estar al telèfon, rient amb algú, i fer-me gestos perquè m’apropés. M’abraçava, em feia pessigolles, em feia riure i aleshores, encara rient, m’empenyia el cap tan fort que em tombava. I llavors em feia pessigolles amb els peus descalços fins que tots dos ens posàvem a riure altre cop.

L’Eula-Beulah era propensa als pets, d’aquells que són estrepitosos i pudents alhora. De vegades, quan n’hi venia un, em llançava al sofà, se m’asseia a la cara amb el seu cul de falda llanosa i es deixava anar. Bum!, cridava eufòrica. Era com quedar sepultat per focs artificials a base de metà. Recordo la foscor, la sensació d’estar-me ofegant i recordo riure. Perquè, encara que el que estava passant podríem dir que era horrible, també podríem dir que era divertit. D’alguna manera, l’Eula-Beulah em va preparar per a la crítica literària: després d’haver patit el pet a la cara d’una cangur de noranta quilos que cridava «Bum!», el Village Voice no fa gaire por.

No sé què va passar amb les altres cangurs, però a l’Eula-Beulah la van acomiadar. Per culpa dels ous. Un matí, l’Eula-Beulah va fer-me un ou ferrat per esmorzar. Me’l vaig cruspir i en vaig demanar un altre. L’Eula-Beulah me’n va fer un altre i em va preguntar si en volia més. Feia aquella mirada d’«Atreveix-te a demanar-te’n un altre, Stevie, i veuràs». Així que en vaig demanar un altre, i un altre, i apa. Vaig aturar-me al setè, crec –set és el número que tinc clavat al cap amb força claredat. Potser se’ns van acabar els ous. Potser em vaig posar a plorar. O potser l’Eula-Beulah es va espantar. No ho sé, però segurament va estar bé que el joc s’acabés al setè. Set ous és bastant per a un nen de quatre anys.

Vaig trobar-me bé una estona fins que vaig vomitar. L’Eula-Beulah va riure, em va fotre un clatellot i em va tancar a l’armari. Bum. Si m’hagués tancat al lavabo, potser no l’haguessin acomiadat, però no ho va fer. A mi la veritat és que no em molestava estar a l’armari. Era fosc, però feia l’olor del perfum Coty de la mare, i a sota hi havia una ratlla de claror reconfortant.

Vaig arrossegar-me cap a la part del darrere de l’armari, on els abrics i els vestits de la mare em fregaven l’esquena. Vaig començar a tirar-me rots, uns rots llargs i potents que em cremaven com el foc. No recordo que l’estómac em fes mal, però me’n devia fer, perquè quan vaig obrir la boca per deixar anar un altre rot ardent, vaig tornar a vomitar. Damunt de les sabates de la mare. La fi de l’Eula-Beulah. Quan la mare va tornar de treballar, la cangur estava ben adormida al sofà i el petit Stevie, tancat a l’armari, estava ben adormit amb ous ferrats mig digerits enganxats als cabells.





3


La nostra estada a West De Pere no va ser ni llarga ni profitosa. Ens van fer fora de l’apartament del tercer pis quan un veí va enxampar el meu germà de sis anys grimpant pel terrat i va trucar a la policia. No sé on era la mare quan va passar això. Tampoc sé on era la cangur de la setmana. Només sé que jo era al quarto de bany, descalç i dalt de l’estufa, per veure si el meu germà queia del terrat o si aconseguia tornar sa i estalvi al quarto de bany. Ho va aconseguir. Ara té cinquanta-cinc anys i viu a Nou Hampshire.





4


Quan tenia cinc o sis anys, vaig preguntar-li a la mare si algun cop havia vist morir algú. Sí, va dir, vaig veure morir una persona i vaig sentir com moria una altra. Vaig preguntar-li com es podia sentir morir una persona i em va explicar que era una noia que s’havia ofegat davant de Prout’s Neck als anys vint. La noia va nedar massa lluny i el corrent no la deixava tornar i va començar a cridar socors. Uns quants homes van intentar arribar-hi però el corrent tenia una ressaca tremenda i van haver de tornar. Es van haver de quedar mirant, turistes i locals, l’adolescent que seria la meva mare entre ells, esperant el bot de rescat que mai no va arribar i sentint com la noia cridava fins que se li van acabar les forces i es va ofegar. El cos va aparèixer a Nou Hampshire, va dir la mare. Vaig preguntar quants anys tenia la noia. La mare va dir que catorze, em va llegir un còmic i em va ficar al llit. Un altre dia em va explicar la mort que havia vist: un mariner que va tirar-se del terrat de Graymore Hotel a Portland, Maine, i va caure al carrer.

–Va rebentar –va dir la mare, com si fos la cosa més normal del món. Va fer una pausa i va afegir:– Ho va empastifar tot d’un líquid verd. No ho he oblidat mai.

Ja som dos, mare.





5


Bona part dels nou mesos del meu primer curs els vaig passar al llit. Els problemes van començar amb el xarampió –un cas ben habitual– i van anar empitjorant. Vaig recaure un i altre cop en el que em pensava que es deia, equivocadament, gola ratllada;1 jeia al llit bevent aigua freda i imaginant-me la gola amb ratlles vermelles i blanques (no anava tan errat d’osques).

En algun moment, les orelles van entrar en joc i un dia la mare va cridar un taxi (no conduïa) i em va dur a un metge massa important per fer visites a domicili: un especialista en l’oïda (no sé d’on vaig treure la idea que aquesta mena de metges es deien otiòlegs). M’era igual si era especialista en oïda o en forats del cul. Tenia quaranta de febre i cada cop que empassava, el mal m’encenia banda i banda de la cara com si fos una jukebox.

El metge em va mirar les orelles, dedicant la major part del temps (crec) a l’esquerra. Després em va estirar a la taula per examinar-me. «Aixeca’t un moment, Stevie», va dir la infermera, i em va col·locar un bon tros de tela absorbent –potser era un bolquer– sota el cap, per tal que pogués posar-hi la galta quan tornés a estirar-me. M’hauria d’haver imaginat que alguna cosa feia pudor, a Dinamarca. Ves a saber, potser ho vaig fer.

Feia una olor molt forta d’alcohol. Clac, es va sentir, quan el metge va obrir l’esterilitzador. Vaig veure l’agulla a la seva mà –semblava tan llarga com el regle del meu estoig de col·legi– i em vaig quedar garratibat. L’especialista en oïda va somriure per tranquil·litzar-me i va dir la mentida per la qual els metges haurien de ser empresonats immediatament (el temps de captiveri hauria de duplicar-se en cas que la mentida sigui dita a un infant): «Relaxa’t, Stevie, no et farà mal». Me’l vaig creure.

Em va introduir l’agulla a l’orella i em va punxar el timpà. Mai no he tornat a sentir tant de mal –l’únic que s’hi acosta és el primer mes de recuperació quan em va atropellar una furgoneta l’estiu del 1999. Aquell dolor va durar més, però no era tan intens. La perforació del timpà era un mal de l’altre món. Vaig cridar. Vaig sentir un so al meu cap, com un petoneig sorollós. De l’orella em va rajar un doll calent, com si hagués començat a plorar pel forat equivocat, i a fe de Déu que en aquell moment ja plorava a raig pels altres dos. Vaig aixecar la cara, que regalimava, i vaig mirar, incrèdul, el metge i la infermera. Tot seguit, vaig mirar la tela que la infermera havia posat a la taula. Tenia una gran taca humida al mig. També hi havien filets de pus groc.

–Ja està –va dir el metge, i em va donar un copet a l’espatlla–. Has estat molt valent, Stevie, i ja hem acabat.

La setmana següent, la mare va cridar un altre taxi, vam tornar al metge de l’oïda i em vaig trobar altra vegada estirat de cantó amb el pam de tela absorbent sota el cap. El metge va tornar a provocar l’olor d’alcohol –una olor que encara associo, com suposo que fa molta gent, amb el mal, el mareig i el terror– i va treure la llarga agulla. Altre cop va assegurar-me que no em faria mal, i altre cop me’l vaig creure. No del tot, però prou per estar-me quiet i que pogués ficar-me l’agulla a l’orella.

Sí que em va fer mal. Gairebé tant com el primer cop, de fet. El so com de petoneig al cap també va ser més sorollós; aquest cop era com si fossin gegants, els que es feien petons (que es ‘fotien el bacallà’, com solíem dir). «Ja està», va dir la infermera encabat, mentre jo plorava en un bassal de pus aigualit. «Només fa una mica de mal, i no vols quedar-te sord, oi? A part que ja estem».

M’ho vaig creure uns cinc dies, fins que va arribar el taxi següent. Vam tornar a cal metge de l’oïda. Recordo el taxista dient-li a la mare que pararia el taxi i ens faria baixar si no feia callar el nano.

Altre cop era a la taula amb el bolquer sota el cap i la mare fora a la sala d’espera amb una revista que segurament era incapaç de llegir (o així me la imagino). Altre cop l’olor punyent d’alcohol i el metge cap a mi, amb l’agulla a la mà tan llarga com el meu regle d’escola. Altre cop somreia, s’acostava i m’assegurava que aquest cop sí que no em faria mal.

Des que em van foradar repetidament el timpà quan tenia sis anys, una de les meves màximes vitals ha estat aquesta: si em prens el pèl un cop, la culpa és teva. Si em prens el pèl dos cops, culpa meva. Si em prens el pèl tres cops, la culpa és de tots dos. El tercer cop a la taula del metge de l’oïda, vaig lluitar, vaig cridar, vaig forcejar i vaig plantar cara. Cada vegada que m’apropaven l’agulla a la cara, la llançava a terra. Al final, la infermera va cridar la mare a la sala d’espera i entre totes dues van aconseguir aguantar-me prou estona perquè el metge pogués ficar-me l’agulla. Vaig cridar tant i tanta estona que encara em sento. De fet, crec que en alguna vall pregona del meu interior, el darrer crit encara ressona.



_________

1. Joc de paraules intraduïble entre strep throat, ‘faringitis’, i striped throat, ‘gola ratllada’. (N. del t.)





6


Poc després, segurament gener o febrer de 1954, si no m’erro, un mes gris i fred, va tornar el taxi. Aquesta vegada, l’especialista era de la gola, no de l’oïda. Altre cop, la mare asseguda a la sala d’espera i jo estirat a la taula amb la infermera rondant a prop, altre cop aquella olor punyent d’alcohol, una flaire que encara té el poder de fer-me bategar el cor el doble de ràpid en cinc segons.

Aquesta vegada, però, el que va aparèixer va ser una mena d’espongeta per a la gola. Picava i tenia molt mal gust, però després de la llarga agulla del metge de l’oïda allò era com bufar i fer ampolles. El metge de la gola es va posar un artilugi al cap amb una cinta. Al mig hi tenia un mirall i en sortia una llum potentíssima com si fos un tercer ull. Em va inspeccionar el coll una bona estona i em va fer obrir tant la boca que una mica més i se’m disloca, però no em va clavar cap agulla i per això em va encantar. Al cap d’un moment, em va deixar tancar la boca i va cridar la mare.

–El problema són les amígdales –va dir el metge–. És com si un gat les hagués esgarrapat. Les haurem d’extirpar.

En algun moment després, recordo que em duien en llitera i les llums brillants. Un home amb una mascareta blanca es va inclinar cap a mi. Era a l’extrem superior de la taula on jo estava estirat (1953 i 1954 van ser els anys d’estirar-me a les taules) i a mi em semblava que estava de cap per avall.

–Stephen –em va dir–. Em sents?

Vaig dir que sí.

–Vull que respiris fondo –va dir–. Quan et despertis, podràs menjar tants gelats com vulguis.

Em va posar un aparell a la cara. La memòria me’l pinta com un motor fora borda. Vaig respirar fondo i tot es va tornar negre. Quan em vaig despertar, efectivament, em van deixar menjar tants gelats com vaig voler; la gràcia va ser que no em venien de gust. Tenia la gola inflada i gruixuda. Però millor que el vell truc de l’agulla a l’orella, i tant. Qualsevol cosa hagués estat millor que el vell truc de l’agulla a l’orella. Extirpa’m les amígdales, si vols, instal·la’m una gàbia d’ocells a la cama si cal, però Déu me’n guard de l’otiòleg.





7


Aquell any, el meu germà David va passar a quart i a mi em van treure de l’escola. Havia perdut massa dies de primer curs, la mare i l’escola hi estaven d’acord; començaria de zero a la tardor, si estava bé de salut.

Vaig passar bona part de l’any al llit o tancat a casa. Vaig llegir-me aproximadament sis tones de còmics: vaig arribar a Tom Swift i Dave Dawson (un pilot heroic de la Segona Guerra Mundial que volava en avions que sempre «esgarrapaven altura») i vaig passar als contes esfereïdors sobre animals de Jack London. En algun moment, vaig començar a escriure les meves pròpies històries. La imitació va precedir la creació: copiava els còmics de Combat Casey fil per randa a la meva llibreta i quan em semblava oportú hi afegia descripcions. Era capaç d’escriure «Havien acampat en una granja abandonada i tèrmica». Vaig trigar un o dos anys a descobrir que tètrica i tèrmica eren paraules diferents. En aquella època també recordo que creia que detalls eren dentals i que una puta era una dona altíssima. Un fill de puta ho tindria fàcil per jugar a bàsquet. Als sis anys, encara tens les boles del bingo molt barrejades.

Un dia li vaig ensenyar a la mare un d’aquests pastitxos copiats i li va encantar: recordo el seu lleu somriure de sorpresa, com si no es pogués creure que un dels seus fills pogués ser tan llest, gairebé un superdotat, hòstia! Mai no li havia vist aquella expressió, almenys no gràcies a mi, i em va entusiasmar.

Em va preguntar si me l’havia inventat jo i no vaig tenir altre remei que admetre que quasi tot ho havia copiat d’un còmic. La seva decepció va esborrar gairebé tota la meva alegria. Em va tornar la llibreta i em va dir:

–Escriu-ne un tu, Stevie. Aquests còmics de Combat Casey són una porqueria, sempre acaba atonyinant algú. Estic convençuda que ho pots fer millor. Escriu-ne un tu.





8


Recordo la sensació esbalaïdora de potència, de possibilitats que s’obrien, en considerar aquella idea, com si m’haguessin deixat entrar en un edifici immens ple de portes tancades i m’haguessin donat les claus per obrir-ne qualsevol que m’agradés. Hi havia més portes de les que algú podria obrir en tota una vida, vaig pensar (i encara ho crec).

Vaig escriure un conte sobre quatre animals màgics que voltaven amb un cotxe vell ajudant els nens. El seu líder era un gran conill blanc que es deia Mr. Rabbit Trick. Era el conductor. El conte tenia quatre pàgines escrites laboriosament amb llapis. Que jo recordi, ningú es llançava del terrat de l’hotel Graymore. Un cop acabat, l’hi vaig donar a la mare, que va seure al menjador, va deixar el seu llibre de butxaca a terra i es va llegir el conte d’una tirada. Veia que li agradava –va riure a tots els llocs que calia– però no sabia si era perquè jo li agradava i em volia fer sentir bé o perquè era bo de debò.

–Aquest no l’has copiat? –va preguntar un cop enllestit.

Vaig dir que no, que no ho havia fet. Va dir que era prou bo per publicar-se. Ningú m’ha dit res que m’hagi fet més feliç des de llavors. Vaig escriure quatre contes més sobre Mr. Rabbit Trick i els seus amics. Em va donar vint-i-cinc centaus per cada un i els va enviar a les seves quatre germanes, que crec que li tenien certa llàstima. Elles encara estaven casades, això és veritat. Els seus marits no les havien abandonat. Era cert que l’oncle Fred no tenia gaire sentit de l’humor i tenia la mania de no descapotar el cotxe, i també era cert que l’oncle Oren bevia bastant i tenia unes teories força sospitoses sobre el complot mundial dels jueus, però no se n’havien anat. Hi eren. En canvi, la Ruth s’havia quedat sola amb el bebè quan en Don havia tocat el dos. Volia que sabessin que tenia un fill amb talent, almenys.

Quatre contes. A vint-i-cinc centaus. El primer dòlar que vaig guanyar com a escriptor.





9


Vam anar a viure a Stratford, Connecticut. Jo ja feia segon i estava bojament enamorat d’una adolescent preciosa que vivia al costat de casa. De dia ni em mirava, però de nit, quan estava al llit i m’adormia, sempre ens escapàvem del món cruel de la realitat. La meva nova professora era la senyora Taylor, una dona simpàtica amb uns cabells grisos com l’Elsa Lanchester de La nòvia de Frankenstein i els ulls sortits.

–Sempre que parlo amb la senyora Taylor tinc ganes d’aguantar-li els ulls perquè no li caiguin –deia la meva mare.

El nostre nou pis, un altre tercer, era a West Broad Street. A una cantonada baixant el turó, no gaire lluny de Teddy’s Market i a l’altra banda de Burrets Bulding Materials; hi havia un solar enorme i assilvestrat amb un abocador en una punta i una via de tren que el travessava. Aquest és un dels llocs recurrents de la meva imaginació: apareix una i altra vegada als meus llibres, amb noms diferents. Els nanos de It en deien «els Barrens», nosaltres en dèiem «la jungla». En Dave i jo la vam explorar per primera vegada poc després d’instal·lar-nos a la ciutat. Era l’estiu. Feia calor. Era genial. Ens havíem endinsat en els misteris verds d’aquella nova atracció fantàstica quan em van agafar ganes de cagar.

–Dave –vaig dir–, anem a casa, que haig d’empènyer!

Així havíem batejat aquella activitat.

En David no en volia saber res.

–Fes-ho darrere un arbre –va dir.

Estàvem a mitja hora de casa i no tenia cap mena d’intenció de perdre un lapse de temps tan preciós perquè el seu germà petit s’estigués cagant.

–No puc! –vaig dir, horripilat per la idea–. No podré eixugar-me!

–Esclar que sí –va dir en Dave–. Fes servir la fullaraca. Així ho feien els cowboys i els indis.

Segurament ja era massa tard per tornar a casa, tenia la impressió que no em quedava altre remei. A més a més, estava encantat amb la idea de cagar com un cowboy. Vaig ficar-me a la pell de Hopalong Cassidy, ajupit en la bardissa amb la pistola a la mà, no fos cas que m’enxampessin despistat en un moment tan íntim. Vaig fer el que havia de fer, i em vaig netejar com el meu germà gran m’havia dit, eixugant-me bé el cul amb grapats de fulles verdes i brillants. Eren ortigues.

Al cap de dos dies, estava vermell com un tomàquet, de la part de darrere dels genolls als omòplats. El penis es va salvar però els collons se’m van tornar semàfors. Em feia la impressió que la picor del cul m’arribava al costellam. Però el pitjor era la mà amb què m’havia eixugat: es va inflar com la de Mickey Mouse quan l’ànec Donald l’hi esclafa amb un martell i em van sortir unes butllofes gegantines allà on es fregaven els dits. Quan van rebentar, van deixar unes clapes de carn rosada i crua. Vaig passar-me sis setmanes fent banys calents de midó, deprimit, sentint-me humiliat i estúpid, escoltant com reien la meva mare i el meu germà, a l’habitació del costat, amb la ràdio engegada i jugant a cartes.





10


En Dave era un germà collonut, però massa llest per tenir deu anys. El seu caparró sempre l’incitava a fer-ne de l’alçada d’un campanar i en algun moment –segurament després de l’episodi amb el cul i les ortigues– es va adonar que era fàcil que el seu germanet Stevie el secundés quan es tractava de malvestats. En Dave no era un delator ni un covard i mai no em va demanar que em carregués la culpa de les seves trapelleries sonades, però en diverses ocasions sí que li va semblar que l’havíem de compartir. Així va ser, crec, que ens va caure el pèl quan en Dave va construir una presa al riu que travessava la jungla i va inundar la part baixa de West Broad Street. Això de compartir les culpes també explica que compartíssim el risc de morir quan vam fer el seu treball de ciències potencialment mortal.

Devia ser el 1958. Jo anava a la Center Grammar School i en Dave a Stratford Junior High. La mare treballava a la bugaderia de Stratford i era l’única blanca entre les que planxaven. Això és el que feia, planxar, mentre en Dave construïa el seu treball per a la Mostra de Ciències. El meu germà gran no era dels que s’acontentaven a esbossar diagrames de granotes o a fabricar «La casa del futur» amb peces de plàstic i cilindres de cartró de paper de vàter: en Dave volia la lluna. Aquell any, el seu projecte era «El Súper-Electro-Imant d’en Dave». El meu germà tenia una gran afició per tot el que fos «súper» i per tot el que dugués el seu nom; aquesta afició va culminar amb la revista Dave’s Rag, que comentaré més endavant.

La primera temptativa de construir el Súper-Electro-Imant no va ser gaire súper; de fet, podria no haver funcionat, però no n’estic segur. Ho va treure d’un llibre, no s’ho va inventar, això sí. La idea era aquesta: imantaves un clau gran amb un imant normal. La càrrega magnètica donada al clau seria dèbil, segons el llibre, però n’hi hauria prou per atraure unes quantes llimadures de ferro. Després de provar això, se suposava que havies d’enrotllar el clau amb fil de coure i unir les puntes del fil als pols d’una bateria. Segons el llibre, l’electricitat augmentaria el magnetisme i s’atraurien més llimadures de ferro.

Però en Dave no es conformava a arreplegar un grapat ridícul de llimadures de ferro: ell volia arrossegar Buicks, vagons de tren i fins i tot avions de càrrega. En Dave volia capgirar-ho tot i treure el món de la seva òrbita.

Bum! Súper!

Cadascun tenia un paper en la creació del Súper-Electro-Imant: en Dave s’encarregava de construir-lo, jo de provar-lo.

La nova versió d’en Dave de l’experiment canviava la bateria humil (que ell deia que segurament ja estava descarregada quan la vam comprar al magatzem) per l’endoll de la paret. En Dave va tallar el cable d’una làmpara vella que algú havia deixat a la vorera al costat de les escombraries, va pelar-lo fins a l’endoll i va enrotllar-lo al clau. Aleshores, assegut al terra de la cuina del nostre pis de West Broad Street, em va oferir el Súper-Electro-Imant i em va demanar que complís la meva part i l’endollés.

Jo vaig dubtar –almenys que consti en acta, això– però al final l’entusiasme boig d’en Dave era massa irresistible. El vaig endollar. No hi va haver cap magnetisme visible, però l’aparell va fer saltar tots els llums i electrodomèstics de casa, tots els llums i electrodomèstics de l’edifici i tots els llums i electrodomèstics de l’edifici del costat (on la meva enamorada vivia a la planta baixa). Alguna cosa va explotar al transformador del carrer i va venir la policia. En Dave i jo ens vam passar una hora terrible mirant des de la finestra del dormitori de la mare, l’únic que donava al carrer (tota la resta tenien una vista magnífica del pati del darrere, pelat i ple de cagarros de l’únic ésser viu que hi corria, un gos sarnós que es deia Roop-Roop). Quan va haver marxat la policia, va arribar una camioneta de tècnics. Un home amb unes sabates de claus va enfilar-se al pal d’electricitat que hi havia entre els dos edificis per inspeccionar el transformador. En altres circumstàncies, això ens hauria captivat del tot, però no aquell dia. Aquell dia només podíem pensar que la mare arribaria i ens enviaria al reformatori. Finalment, la llum va tornar i la camioneta se’n va anar. No ens havien enxampat i havíem sobreviscut. En Dave va decidir que era millor construir un Súper-Planador en comptes d’un Súper-Electro-Imant com a treball de ciència. A mi em tocaria fer el primer vol. Quina emoció, oi?





11


Vaig néixer el 1947 i no vam tenir televisió fins al 1958. El primer que recordo que hi vaig veure va ser Robot Monster, una pel·lícula que protagonitzava un home vestit de mico amb una peixera al cap –es deia Ro-Man– que corria amunt i avall intentant matar els últims supervivents d’una guerra nuclear. Em va semblar que era una bona mostra d’alta cultura.

També vaig veure Highway Patrol, amb Broderick Crawford com a intrèpid Dan Matthews i One Step Beyond, presentat per John Newland, l’home amb la mirada més terrorífica de la història. També passaven Cheyenne i Sea Hunt, Your Hit Parade i Annie Oakley. Sortia Tommy Rettig interpretant el primer millor amic dels molts que va tenir Lassie, Jock Mahoney fent The Range Rider i Andy Devine cridant «Espera’m, Wild Bill!» amb aquella estranya veu aguda que tenia. Era tot un món d’aventures en diferit, en blanc i negre, pantalla de catorze polzades i anuncis d’una sèrie de marques que encara em semblen pura poesia. A mi m’agradava tot.

Però la televisió va arribar relativament tard a cals King, i me n’alegro. Jo soc, si t’hi pares a pensar, membre d’un club força selecte: el de l’última generació de novel·listes nord-americans que van aprendre a llegir i escriure abans d’empassar-se la seva ració diària de porqueria audiovisual. Potser això no és important. D’altra banda, quan comences a escriure, pots fer coses pitjors que pelar el cable de la televisió, enrotllar-lo a un clau i tornar a ficar-lo a l’endoll. A veure què explota i fins a on. Res, idees meves.





12


A finals dels anys cinquanta, un agent literari i col·leccionista compulsiu de tot el que tingués a veure amb la ciència ficció, Forrest J. Ackerman, va canviar les vides de milers de nanos –jo n’era un– quan va començar a publicar una revista que es deia Famous Monsters of Filmland. Si li pregunteu sobre aquesta revista a qualsevol persona que en els últims trenta anys hagi tingut alguna relació amb el món del fantàstic, del terror o de la ciència-ficció, segur que riurà, li brillaran els ulls i li vindrà una riuada de records feliços: quasi hi posaria la mà al foc.

Cap a l’any 1960, en Forry (que de vegades es deia a si mateix Ackermonster) va treure Spacemen, una revista efímera però interessant de pel·lícules de ciènciaficció. El 1960, vaig enviar un conte a Spacemen. Era, si no recordo malament, el primer conte que enviava per publicar. No en recordo el títol, però encara estava en la meva fase Ro-Man i aquest conte en particular segur que era deutor del mico assassí amb la peixera al cap.

No me’l van acceptar, però en Forry el va guardar (en Forry ho guarda tot, com pot corroborar qualsevol persona que hagi visitat casa seva, l’Ackermansió). Uns vint anys més tard, estava signant autògrafs en una llibreria de Los Angeles i en Forry va aparèixer a la cua amb el meu conte, redactat a un espai amb la màquina d’escriure Royal que em va regalar la mare per Nadal quan tenia onze anys, una màquina perduda feia temps. Volia que l’hi signés, i probablement ho vaig fer, encara que la trobada va ser tan surrealista que no n’estic del tot segur. I que després et parlin de fantasmes. Déu-n’hi-doret.





13


El primer conte que em van publicar va sortir a una revista de terror que feia Mike Garrett a Birmingham, Alabama (encara és viu i continua editant). Me’l va publicar amb el títol In a Half-World of Terror, però encara crec que el meu títol era molt millor: I Was a Teen-Age Grave-robber («D’adolescent robava tombes»). Súper! Bum!





14


La meva primera idea original per a un conte (crec que de la primera sempre te’n recordes) em va venir a finals dels vuit anys del mandat benèvol d’Eisenhower. Estava assegut a la taula de la cuina de casa nostra a Durham, Maine, mirant com la mare enganxava segells verds en un àlbum (eren els S&H Green Stamps, venien amb certs productes i es podien canviar per premis; per a més anècdotes pintoresques sobre aquests segells, llegiu The Liars’ Club.) La nostra petita troica familiar s’havia traslladat altre cop a Maine perquè la mare pogués cuidar els seus pares al declivi de les seves vides. La iaia devia tenir vuitanta anys i era obesa, hipertensa i quasi cega. L’avi en tenia vuitanta-dos, era esprimatxat, sorrut i propens a certs atacs onomatopeics que només podia entendre la mare. Ella li deia «Fazza».

Les germanes de la mare li havien aconseguit aquesta feina, potser pensaven que així matarien dos pardals d’un tret: els avis vellets serien cuidats en un entorn acollidor per una filla afectuosa i el problema insidiós de la Ruth quedaria resolt. Ja no estaria més a la deriva cuidant dos fills com podia mentre transitava sense rumb entre Wisconsin i Connecticut, fent galetes a les cinc de la matinada o planxant llençols en una bugaderia on les temperatures, a l’estiu, pujaven fins als 43º i l’amo, de juliol a finals de setembre, repartia pastilles de sal cada dia a la una i a les tres del migdia.

A mi em sembla que odiava la seva nova feina. En el seu intent per ajudar-la, les seves germanes van convertir la nostra mare autosuficient, divertida i una mica sonada en una parcera condemnada a una existència sense diners a la butxaca. El que li pagaven cada mes gairebé només arribava per al menjar. Ens enviaven caixes de roba. Cap al final de l’estiu, l’oncle Clayt i la tia Ella (que no eren, crec, parents de veritat) ens duien piles de conserves. La casa on vivíem pertanyia a la tia Ethelyn i l’oncle Oren. Un cop s’hi va instal·lar, la mare va quedar-hi atrapada. Quan van morir els seus pares, va trobar feina i va viure en aquella casa fins que el càncer se la va endur. Quan va sortir de Durham per darrer cop (en David i la seva dona Linda la van cuidar les últimes setmanes de la malaltia), em fa l’efecte que ja no tenia més ganes de viure.





15


Val més que aclareixi una cosa important ara mateix: no hi ha cap Dipòsit d’Idees, cap Central de Relats, cap Illa dels Best-Sellers Enterrats. Sembla que les bones històries surten, literalment, del no-res, que et cauen del cel: dues idees que no tenen res a veure es troben i tot d’una neix alguna cosa nova sota el sol. La feina de l’escriptor no és trobar aquestes idees sinó saber-les reconèixer quan apareixen.

El dia que aquesta idea en concret –la primera realment bona– em va caure del cel, la mare va comentar que li calien sis àlbums de segells més per poder-li regalar la làmpara que volia, per Nadal, a la seva germana Molly, i que no sabia si arribaria a temps.

–Suposo que llavors li hauré de regalar pel seu aniversari –va dir–. Aquest cony de segells semblen una muntanya fins que els enganxes a l’àlbum.

Es va fer la guerxa i va treure’m la llengua. La tenia verda dels segells. Vaig pensar que seria collonut si poguessis fer aquell coi de segells al soterrani de casa i en aquell precís instant va néixer el conte Happy Stamps. La idea de falsificar segells i la imatge de la llengua verda de la mare el van crear en aquell moment.

L’heroi de la meva història era el típic desgraciat, un tal Roger que havia estat a la presó dues vegades per falsificar diners: si l’enxampaven per tercera vegada, ja seria un desastre com una casa. En comptes de diners, va començar a falsificar «Happy Stamps», fins que va descobrir que el disseny dels segells era tan absurdament senzill que en realitat no els estava falsificant sinó que estava fabricant grans quantitats de segells autèntics. En una escena divertida –segurament la primera escena que vaig escriure amb una mica d’ofici–, en Roger és al menjador amb la seva vella mare, fent volar coloms davant d’un catàleg de «Happy Stamps» mentre la impremta, al soterrani, escup un feix de segells rere l’altre.

–Déu meu! –diu la mare–. Segons la lletra petita, amb «Happy Stamps» es pot aconseguir el que vulguis, Roger. Només els has de dir què vols i ells et diuen quants àlbums fan falta. Potser per sis o set milions d’àlbums podríem tenir una caseta als afores!

En Roger acaba descobrint que, tot i que els segells són perfectes, la pega és dolenta. Si els llepes i els enganxes, cap problema, però si fas servir un humidificador industrial, els segells, que són roses, es tornen blaus. Al final del conte, en Roger és al soterrani, davant del mirall. Al darrere, a la taula, hi ha uns noranta àlbums de «Happy Stamps», amb els segells enganxats amb saliva. Els llavis del nostre heroi són rosa. Treu la llengua: encara és més rosa. Fins i tot les dents se li estan tenyint de rosa. La mare el crida des de dalt i molt contenta li explica que acaba de parlar per telèfon amb la Central Nacional de Bescanvi de Segells de Terre Haute i la senyora li havia dit que per uns 11.600.000 àlbums li podrien oferir una casa d’estil Tudor a Weston.

–Que bé, mare –diu en Roger.

Es torna a mirar un moment al mirall, amb els llavis rosa i els ulls desesperats i se’n va altre cop, lentament, cap a la taula. Darrere seu hi ha bilions de «Happy Stamps» entaforats en caixes de magatzem. A poc a poc, el nostre heroi obre un nou àlbum i comença a llepar segells i a enganxar-los. Només em queden 11.590.000 àlbums, pensa al final del conte, perquè la mare tingui la seva casa Tudor.

La història tenia els seus punts febles (el pitjor, probablement, que en Roger no canviï de pega) però era simpàtica, força original i sabia que hi havia algun tros força ben escrit. Després de passar l’estona estudiant el mercat amb el meu Writer’s Digest fet pols, vaig enviar Happy Stamps a l’Alfred Hitchcock’s Mystery Magazine. Me’l van tornar al cap de tres setmanes amb una nota estàndard de rebuig, on hi havia l’inconfusible perfil d’Alfred Hitchcock en tinta vermella i em desitjaven sort amb el meu conte. A baix hi havia un missatge a mà i sense firmar, l’única resposta personal que vaig rebre de l’AHMM després de vuit anys d’enviaments periòdics. «No grapi els originals», deia la postdata. «La manera correcta d’enviar un original és ajuntant els fulls amb un clip». Em va semblar un consell fred però de certa utilitat. Mai més he tornat a grapar un original.





16


La meva habitació de la casa de Durham era al pis de dalt, que tenia per sostre els ràfecs del taulat. De nit, al llit encaixat sota un dels ràfecs –si m’incorporava tot d’una em fotia un bon nyanyo–, llegia amb una làmpara flexible que feia una ombra molt divertida al sostre, com de boa constrictora. Algunes nits hi havia tant silenci que només se sentia el murmuri de la caldera i les corredisses de les rates per les golfes; d’altres, la meva àvia es passava una hora, cap a mitjanit, cridant perquè algú anés a veure si en Dick tenia menjar. En Dick, un cavall que havia tingut quan era professora, feia quaranta anys que era mort. Jo tenia un escriptori a l’altra banda de l’habitació, sota l’altre ràfec, amb la meva vella màquina d’escriure Royal i uns cent llibres de butxaca, quasi tots de ciènciaficció, contra el sòcol. Sobre la calaixera hi tenia una Bíblia que havia guanyat recitant versos de memòria a la Congregació Juvenil Metodista i un tocadiscos Webcor automàtic amb un plat de vellut verd. Hi posava els meus discos, gairebé tots singles de Elvis, Chuck Berry, Freddy Cannon i Fats Domino. M’encantava en Fats; sabia fer rock’n’roll i es veia que s’ho passava bé.

Quan vaig rebre la nota de rebuig de l’AHMM, vaig clavar un clau a la paret, damunt del Webcor, vaig escriure Happy Stamps al sobre i el vaig penjar al clau. Aleshores vaig seure al llit i vaig escoltar «I’m ready» de Fats Domino. La veritat és que estava prou content. Quan encara ets massa jove per afaitar-te, l’optimisme és una resposta perfectament legítima al fracàs.

Quan vaig fer catorze anys (i m’afaitava dues vegades a la setmana, calgués o no), el clau de la paret ja no podia aguantar el pes dels sobres de rebuig que hi havia acumulat. El vaig canviar per un de més llarg i vaig seguir escrivint. Quan vaig fer setze anys, vaig començar a rebre notes de rebuig amb comentaris a mà una mica més encoratjadors que el consell de no grapar i fer servir clips. El primer d’aquells comentaris esperançadors era de l’Algis Budrys, que llavors editava Fantasy and Science Fiction, que es va llegir un conte meu titulat La nit del tigre (inspirat en, crec, un episodi d’El fugitiu en el qual el doctor Richard Kimble treballava en un zoo o en un circ netejant gàbies) i va escriure’m: «El conte és bo. No encaixa en la nostra línia editorial, però és bo. Té talent. Segueixi-ho provant».

Aquelles quatre frases breus, gargotejades amb una ploma que tacava molt, van alegrar l’hivern trist dels meus setze anys. Al cap de deu anys, més o menys, després d’haver venut un parell de novel·les, vaig trobar La nit del tigre en una caixa de vells originals i vaig pensar que seguia sent un conte prou digne, encara que es notava que l’havia escrit un principiant. El vaig reescriure i d’un rampell el vaig enviar a F&SF. Aquella vegada sí que el van acceptar. Vaig aprendre que, un cop has tingut una mica d’èxit, les revistes ja no fan servir tan automàticament l’expressió «No encaixa en la nostra línia editorial».





17


Encara que era un any més jove que els seus companys de classe, el meu germà gran s’avorria a l’institut. En part, devia ser per les seves capacitats intel·lectuals –tenia un coeficient entre 150 i 160–, però jo crec que més aviat era perquè no parava quiet. Per a en Dave, l’institut no era prou súper, no hi havia explosions ni deliri, no era divertit. Ho va solucionar, almenys temporalment, inventant-se una revista que va batejar com a Dave’s Rag, una cosa així com «el fanzine d’en Dave».

La redacció era una taula als confins del nostre soterrani infestat d’aranyes que corrien pel fang i les parets de pedra. Estava entre la caldera i el rebost, on en Clayt i l’Ella guardaven mil llaunes de conserves. El Rag era una combinació estrafolària de noticiari familiar i publicació quinzenal de poble. De vegades era mensual, si en Dave estava absorbit per altres interessos (fer sucre a partir de xarop de saba, fer sidra, construir coets o tunejar cotxes, per dir-ne alguns) i llavors començaven les bromes que jo no entenia sobre com en Dave aquest mes anava una mica tard o que no el molestéssim, que tenia la regla.2

Amb bromes o sense, de mica en mica la tirada va anar augmentant dels cinc exemplars inicials per número (venuts a la família propera) a gairebé cinquanta o seixanta, que els nostres parents i els veïns del poble (el 1962, Durham tenia uns nou-cents habitants) esperaven amb candeletes. Un número típic podia explicar com estava la cama trencada d’en Charley Harrington, quins oradors convidats vindrien a l’Església Metodista, quanta aigua treien del dipòsit els fills de la senyora King perquè no es buidés el pou de darrere casa seva (per molta aigua que hi fiquéssim, el pou s’assecava cada puto estiu), qui visitava els Brown o els Hall i quins familiars vindrien de visita cada estiu. En Dave també hi posava esports, passatemps, reportatges meteorològics («hi ha força sequera, però Harold Davis, el nostre veí pagès, diu que si no cau ni un sol xàfec a l’agost, somriurà i petonejarà una truja»), receptes, un conte per entregues (escrit per mi) i els acudits d’en Dave, amb autèntiques perles.

Durant el primer any, el Rag era violeta: aquells números es van fer amb una placa de gelatina que es deia hectògraf. El meu germà no va trigar gaire a considerar que l’hectografia era un conyàs: li semblava massa lenta. Fins i tot quan era un marrec que no aixecava dos pams de terra, en Dave odiava que l’interrompessin. Cada vegada que el nòvio de la mare, en Milt («més tendre que llest», em va dir un dia mesos després de treure-se’l del damunt), s’aturava en un embús o en un semàfor, en Dave treia el cap des del seient del darrere del Buick d’en Milt i cridava:

–Atropella’ls, oncle Milt! Atropella’ls!

D’adolescent, en Dave embogia d’impaciència quan havia d’esperar que l’hectògraf es ‘refresqués’ entre pàgina i pàgina (quan es ‘refrescava’, la tinta es fonia en una mena de membrana porpra, que quedava enganxada a la gelatina com l’ombra d’un manatí). També es moria de ganes d’incloure fotos a la publicació. En feia de bones, i als setze anys ja les revelava. Va muntar un quarto fosc en un armari i del seu interior diminut, que feia tuf de química, en sortien fotografies que de vegades sorprenien per la seva llum i composició (el retrat de la contraportada de Possessió on surto jo amb una còpia de la revista que va publicar-me el primer conte, la va fer en Dave amb una Kodak vella i la va revelar al quarto fosc de l’armari).

A més a més d’aquestes frustracions, l’ambient insalubre del nostre soterrani feia que les plaques de gelatina de l’hectògraf tinguessin tendència a incubar i alimentar colònies d’una mena d’espores estranyes, malgrat que érem molt meticulosos i cada vegada que imprimíem tapàvem bé aquella puta baluerna. El dilluns no tenia cap aspecte estrany i el cap de setmana ja semblava treta d’algun conte ominós d’H. P. Lovecraft.

A Brunswick, on tenia l’institut, en Dave va trobar una botiga on venien una petita impremta de tambor. Funcionava… d’aquella manera. Passaves l’original a unes plantilles que es compraven a una botiga de material d’oficina a 99 centaus la fulla –aquesta tasca normalment la feia jo, perquè solia fer menys errates. Les plantilles s’enganxaven al tambor de la impremta, s’empastifaven amb la tinta més enganxifosa i pudent del món i apa, a fer-la girar fins que et caiguin els braços! En dues nits podíem arribar a fer el que abans trigàvem una setmana amb l’hectògraf, i tot i que la impremta de tambor era una porcada, almenys no semblava que tingués una infecció mortal. Dave’s Rag va entrar en la seva breu edat d’or.



_________

2. Rag també vol dir ‘regla’. (N. del t.)





18


A mi, tot allò de la impremta no m’interessava gaire, i encara menys els misteris de fer fotografies per després revelar-les. Ni canviar les peces d’un cotxe, fer sidra o trobar la fórmula exacta per fer volar un coet fins a l’estratosfera (normalment no passaven ni del terrat de casa). Entre els anys 1958 i 1966, el que m’interessava més eren les pel·lícules.

Quan els cinquanta van donar pas als seixanta, només hi havia dos cinemes a prop, tots dos a Lewinson. L’Empire feia les estrenes, les pel·lícules de Disney, les superproduccions bíbliques i els musicals amb companyies de dansa impecables que ballaven i cantaven. Si algú m’hi duia, hi anava –una pel·lícula és una pel·lícula, al capdavall–, però no m’agradaven gaire. Eren tan decents que et mataven d’avorriment. Eren previsibles. Durant la projecció de Tu a Boston, jo a Califòrnia, jo volia que la Hayley Mills es trobés en Vic Morrow de La jungla de les pissarres, així s’hauria animat una mica la història! Em semblava que la navalla d’en Vic i la seva mirada penetrant haurien redimensionat una mica els insignificants problemes domèstics de la Hayley. I al llit estirat, de nit, sota el ràfec, amb el vent que movia els arbres i les rates passejant per les golfes, no somiava amb la Debbie Reynolds, la Tammy o la Sandra Dee fent de Gidget, sinó amb la Yvette Vickers de L’atac de les sangoneres gegants o la Luana Anders de Demència 13. Res de tendresa; res d’optimisme; res de Blancaneus i els set nans: als tretze anys, jo volia monstres que es menjaven ciutats senceres, cadàvers radioactius que sortien del fons de l’oceà i endrapaven surfistes i noies amb sostenidors negres, canalles, perilloses.

Pel·lícules de terror, de ciència-ficció, pel·lícules de bandes d’adolescents que rondaven, de motoristes fets caldo: això és el que em feia perdre l’oremus. I tot això no ho feien a l’Empire de dalt de Lisbon Street, sinó a l’altra banda, al Ritz, entre cases de préstecs i a prop de Louie’s Clothing, on el 1964 em vaig comprar les primeres botes Beatle. De casa al Ritz hi havia vint quilòmetres, i durant vuit anys, entre el 1958 i el 1966 (quan em vaig treure el carnet de conduir) hi vaig anar fent autoestop gairebé cada cap de setmana. De vegades hi anava amb el meu amic Chris Chesley, de vegades sol, però si no estava malalt o passava alguna cosa, no m’ho perdia mai. Va ser al Ritz que vaig veure I Married a Monster from Outer Space, amb en Tom Tryon, The Haunting, amb la Claire Brown i la Julie Harris; Els àngels de l’infern, amb en Peter Fonda i la Nancy Sinatra. Vaig veure com l’Olivia de Havilland li treia els ulls al James Caan amb un parell de ganivets improvisats a Lady in a Cage, vaig veure com ressuscitava Joseph Cotten a Hush, Hush, Sweet Charlotte i vaig mirar sense respirar si l’Allison Hayes creixia prou per estripar la seva roba (i sense cap interès lasciu) a Attack of the 50 Ft. Woman. El Ritz oferia el millor del món: només calia seure a la tercera fila, parar atenció i no parpellejar quan no tocava.

A en Chris i a mi ens agradaven totes les pel·lícules de terror, però teníem una flaca per aquella sèrie de la Universal dirigida per Roger Corman amb títols d’Edgar Allan Poe. No m’atreviria a dir «basada en» obres d’Edgar Allan Poe, perquè no tenen res a veure amb els contes i els poemes de Poe (d’El corb en van fer una comèdia, no és broma). Malgrat això, les millors (El palau encantat, The Conqueror Worm, La màscara de la mort roja) tenien una atmosfera al·lucinògena de misteri que les feia especials. En Chris i jo les vam batejar amb un nom propi que les distingia dels altres gèneres. Hi havia els westerns, les romàntiques, les de guerra… i les «poel·lícules».

–Anem al cine dissabte a la tarda? –preguntava en Chris–. Fem dit i anem al Ritz?

–Què hi fan? –preguntava jo.

–Una de motos i una poel·lícula –responia ell.

Evidentment, un programa doble com aquell m’anava de conya. En Bruce Dern flipant dalt d’una Harley i en Vincent Price flipant en un castell encantat davant d’un oceà turbulent: què més podia demanar? Amb una mica de sort, potser sortia la Hazel Court amb una camisa de dormir atrevida.

De totes les poel·lícules, la que ens va tocar més a en Chris i a mi era El pou i el pèndol. Escrita per Richard Matheson i rodada en format panoràmic i tecnicolor (les pel·lícules de terror en color, l’any 1961, encara eren una raresa), El pou i el pèndol agafava un grapat d’elements clàssics del gòtic i en feia una cosa realment especial. Probablement, va ser l’última gran producció de terror abans de l’aparició bestial de La nit dels morts vivents, de George A. Romero, feta per un estudi independent, que ho va capgirar tot (en alguns aspectes, ho va millorar, i en la majoria, ho va empitjorar). La millor escena –la que ens va deixar garratibats als seients a en Chris i a mi– era la d’en John Kerr excavant el mur d’un castell i descobrint el cadàver de la seva germana, evidentment enterrada viva. No oblidaré mai el primer pla del cadàver, filmat amb un filtre vermell i un objectiu que li deformava la cara i l’hi allargava en un crit silenciós i esfereïdor.

Durant la llarga tornada (si trigaves molt a aconseguir que algú et portés, podies acabar caminant sis o set quilòmetres i no arribar a casa fins ben entrada la nit), vaig tenir una idea genial: faria un llibre a partir d’El pou i el pèndol! El novel·laria, com havien fet Monarch Books amb clàssics immortals del cinema com Jack l’esbudellador, Gorgo i Konga. Però no només escriuria aquesta obra mestra, sinó que també la imprimiria, amb la impremta de tambor del soterrani, i la vendria a l’escola! Entoma aquesta!

Dit i fet. Vaig treballar amb la cura i la paciència que més endavant serien lloades per la crítica, vaig elaborar la versió novel·lada d’El pou i el pèndol en dos dies, escrivint-la directament en les plantilles que servien per imprimir. Encara que no va sobreviure cap exemplar (que jo sàpiga) d’aquella obra mestra tan singular, crec que feia vuit pàgines, a un únic espai i amb els paràgrafs estrictament imprescindibles (cada plantilla costava noranta-nou centaus, no s’ha d’oblidar). Vaig imprimir per les dues cares, com un llibre normal, i vaig afegir una coberta amb el rudimentari dibuix d’un pèndol que regalimava petites taques fosques que esperava que semblessin sang. A l’últim moment vaig adonar-me que m’havia oblidat posar-hi l’editorial. Al cap d’una mitja hora de rumiar-hi alegrement, vaig escriure «L. M. I.» a la cantonada dreta de la coberta. L.M.I volia dir «Llibre Molt Important».

Vaig fer una tirada de quaranta exemplars d’El pou i el pèndol, ingènuament inconscient d’estar infringint tota llei de plagi i de drets d’autor de la història; jo estava completament absorbit pensant quants diners podia arribar a guanyar si tingués èxit a l’escola. Les plantilles m’havien costat 1,71 dòlars (fer-ne servir una de sencera només per a la portada em semblava que era llençar els diners, però havia de fer bona pinta, vaig acabar decidint, a contracor; les coses s’han de fer ben fetes, com cal), el paper, uns cinquanta centaus, les grapes res perquè les prenia al meu germà (una cosa era enviar els contes a les revistes amb clips, però allò era un llibre, no qualsevol cosa!). Hi vaig pensar una mica i vaig posar a la venda el #1 de L.M.I, El pou i el pèndol, de Stephen King, a vint-i-cinc centaus. Pensava que potser en vendria deu (la mare me’n compraria un per començar, no fallava mai) i això ja sumaria 2,5 dòlars. Guanyaria quaranta centaus, que em servirien per finançar-me un altre viatge educatiu al Ritz. Si en venia dos més, també podria comprar-me un munt de crispetes i una coca-cola.

El pou i el pèndol es va convertir en el meu primer best-seller. Vaig endur-me tota la tirada a la motxilla (el 1961 jo feia vuitè al nou edifici de quatre plantes de l’escola de Durham), i al migdia ja n’havia venut dues dotzenes. Després de dinar, ja s’havia escampat que s’hi parlava del cadàver d’una noia emparedat («Es van mirar esgarrifats els ossos de la punta dels dits: es van adonar que havia mort gratant com una boja intentant sortir») i n’havia venut tres dotzenes. Tenia nou dòlars en monedes al fons de la motxilla (que duia impresa la lletra de The Lion Sleeps Tonight) i anava amunt i avall amb aquell pes com si estigués en un somni, no em podia creure la meva sobtada ascensió als reialmes abans insospitats de la riquesa. Era massa bo per ser veritat.

Però era veritat. Quan es va acabar l’última classe, a les dues del migdia, em van cridar al despatx de la directora, on em va dir que no podia prendre’m l’escola com si fos un mercat, i encara menys, va dir la senyoreta Hisler, per vendre porqueries com El pou i el pèndol. La seva reacció no em va sorprendre gaire. La senyoreta Hisler havia estat professora a la meva antiga escola, la que només tenia una classe, a Methodist Corners, i on havia fet cinquè i sisè. En aquella època, m’havia pescat llegint una novel·la d’adolescents problemàtics bastant sensacionalista (The Amboy Dukes, d’Irving Shulman) i me l’havia pres. Ara sant tornem-hi, i estava emprenyat amb mi mateix per no haver-ho previst. M’havia ficat de peus a la galleda.

–El que no entenc, Stevie –va dir–, és per què escrius coses tan indecents. Tu escrius bé. Per què malgastes així el teu talent?

La senyoreta Hisler havia enrotllat un exemplar del #1 de L. M. I. i me’l brandava tal com fa la gent amb un diari per amenaçar un gos que s’ha pixat a la catifa. Va esperar que respongués –val a dir que la pregunta no era del tot retòrica– però jo no tenia cap resposta per donar-li. Em feia vergonya. M’he passat molts anys des de llavors –massa, em sembla– avergonyit del que escric. Crec que va ser als quaranta anys que em vaig adonar que gairebé cada escriptor de narrativa i poesia que ha publicat una ratlla ha estat acusat per algú de malgastar el seu talent diví. Si escrius (o pintes, o balles, o fas escultures o cantes, suposo), segur que algú voldrà fer-te sentir malament: és així. I no m’invento res, només intento explicar els fets tal com els veig.

La senyoreta Hisler em va dir que havia de tornar els diners a tothom. Ho vaig fer sense oposar-m’hi, fins i tot a aquells nanos (que eren uns quants, i això em fa feliç) que van insistir a quedar-se els seus exemplars del #1 de L. M. I. Al final vaig acabar perdent diners, però a l’estiu vaig imprimir quatre dotzenes d’exemplars d’un nou conte original que es deia La invasió de les criatures estel·lars, i els vaig vendre tots menys quatre o cinc. Suposo que això significa que al final vaig guanyar, almenys en l’aspecte econòmic. Però en el fons seguia avergonyit. Seguia sentint com la senyoreta Hisler em preguntava per què havia de malgastar el meu talent, per què volia malgastar el temps, per què volia escriure porqueria.





19


El relat per entregues per Dave’s Rag em divertia, però les meves altres tasques periodístiques m’avorrien. No obstant això, es podia dir que havia col·laborat en una mena de diari. Es va escampar la notícia i en el meu segon any a l’institut Lisbon vaig passar a encarregar-me de la publicació de l’escola, El tambor. No recordo que em deixessin escollir: crec que simplement me’n van fer encarregat. Al meu segon de bord, en Danny Emond, encara li interessava menys el diari que a mi. A ell només li agradava que la Sala 4, on treballàvem, era al costat del lavabo de noies.

–Algun dia perdré la xaveta i m’hi ficaré a cops de destrals, Steve –em va dir més d’un cop–. Txac, txac, txac.

Una vegada em va dir, potser per justificar-se:

–Aquí les noies més guapes de l’institut s’aixequen les faldilles.

Em va semblar un comentari tan evidentment estúpid que potser era saviesa, com un koan zen o un dels primers contes de John Updike.

Sota la meva direcció, El tambor no va prosperar. Sempre he alternat períodes de ganduleria i d’activitat frenètica. El curs 1963-1964, només vam publicar un número d’El tambor, però monstruós, un de més gruixut que la guia telefònica de Lisbon Falls. Una nit, fins als collons de «Reportatges de classes», «Novetats d’animadora» i els esforços d’un pocapena per escriure un poema escolar, vaig crear una revista satírica en comptes de redactar els peus de foto d’El tambor. En van sortir quatre pàgines que vaig titular The Village Vomit, agafant el nom del Village Voice. Aquella mostra d’humor idiota va ser l’únic que em va causar problemes de debò durant els anys d’institut. També em va donar la lliçó d’escriptura més important que he rebut mai.

Seguint l’estil típic de la revista Mad –«preocuparme, jo?»– vaig omplir el Vomit amb xafarderies inventades sobre el professorat, fent servir malnoms que els estudiants reconeixerien immediatament. Així que la senyoreta Raypach, la monitora de la sala d’estudi, es va convertir en la senyoreta Rat Pack; el senyor Ricker, el professor d’anglès (i el membre més urbanita de l’institut; s’assemblava força a Craig Stevens a Peter Gunn) va passar a ser la Vacorra, perquè la seva família tenia la lleteria Ricker.

Em va passar el mateix que a tots els humoristes poca-soltes: em feia una gràcia increïble. Em trobava divertidíssim! Havia de dur el Vomit a l’institut i ensenyarlo a tots els amics! Tothom es pixaria de riure!

I sí: tothom es va pixar de riure. Sabia quatre coses sobre fer riure xavals d’institut i la majoria estaven exposades a The Village Vomit. En un article, la millor vaca d’en Ricker guanyava un concurs de pets a la fira de Topsham; en un altre, acomiadaven el professor de biologia per ficar-se ulls de fetus de porc pel nas. Com podeu veure, una gran mostra d’humor swiftià. Molt sofisticat, oi?

A la quarta hora, els meus amics reien tant al fons de la sala d’estudi que la senyoreta Raypach (Rat Pack per als col·legues) s’hi va acostar sigil·losament per veure què els feia tant de riure. Va confiscar The Village Vomit on jo, no sé si per un orgull desmesurat o per una ingenuïtat increïble, havia posat el meu nom com a redactor en cap. Per segona vegada en la meva carrera estudiantil, em van cridar al despatx després de classes per culpa del que havia escrit.

Aquest cop la situació era força més peluda. La majoria dels professors estaven disposats a prendre’s esportivament les meves bromes –fins i tot el de biologia hauria oblidat allò dels ulls de porc–, però una no. Era la senyoreta Margitan, que ensenyava taquigrafia i mecanografia a les noies. Se la respectava i se la temia; seguint una tradició antiga, la senyoreta Margitan no pretenia ser ni la teva amiga, ni la teva psicòloga ni cap inspiració. La seva feina era dotar-te d’una sèrie d’eines i volia que totes les lliçons s’adeqüessin a unes regles: les seves. De vegades, les noies de la classe s’havien d’agenollar i si la vora de les faldilles no els tocava a terra, les enviava a casa a canviar-se. No l’estovava cap mar de llàgrimes i no hi havia raonament que li fes canviar la seva visió del món. La seva llista d’alumnes castigades era la més llarga de l’institut, però les seves alumnes figuraven sistemàticament al quadre d’honor i solien aconseguir bones feines. Moltes l’acabaven estimant. Altres l’odiaven i segurament encara ho fan, tants anys després. Aquestes li deien la Bruixa, i segur que les seves mares també li deien així abans que elles. A The Village Vomit hi havia un article que començava així: «La senyoreta Margitan, que tothom de Lisbon coneix afectuosament com la Bruixa…».

El senyor Higgins, el nostre director calb (al Vomit rebia el simpàtic apel·latiu de Bola de Billar), em va dir que la senyoreta Margitan estava molt ofesa i empipada pel que havia escrit. Però no devia estar tan ofesa per oblidar aquella admonició bíblica que diu: «La venjança és meva, va dir la professora de taquigrafia». El senyor Higgins em va explicar que la Bruixa havia demanat que m’expulsessin.

En la meva personalitat, una mena de salvatgia i el més profund conservadorisme estan entrelligats com en una trena. La part més sonada de mi havia escrit The Village Vomit i l’havia dut a l’institut; ara aquell enredaire Mr. Hyde havia tocat el dos i només quedava el doctor Jekyll, que havia d’imaginar-se com reaccionaria la meva mare si sabia que m’havien expulsat, com em miraria, trista. Me l’havia de treure del cap de pressa. Feia segon de batxillerat, tenia un any més que la majoria dels companys de classe, i amb un metre i vuitanta-cinc, era dels més alts de l’institut. Maldava per no plorar al despatx del senyor Higgins, sobretot pels nanos que eren al passadís i miraven per la finestra, encuriosits: el senyor Higgins al seu escriptori i jo a la cadira dels problemàtics.

Al final, la senyoreta Margitan es va conformar amb unes disculpes formals i dues setmanes de càstig per al gamberro que s’havia atrevit a dir-li Bruixa per escrit. No estava bé, però així era l’institut, no? Els anys que ens hi vam passar atrapats, com ostatges en una sauna turca, a tots ens semblava que l’institut era la cosa més seriosa del món. No va ser fins a la segona o tercera reunió d’exalumnes que vam començar a adonar-nos de com n’era d’absurd, tot plegat.

Un o dos dies més tard, em van dur al despatx del senyor Higgins i em van fer encarar-me amb ella. La senyoreta Margitan seia tota enravenada amb les mans artrítiques agafades a la falda i clavant-me els ulls grisos. Em vaig adonar que tenia alguna cosa que la diferenciava de la resta d’adults que coneixia. Al començament no hi queia, però vaig entendre que era immune als afalacs, era impossible guanyar-se-la. Més tard, mentre feia volar avions de paper amb els altres gamberros a la sala de càstig (que no era tan dura, al capdavall), vaig arribar a la conclusió que era força senzill: a la senyoreta Margitan no li agradaven les criatures. Era la primera dona que em trobava a la vida que no li agradaven les criatures: gens ni mica.

No sé si serveix de res, però les meves disculpes van ser sinceres. Entenia que la senyoreta Margitan s’hagués ofès de debò pel que havia escrit. Dubto que m’odiés (segurament tenia massa feina) però era la representant de la National Honor Society, l’organització d’àmbit estatal que aplegava els millors estudiants, i quan se’m va proposar com a candidat al cap de dos anys, ella em va vetar. Va dir que a la National Honor Society no li calien nois «d’aquesta mena». Amb el temps, hi he acabat coincidint. Un noi que va arribar a eixugar-se el cul amb una mata d’ortigues probablement no hauria de pertànyer a un club de gent preparada.

Des de llavors que no he tornat a bregar amb la sàtira.





20


Al cap de poc més d’una setmana del final del càstig, em van tornar a cridar al despatx del director. Hi vaig anar ben acollonit, sense saber com l’havia tornat a espifiar.

No era el senyor Higgins qui em volia veure, almenys; aquesta vegada havia estat convocat pel tutor de l’institut. Havien estat parlant de mi, va dir, i de com es podria canalitzar la meva «ploma incansable» per camins més constructius. S’havia posat en contacte amb en John Gould, el director del setmanari de Lisbon, i li havia dit que hi havia una vacant en la secció d’esports. L’institut no podia insistir que agafés la feina, però a tota la directiva li semblava una bona idea. La mirada del tutor suggeria: «O acceptes o et caurà el pèl». Potser només era paranoia, però quasi quaranta anys després, em sembla que no.

Em vaig empassar un gemec. Primer el Dave’s Rag, després El tambor, ara el Weekly Enterprise de Lisbon. Jo no estava atrapat per les aigües; com Norman Maclean a A River Runs Through It, jo era un adolescent perseguit pels diaris. Però què podia fer? Vaig tornar a mirar-me fixament el tutor i vaig dir que estaria encantat de fer l’entrevista.

En Gould –que no era l’humorista famós de Nova Anglaterra ni el novel·lista que va escriure The Greenleaf Fires sinó una mena de barreja de tots dos, crec– em va rebre amb recel però també amb cert interès. Podríem mirar si encaixem o què, va dir, si et sembla bé.

Com que estava lluny dels despatxos de l’institut, vaig carregar-me de sinceritat i li vaig dir al senyor Gould que no en sabia gaire, d’esports. En Gould va dir:

–Pensa que són coses que entén la gent que mira els partits borratxos als bars. Si t’hi fixes, n’aprendràs.

Em va donar un rotlle enorme de paper groc perquè hi escrivís les cròniques –em sembla que encara el dec tenir ves a saber on– i em va prometre un sou de mig centau per paraula. Era el primer cop que algú m’oferia diners per escriure.

Els dos primers articles que vaig entregar eren sobre un partit de bàsquet en el qual un jugador de l’institut havia batut el rècord de punts. Un era la típica crònica i l’altre una columna sobre la proesa d’en Robert Ransom. L’endemà del partit els vaig dur a en Gould perquè pogués tenir-los per al divendres, quan sortia el diari. Va llegir la crònica i hi va fer un parell de petites correccions. Va passar a l’altra peça amb un gros bolígraf negre.

Vaig rebre una bona ració de classes de literatura anglesa en els dos anys que em quedaven a l’institut i també de redacció, ficció i poesia a la universitat, però vaig aprendre molt més en deu minuts amb en John Gould. Tant de bo conservés l’article –es mereixeria ser emmarcat, amb les correccions i tot– però recordo força bé com feia i com va quedar després que en Gould l’hagués pentinat amb el seu bolígraf negre. Vet aquí un exemple:

Anit, al popular gimnàs de l’institut de Lisbon, els seguidors locals i l’afició de Jay Hills van quedar igualment astorats per una proesa esportiva sense parió en la història del centre. Bob Ransom, conegut com a Bob la Bala per la seva alçada i punteria, va marcar trenta-set punts. Sí, ho heu llegit bé. I a més a més hHo va fer amb elegància, rapidesa… i amb un respecte poc freqüent: només va cometre dues faltes personals mentre perseguia cavallerescament un rècord que no s’aconseguia a Lisbon des dels anys de la guerra de Corea (1953).

Quan en Gould va arribar a «els anys de la guerra de Corea», es va aturar i em va mirar.

–De quin any és l’últim rècord? –va preguntar.

Sort que tenia les meves notes.

–De 1953 –vaig dir.

En Gould va grunyir i va seguir repassant. Quan va acabar de corregir el text tal com apareix aquí a dalt, em va mirar i va veure alguna cosa a la meva cara. Crec que ho va confondre per horror. No ho era: era pura revelació. Per què, em preguntava, els professors de llengua mai no feien això? Era com «l’home visible» que hi havia a l’aula de biologia.

–Només he tret el que està malament, eh –va dir en Gould–. En general està molt bé.

–Ho sé –vaig dir, referint-me a les dues coses: que en general estava força bé, que servia, i que només havia tret el que estava malament–. No es repetirà.

Va riure.

–Si això és veritat, mai no hauràs de treballar per guanyar-te la vida. Podràs dedicar-te a això. Cal que t’expliqui les correccions?

–No –vaig dir.

–Quan escrius una història, te l’estàs explicant a tu mateix –va dir–. Quan reescrius, el més important és eliminar tot el que no és la història.

El dia que vaig entregar els meus dos primers articles, en Gould va dir una altra cosa interessant: escriu amb la porta tancada i reescriu amb la porta oberta. Dit d’una altra manera: al principi només escrius per a tu, però després ho treus a fora. Quan tens clara la història i l’has escrit bé –tan bé com saps, esclar–, serà de qualsevol que la vulgui llegir. O criticar-la. Si ets molt afortunat (això és idea meva, no d’en John Gould, però crec que li hauria semblat bé), la majoria preferiran llegir-la que criticar-la.





21


Just després del viatge de final d’estudis a Washington, D. C., vaig començar a treballar a la fàbrica tèxtil Worumbo, a Lisbon Falls. Jo no volia –la feina era dura i avorrida, i la fàbrica, un forat de merda abocat a les aigües contaminades del riu Androscoggin, com a les novel·les de Dickens– però necessitava el sou. La mare guanyava quatre rals fent de bidell d’una residència per a malalts mentals a New Gloucester, però estava entestada que anés a la universitat, com el meu germà David (Universitat de Maine, curs del 66, cum laude). Per ella, l’educació havia passat a ser gairebé un tema menor. Durham, Lisbon Falls i la Universitat de Maine, a Orono, formaven part d’un món petit on la gent seguia fent pinya i encara es preocupaven els uns dels altres i xerraven per telèfon en les party lines que estaven tan de moda als poblets. A fora, al gran món, als nanos que no anaven a la universitat se’ls enviava a ultramar a lluitar en la guerra no declarada pel president Johnson, i molts tornaven a casa en caixes de fusta. La mare estava a favor de la «guerra contra la pobresa» del president («aquesta és la meva guerra», solia dir) però no la que hi havia al sud-est asiàtic. Un cop li vaig dir que m’aniria bé allistar-me i anar-hi, que segur que en podria treure material per a un bon llibre.

–No siguis pallús, Stephen –va dir–. Amb la vista que tens, series el primer a rebre un tret. I no pots escriure si ets mort.

N’estava convençuda: de cap i de cor. Per tant, vaig sol·licitar beques, vaig demanar préstecs, i vaig començar a treballar a la fàbrica. Amb els cinc o sis dòlars la setmana que em donaven per escriure sobre tornejos de bitlles i curses amateurs a l’Enterprise no anava enlloc.

Les últimes setmanes a l’institut la meva jornada era així: em llevava a les set, anava a l’institut a dos de vuit, acabava a les dues del migdia, entrava a la tercera planta de Worumbo a les 14.58 h, empaquetava teles durant vuit hores, sortia les 23.02, arribava a casa a un quart de dotze, em fotia un bol de cereals, queia rendit al llit, m’aixecava l’endemà i sant tornem-hi. De tant en tant feia doble jornada, dormia una o dues hores al meu Ford Galaxie del 60 (heretat d’en Dave) i, havent dinat, la quarta i cinquena hores les passava dormint a infermeria.

Amb les vacances, la cosa va millorar: em van traslladar al soterrani, a la tintoreria, i allà la temperatura era trenta graus inferior. La meva feina era tenyir teles de llana de lila o blau marí. Suposo que a Nova Anglaterra encara hi ha algú que té una jaqueta a l’armari tenyida per un servidor. No va ser l’estiu de la meva vida però vaig aconseguir que no se’m mengés la maquinària ni que se’m cosissin els dits amb una d’aquelles cosidores industrials que fèiem servir per lligar la roba sense tenyir.

La setmana del 4 de juliol, la fàbrica va tancar. Els treballadors que feia més de cinc anys que treballaven a Worumbo tenien una setmana de vacances pagades. Als que feia menys els van oferir afegir-se a la colla que havia de netejar la fàbrica de cap a peus, inclòs el soterrani, que no s’havia tocat en quaranta o cinquanta anys. Segurament m’hi hauria apuntat –pagaven un cinquanta per cent més– però tots els llocs estaven agafats quan el capatàs va arribar als alumnes de l’institut que marxarien al setembre. Quan vaig tornar a treballar la setmana següent, un dels de la tintoreria em va dir que m’ho havia perdut, que havia estat una bogeria.

–Les rates del soterrani eren grans com gats –va dir–. Hòstia, n’hi havia alguna que fins i tot era gran com un gos!

Rates grans com un gos, collons!

Un dia del meu últim semestre a l’institut, després dels exàmens finals i amb temps lliure, vaig recordar la història que m’havia explicat el de la tintoreria sobre les rates de sota la fàbrica –grans com gats, hòstia, i algunes fins i tot com gossos– i vaig començar a escriure un conte que vaig titular El torn del cementiri. Va ser un passatemps d’una tarda de finals de primavera, però al cap de dos mesos la revista Cavalier va comprar el conte per dos-cents dòlars. Abans n’havia venut dos, però junts sumaven només seixanta-cinc dòlars. Amb aquest era el triple, i de cop. Em vaig quedar de pedra. Era ric.





22


Durant l’estiu del 1969, vaig treballar de becari a la biblioteca de la Universitat de Maine. Aquella temporada va tenir coses bones i dolentes. Al Vietnam, Nixon estava executant el seu pla per acabar la guerra, que segons sembla consistia a bombardejar tot el sud-est asiàtic i fer-lo miques. Els Who cantaven «Meet the new boss, same as the old boss» (Aquí teniu el nou amo, igual que l’anterior). Eugene McCarthy, el candidat demòcrata rival de Johnson, estava immers en la seva poesia, i hippies feliços duien pantalons de campana i samarretes que deien «Matar per la pau és com follar per la castedat». Jo duia unes patilles de pam. Creedence Clearwater Revival cantaven Green River –noies descalces a la llum de la lluna– i en Kenny Rogers seguia amb The First Edition. Martin Luther King i Robert Kennedy eren morts, però Janis Joplin, Jim Morrison, Bob «The Bear» Hite, Jimi Hendrix, Cass Elliott, John Lennon i Elvis Presley encara no, i tocaven. Jo vivia prop del campus, a les habitacions Ed Price (set dòlars la setmana, amb un canvi de llençols). L’home havia arribat a la Lluna, i jo, a la llista d’alumnes problemàtics. Era una època de miracles i prodigis.

Un dia de finals de juny d’aquell estiu, una colla dels que treballàvem a la biblioteca dinàvem a la gespa de darrere de la llibreria universitària. Entre en Paolo Silva i l’Eddie Marsh, hi havia asseguda una noia esvelta amb una rialla estrepitosa, els cabells tenyits de vermell i les cames més boniques que havia vist mai, que destacaven sota una minifaldilla groga. Duia un exemplar de Soul on Ice, d’Eldridge Cleaver. No me l’havia creuat per la biblioteca i no em podia creure que una estudiant d’universitat pogués riure d’una manera tan meravellosa i desvergonyida. A més a més, per molt que fos bona lectora, renegava com una obrera, no com una estudiant (jo ho podia dir perquè havia treballat en una fàbrica). Es deia Tabitha Spruce. Al cap d’un any i mig ens vam casar. Encara estem casats i mai s’està de recordar-me que quan la vaig conèixer em vaig pensar que era la nòvia de poble de l’Eddie Marsh, no una estudiant. Potser una cambrera lectora, que treballava a la pizzeria i tenia la tarda lliure.





23


Ha funcionat. El nostre matrimoni ha durat més que tots els dirigents mundials excepte Castro, i si seguim parlant, discutint, follant i ballant els Ramones –gabba-gabba-hey!– és probable que segueixi funcionant. Veníem de diferents tradicions religioses, però la Tabby, com a feminista, mai ha tingut gaire afició pel catolicisme, on els homes dicten les normes (inclosa la directiva divina de fer-ho sempre sense condó) i les dones renten la roba interior. I jo crec en Déu però no m’interessa la religió organitzada. Tots dos veníem de classe treballadora, tots dos menjàvem carn, érem demòcrates típicament reticents de tot el que hi havia fora de Nova Anglaterra. Érem sexualment compatibles i monògams per naturalesa. Malgrat tot, el que ens uneix més profundament són les paraules, el llenguatge i l’ofici compartit.

Quan ens vam conèixer, tots dos treballàvem en una biblioteca, i jo vaig enamorar-me d’ella en un taller de poesia la tardor del 1969, quan jo feia quart i la Tabby tercer. Vaig enamorar-me d’ella, en part, perquè jo entenia què escrivia. Vaig enamorar-me d’ella perquè ella sabia què escrivia. També perquè duia un vestit negre sexi i mitges de seda, de les que van amb lligacames.

No vull ser gaire despectiu amb la meva generació (o sí: vam tenir l’oportunitat de canviar el món i vam acabar optant per la teletienda), però hi havia la idea, entre els estudiants que escrivien que coneixia llavors, que la bona escriptura sortia espontàniament, en un rampell d’inspiració que s’havia d’atrapar al vol; si volies «assaltar els cels», no podies passejar-te simplement amb un piolet a la mà. Potser l’ars poètica del 1969 mai va quedar més ben expressada que en aquella cançó de Donovan Leach que feia així: «First there is a mountain / Then there is no mountain / Then there is». (Primer hi ha una muntanya / Després ja no hi ha cap muntanya / Després sí.) Els aspirants a poetes vivien en un món de rosades fabuloses, com de Tolkien, i caçaven els poemes directament de l’èter. L’opinió era força unànime: l’art de veritat venia del… més enllà! Els escriptors eren taquígrafs ungits pel dictat diví. Com que no vull avergonyir cap dels meus companys de l’època, aquí teniu una versió inventada del que comento, a partir de trossos de poemes de veritat:

tanco els ulls

en la fosca veig Rodan Rimbaud

en la fosca

empasso la tela

de la solitud

cornella soc aquí

corb soc aquí



Si li preguntaves al poeta què volia dir aquest poema, molt probablement et miraria despectivament i es faria un silenci força incòmode. És evident que el fet que el poeta hagués estat incapaç d’explicar-te res dels mecanismes de la creació no es considerava gens important. Si se li insistia, l’autor o l’autora podia respondre que no hi havia cap mecanisme, només el brot d’emoció seminal: primer hi ha una muntanya, després no hi ha cap muntanya, després sí. I si el poema té poca gràcia, si es basa en la premissa que paraules tan genèriques com solitud volen dir el mateix per a tothom —ei, tio, què passa, deixa’t estar de merdes antiquades i queda’t amb la moguda. No combregava gaire amb aquesta actitud (encara que no m’atrevís a dir-ho en veu alta, almenys no explícitament) i estava encantat que a aquella preciositat vestida de negre i amb mitges de seda tampoc li fes el pes. No és que ho digués explícitament; tampoc calia: el que escrivia ja era prou clar.

Fèiem el taller un cop o dos a la setmana al menjador del professor, en Jim Bishop. Devíem ser una dotzena d’alumnes i tres o quatre professors que treballàvem en una meravellosa atmosfera d’igualtat. Abans del taller, es mecanografiaven i mimeografiaven els poemes en el departament de literatura. Els poetes recitaven mentre la resta llegíem el poema. Aquí teniu un dels poemes que va escriure la Tabby aquella tardor:

CÀNTIC GRADUAL PER A L’AGUSTINE

Qui desperta a ple hivern l’os més prim?

Les rialles adormides de les llagostes,

el xivarri dels somnis de les abelles,

l’olor de mel de la sorra del desert

que el vent duu en el seu úter

cap als turons llunyans, cap a les cases de Cedre.

L’os ha sentit la promesa clara.

Algunes paraules alimenten; omplen

més que un munt de neu en una safata de plata

o el gel que vessa de bols daurats. Els resquills de gel a la boca de l’amant no són sempre millors,

ni el desert que sempre somia un miratge.

L’os que es desvetlla entona un càntic gradual enredat en la sorra que conquereix ciutats

en cicles lents. El seu elogi sedueix

el vent que passa cap al mar

on un peix, atrapat en una xarxa ben travada,

sent la cançó de l’os en la neu perfumada de frescor.



Es va fer un silenci quan la Tabby va acabar de llegir. Ningú sabia exactament com reaccionar. Semblava que el poema tingués tot de cables que tibessin cada vers fins a fer-los gairebé brunzir. Vaig pensar que la combinació del llenguatge elaborat i l’imaginari delirant era emocionant i clarivident. El seu poema em va fer sentir menys sol en la meva creença que la bona literatura pot ser, alhora, embriagadora i explicar alguna idea. Si la persona més seriosa del món podia follar com un boig (de fet, es pot embogir en ple caos sideral de l’acte en si) per què un escriptor no podia perdre la xaveta i seguir tocant de peus a terra?

Del poema també m’agrada una certa ètica del treball, alguna cosa que suggeria que escriure un poema (o un conte, o assaig) tenia tant en comú amb fregar el terra com amb raptes mítics de revelació. Hi ha un moment a A Raisin in the Sun que un personatge crida: «Vull volar! Vull tocar el sol!» i la seva dona contesta: «Primer acaba’t els ous ferrats».

En el debat de després de la seva lectura, va quedar clar que la Tab entenia el seu poema. Sabia exactament què havia volgut dir i ho havia dit gairebé tot. Coneixia sant Agustí (354-430) perquè era catòlica i era estudiant d’història. La mare d’Agustí (també santa) era cristiana, però el seu pare, pagà. Abans de la conversió, Agustí només volia dones i diners. Després, va continuar lluitant contra els seus impulsos, i se’l coneix per la pregària del llibertí, que fa així: «Déu meu, fes-me cast… però encara no». La seva obra se centra en la lluita de l’home per renunciar a la fe en si mateix a favor de la fe en Déu. I de vegades es comparava amb un os. Un gest típic de la Tabby és abaixar el mentó quan somriu: la fa semblar alhora sàvia i guapíssima. Llavors ho va fer, me’n recordo, i va dir:

–A més a més, m’agraden els ossos.

Potser el càntic és gradual perquè el despertar-se de l’os també ho és. L’os és poderós i sensual, encara que estigui prim perquè no és el seu moment. Quan li van demanar que expliqués el poema, la Tabby va dir que potser l’os es pot interpretar com un símbol d’aquella tendència humana, problemàtica i meravellosa, de somiar els somnis adequats en un mal moment. Els somnis són difícils perquè són inoportuns, però també són meravellosos pel que prometen. El poema també suggereix que els somnis són poderosos: l’os és prou fort per seduir el vent perquè dugui la seva cançó a un peix atrapat en una xarxa.

No pretenc argumentar que «Càntic gradual» és un gran poema (encara que cregui que és dels bons). M’hi he referit perquè era un poema sensat en una època histèrica, un brot d’ètica literària que em va arribar al fons del cor, que em va sotragar l’ànima.

Aquella nit la Tabby seia en un balancí d’en Jim Bishop. Jo, a terra, al seu costat. Li vaig tocar la cama mentre parlava, i vaig notar la corba càlida del panxell a través de les mitges. Em va somriure. Jo també. De vegades, coses així no són fortuïtes. N’estic quasi segur.





24


Als tres anys de casats, teníem dues criatures. No ho vam planificar ni ho vam deixar de planificar: van arribar quan van arribar, i nosaltres ben feliços de tenir-los. La Naomi tenia tendència a l’otitis. En Joe estava prou sa però no dormia mai. Quan la Tabby va començar a anar de part d’ell, jo era en un autocinema a Brewer amb un col·lega, hi feien un programa triple de terror. Ja passaven la tercera pel·lícula (The Corpse Grinders) i ens havíem pres més de sis cerveses quan l’encarregat va interrompre-la amb un comunicat. En aquella època hi havia altaveus al costat de cada plaça d’aparcament, quan arribaves, els engegaves. Així que el comunicat va sentir-se per tot l’autocinema: STEVE KING: FACI EL FAVOR D’ANAR CAP A CASA! LA SEVA DONA ESTÀ DE PART! STEVE KING, FACI EL FAVOR D’ANAR CAP A CASA! LA SEVA DONA ESTÀ A PUNT DE PARIR!

Quan vaig anar amb el meu vell Plymouth cap a la sortida, vaig rebre la salutació satírica de dues-centes botzines. Molta gent ens va fer llums, banyant-nos amb la seva claror intermitent. El meu amic Jimmy Smith va riure tant que va caure a terra del seient del copilot i s’hi va passar bona part del viatge de tornada, entre convulsions i llaunes de cervesa. A casa vaig trobar la Tabby tranquil·la, amb la maleta feta. Va trigar menys de tres hores a parir en Joe. Va arribar fàcilment al món, encara que els següents cinc anys no van tenir res de fàcil. Però era un encant. De fet, tots dos ho eren. Fins i tot quan la Naomi arrencava el paper de paret de sobre el bressol (potser es pensava que això era netejar la casa) i en Joe es feia caca al balancí de vímet que teníem al porxo del nostre apartament de Sanford Street, eren un encant.





25


La mare sabia que volia ser escriptor (només faltaria, amb tots aquells sobres de rebuig clavats a la paret de l’habitació), però em va aconsellar que em fes mestre «per tenir una mica de coixí».

–Segurament voldràs casar-te, Stephen, i unes golfes a la vora del Sena només són romàntiques per als solters –em va dir un cop–. No és un bon lloc per tenir-hi criatures.

Vaig fer tal com em va dir, vaig estudiar Ciències de l’Educació a la Universitat de Maine i al cap de quatre anys en vaig sortir amb un títol de mestre… com un gos perdiguer d’un estany amb un ànec mort entre les dents. El títol no servia per a res. No trobava feina de professor, així que vaig anar a treballar a la bugaderia de New Franklin, on el sou no era gaire millor que el de feia quatre anys a la fàbrica Worumbo. Les successives golfes on vaig ficar la meva família no donaven al Sena sinó a alguns dels carrers menys simpàtics de Bangor, per on passaven les patrulles de policia a les dues de la matinada del dissabte.

L’única roba de vestir que vaig veure al New Franklin venia de restes d’incendis pagats per les asseguradores (la majoria eren peces que semblaven correctes però que feien pudor de mico a la brasa). Gairebé tot el que traginava eren llençols dels motels de la costa de Maine i estovalles i tovallons dels restaurants de la costa de Maine. Les estovalles eren realment repugnants. Els turistes que van a sopar a Maine normalment demanen cloïsses i llagosta. Sobretot llagosta. Quan m’arribaven aquestes estovalles on s’havien menjat tantes delicadeses, feien una pudor vomitiva i sovint estaven plenes de cucs que se t’enfilaven pels braços mentre carregaves les rentadores; era com si aquells petits cabrons sabessin que estaven a punt de bullir-los vius. Em pensava que amb el temps m’hi acostumaria però no m’hi vaig acostumar mai. Els cucs eren un fàstic, la pudor de cloïsses i carn de llagosta podrint-se encara era pitjor. Mentre omplia les rentadores d’estovalles del Testa de Bar Harbor, em preguntava: «Com pot ser que siguin tan porcs? Com pot ser que els fills de puta siguin tan porcs?».

La roba d’hospital encara era pitjor. A l’estiu també estava infestada de cucs, però s’alimentaven de sang en comptes de carn de llagosta i suc de cloïssa. Les bates, llençols i fundes de coixí que es considerava que estaven infectades les entaforàvem en unes bosses que anomenàvem «de la pesta», que es dissolien quan tocaven l’aigua calenta, però en aquella època la sang no es pensava que fos gaire perillosa. La roba d’hospital sovint arribava amb algun extra, eren com capses de sorpreses amb premis estrafolaris. Un cop vaig trobar-me un orinal metàl·lic de llit, i un altre, unes tisores quirúrgiques (l’orinal no es podia aprofitar, però les tisores ens van anar de puta mare a la cuina). L’Ernest Rocky Rockwell, el meu company de feina, va trobar vint dòlars en una partida de l’Eastern Maine Medical Center i va sortir al migdia a beure-se’ls (En Rocky deia que l’hora de sortida era l’hora de fer un got.)

Un dia vaig sentir un soroll estrany dins d’una de les màquines Washex de tres càrregues que jo controlava. Vaig prémer el botó d’emergència per aturar-la perquè pensava que el motor estava fotut o alguna cosa així. Vaig obrir la porta, vaig treure una muntanya de bates i gorres verdes de quiròfan i em vaig quedar xop. A sota de tot, escampades pel cilindre del mig, hi havia el que semblaven totes les peces d’una dentadura humana. Em va passar pel cap que se’n podria fer un collaret ben original, però les vaig treure i les vaig llençar a les escombraries. La meva dona m’ha aguantat de tot al llarg dels anys, però el seu humor no arriba a tant.





26


Des del punt de vista econòmic, dues criatures probablement eren massa per a un parell d’universitaris que treballaven en una bugaderia i al torn de tarda del Dunkin’ Donuts. L’únic avantatge que teníem era cortesia de revistes com Dude, Cavalier, Adam i Swank, que el meu oncle Oren solia anomenar «revistes de tetes i culs». El 1972 ensenyaven bastant més que tetes i els contes anaven de baixa, però jo vaig tenir la sort d’aprofitar l’última onada. Escrivia després de la feina. Quan vivíem a Grove Street, que era prop de New Franklin, de vegades també escrivia una estona a l’hora de dinar. Suposo que això sona tret de la biografia d’Abraham Lincoln, però tampoc n’hi havia per a tant: m’ho passava bé. Aquelles històries, encara que algunes fossin ben tètriques, em servien d’escapatòria del meu encarregat, el senyor Brooks, i d’en Harry, el cap de planta.

En comptes de mans, en Harry hi tenia ganxos perquè durant la Segona Guerra Mundial va caure a la màquina dels llençols (estava traient la pols de la part superior de la màquina i va ensopegar). Era un bromista: de vegades s’escapava al lavabo i mullava un ganxo amb aigua freda i l’altre amb calenta. Llavors se’t posava al darrere mentre carregaves la bugada i et col·locava els ganxos al clatell. En Rocky i jo vam passar llargues estones especulant com en Harry desenvolupava certes rutines d’higiene personal.

–Bé –va dir en Rocky un dia que érem tots dos al seu cotxe, bevent-nos el dinar–, almenys no cal que es renti les mans.

De vegades –sobretot a l’estiu, quan em prenia la pastilla de sal de la tarda– em feia la sensació que no feia res més que repetir la vida de la mare. Normalment, aquesta idea em feia gràcia. Però si estava cansat, o si tenia més factures del compte per pagar i ni cinc, ho trobava terrible. Pensava: «Així no era com havien d’anar les nostres vides». I després se m’acudia que «Mig món deu pensar el mateix».

Amb els contes que vaig vendre a les revistes per a homes entre l’agost del 1970, quan vaig rebre el xec per El torn del cementiri, i l’hivern del 1973-1974 a penes aconseguia mantenir la petita distància entre nosaltres i els assistents socials. (La mare, republicana de tota la vida, m’havia contagiat la seva profunda aversió a rebre ajudes del govern; a la Tabby li passava tres quarts del mateix.)

El record més nítid que conservo d’aquells anys és un diumenge a la tarda que tornàvem al nostre apartament de Grove Street després de passar el cap de setmana a casa la mare a Durham. Devia ser més o menys l’època que se li van declarar els primers símptomes del càncer que se l’enduria. Tinc una fotografia d’aquell dia: la mare feia cara de cansada i divertida alhora, amb en Joe a la falda i la Naomi ben dreta i ferma al seu costat. Al vespre la Naomi ja no estava tan ferma: tenia una infecció d’orella i bullia de febre.

El trajecte dificultós entre el cotxe i l’apartament aquella tarda d’estiu va ser un moment baix. Jo duia la Naomi en braços i una bossa gran amb l’equip de supervivència de nadons (biberons, cremes, bolquers, pijames, samarretes, mitjons) i la Tabby duia en Joe, que li acabava d’escopir a sobre, i arrossegava una bossa de bolquers bruts. Tots dos sabíem que la Naomi necessitava ALLÒ ROSA, que era com en dèiem de l’amoxicil·lina líquida. ALLÒ ROSA era car i no teníem ni un xavo. Ni un.

Vaig aconseguir obrir la porta de baix sense que em caigués la filla i estava intentant entrar amb ella (estava tan enfebrada que era com tenir una brasa enganxada al pit) quan vaig veure que hi havia un sobre que sortia de la nostra bústia, era estrany, perquè els dissabtes no sol haver-hi correu. Els matrimonis joves no acostumen a rebre gaire correspondència; excepte les companyies del gas i l’electricitat, la resta del món sembla que hagi oblidat que encara són vius. Vaig obrir-lo resant perquè no fos una altra factura. No ho era. Els meus amics de la Dugent Publishing Corporation, proveïdors de Cavalier i altres excel·lents publicacions per a adults, m’enviaven un xec per De vegades tornen, un conte llarg que em pensava que no em compraria ningú. El xec era de cinc-cents dòlars, de llarg la quantitat més gran que havia rebut mai. Tot d’una ens podíem permetre no només una visita al metge i una ampolla d’ALLÒ ROSA sinó també un bon sopar en un restaurant. I segurament, de nit, amb els nanos dormint, la Tabby i jo ho celebraríem com cal.

Crec que aquells van ser anys molt feliços, però també vivíem amb l’ai al cor. La veritat és que érem molt joves, quasi uns marrecs, com se sol dir, i el bon humor ens ajudava a passar les penúries econòmiques. Ens cuidàvem (de nosaltres mateixos, mútuament, i dels nanos) tan bé com podíem. La Tabby duia el seu uniforme rosa de Dunkin’ Donuts i cridava la policia quan els borratxos que venien a buscar un cafè feien massa rebombori. Jo rentava llençols de motel i seguia escrivint pel·lícules de terror de pa sucat amb oli.





27


Quan vaig començar Carrie, m’acabaven d’agafar com a professor d’anglès a Hampden, un poble veí. Em pagaven 6.400 dòlars l’any, una suma inconcebible comparada amb el dòlar seixanta l’hora que guanyava a la bugaderia. Si hagués fet càlculs, tenint en compte totes les hores que passava en reunions de després de classe i corregint exàmens a casa, m’hauria semblat una suma força concebible, la veritat, i m’hauria adonat que la nostra situació era més greu que mai. A final de l’hivern del 1973 vivíem en una caravana doble a Hermon, un poblet a l’oest de Bangor. (Anys més tard, em van fer una entrevista per a Playboy i vaig dir que Hermon era «el cul del món». Els hermonins es van enfurismar, així que em disculpo. En realitat, Hermon no passa d’aixella del món.) Teníem un Buick amb problemes a la transmissió i no ens podíem permetre arreglar-la, la Tabby encara treballava a Dunkin’ Donuts i no teníem telèfon: no ens el podíem permetre. En aquella època, la Tabby va provar sort en la literatura de les confessions fictícies («Massa guapa per ser verge» i coses així) i rebia respostes immediates de «no és la nostra línia editorial però segueixi provant». Se n’hauria sortit si el dia tingués una o dues hores més, però durava les vint-i-quatre de sempre. D’altra banda, la gràcia inicial que li hagués pogut fer la fórmula de les revistes de confessions (en diuen les tres erres: rebel·lió, ruïna i redempció) no va trigar a esfumar-se.

Jo tampoc tenia gaire èxit amb la meva carrera d’escriptor. En les revistes per a homes, els contes de terror, ciència-ficció i policíacs estaven sent substituïts pels de sexe, cada cop més explícits. Això complicava les coses, però el problema més gran no era aquest. Era que, per primera vegada a la vida, em costava escriure. Per culpa de les classes. Els meus col·legues em queien bé i els xavals m’encantaven –tots podien ser interessants, fins i tot els més cafres– però quan arribava el divendres a la tarda, tenia el cap com un timbal. Si mai vaig estar a punt d’abandonar la meva carrera com a escriptor, va ser llavors. M’imaginava amb trenta anys més i el mateix abric tronat amb colzeres i la panxa cervesera sortint per sobre els pantalons. Tindria aquella tos de fumar massa Pall Malls, ulleres més gruixudes, més caspa, i al calaix de l’escriptori, sis o set originals inacabats que, molt de tant en tant, gairebé sempre borratxo, trauria i retocaria. Quan em preguntessin què feia en el meu temps lliure, diria que escriure un llibre: què més podria fer un respectable professor d’escriptura creativa amb el seu temps lliure? I llavors, esclar, em mentiria i em diria que encara tenia temps, que hi havia novel·listes que no havien començat fins als cinquanta, collons, o seixanta! Segur que n’hi havia una pila, esclar.

En aquells dos anys que vaig fer de professor a Hampden (i rentant llençols a la bugaderia de New Franklin els estius), la meva dona va ser providencial. Si m’hagués dit que escriure contes al porxo de la nostra casa de lloguer a Pond Street o al quarto de la rentadora de la nostra caravana llogada de Klatt Road a Hermon era una pèrdua de temps, crec que m’hauria desinflat. Però la Tabby no va dubtar mai de mi. Era un suport constant, una de les poques coses bones en què es podia confiar. I quan veig una primera novel·la dedicada a la dona (o al marit), somric i penso: «Algú sap de què va això». Escriure és molt solitari. És una gran ajuda tenir algú que confiï en tu. No cal que facin discursos. Normalment n’hi ha prou que hi creguin.





28


Durant la carrera, el meu germà Dave va treballar de conserge a l’institut de Brunswick, el seu antic alma mater. Jo també hi vaig treballar part d’un estiu, no me’n recordo de quin any, era abans de conèixer la Tabby però després de començar a fumar. O sigui que devia tenir dinou o vint anys. Treballava amb un tal Harry, que duia un uniforme verd, una gran cadena per les claus i era coix. (Almenys tenia mans en comptes de ganxos.) Un dia, mentre dinàvem, en Harry em va explicar com s’havia enfrontat a un atac banzai japonès a l’illa de Tarawa, amb tots els oficials japonesos brandant espases fetes amb llaunes de cafè i al darrere els soldats cridant, col·locadíssims, pudents de cascall socarrimat. En sabia, d’explicar històries, el paio.

Un dia havíem de netejar les taques de rovell de les parets de les dutxes de noies. Vaig entrar al vestidor amb la curiositat d’un jove musulmà que de sobte es troba al bell mig de territori femení. Era igual que el de nois, però alhora era completament diferent. No hi havia urinaris de paret, esclar, i hi havia dues caixes metàlliques clavades a les rajoles, sense distintiu, i d’una mida que no era l’adequada per al paper de vàter. Vaig preguntar de què servien.

–Són pels taps de cony –va dir en Harry–. Per aquells dies del mes.

També em vaig adonar que les dutxes, no com les del vestidor de nois, tenien cortines de plàstic rosa enganxades amb unes anelles cromades. Et podies dutxar amb intimitat. L’hi vaig comentar a en Harry i ell va arronsar les espatlles.

–Suposo que a les noies els fa més cosa anar despullades.

Un dia que estava treballant a la bugaderia, me’n vaig recordar i em va venir al cap la primera escena d’un conte: unes noies que es dutxaven en un vestidor sense cortines de plàstic rosa, ni anelles cromades ni intimitat. Llavors, a una de les noies li ve la regla. El que passa és que no sap què és, i les altres noies, amb fàstic, horroritzades, divertides, comencen a llançar-li compreses. O tampons, que en Harry anomenava taps de cony. La noia comença a cridar. Quanta sang! Es pensa que es mor, que les altres noies se’n foten d’ella encara que s’estigui dessagnant. Reacciona. S’hi torna. Però com?

Uns anys abans, havia llegit un article a Life que plantejava la hipòtesi que alguns casos de poltergeist fossin fenòmens de telecinesi (és a dir, la capacitat de moure objectes amb el pensament). Segons l’article, hi havia proves que suggerien que els joves podien ser més propensos a tenir aquest poder, especialment noies que entraven a l’adolescència, just quan tenien la primera…

Pam! Dues idees sense relació, la crueltat adolescent i la telecinesi, juntes, i a mi se m’havia encès una llumeta. Però no vaig deixar de carregar la Washex número dos, no vaig arrencar a córrer per la bugaderia amb els braços enlaire cridant «Eureka!». No era la meva primera bona idea, ni la millor. Malgrat això, em va semblar que podia ser la base d’un bon conte per a Cavalier, encara que em rondés pel cap la possibilitat d’enviar-lo a Playboy, que arribava a pagar fins a dos mil dòlars per conte. Amb aquesta morterada podria comprar una nova transmissió per al Buick i encara me’n quedaria un bon feix per omplir el rebost. Vaig deixar el conte en guaret, fent xup-xup en aquell lloc que no és ni territori conscient ni subconscient. Ja feia de professor la nit que vaig decidir posar fil a l’agulla. Vaig escriure un esbós de tres pàgines a un espai, les vaig arrugar i, fastiguejat, les vaig llençar a la paperera.

El que havia escrit tenia quatre problemes. El primer, i el menys important, era que el conte no m’emocionava. El segon, una mica més important, era que la protagonista no m’agradava gaire. La Carrie White em semblava curta i passiva, una víctima fàcil. Totes les noies llançant-li tampons i compreses i cridant «Tapa-te’l, tapa-te’l!» i a mi em relliscava. El tercer, de més pes, era que no em sentia segur amb l’escenari o el repartiment completament femení. Havia aterrat al Planeta Femella i amb una antiga visita al vestidor femení de l’institut de Brunswick no n’hi havia prou per orientar-m’hi. Per mi, escriure sempre és millor quan és un acte íntim i sexi, pell amb pell. Amb Carrie, em feia la sensació que duia un vestit de neoprè que no em podia treure. El quart problema, el més important de tots, va ser adonar-me que el conte només valdria la pena si era força llarg, segurament més llarg que «De vegades tornen» que ja havia ultrapassat qualsevol límit habitual del que era acceptable en el mercat de les revistes masculines pel que fa a l’extensió. S’havia de deixar molt d’espai per a les fotos d’aquelles animadores que ves a saber per què s’havien oblidat de posar-se les calcetes: era per elles que els paios compraven aquelles revistes. No ho veia clar, això de passar-me dues setmanes o potser un mes escrivint una novel·la curta que no m’agradava i que no podria vendre. Així que la vaig llençar.

L’endemà a la nit, quan vaig tornar de fer classe, la Tabby tenia l’esborrany. Se l’havia trobat buidant la paperera, havia netejat la cendra del manyoc de papers, els havia desarrugat i s’havia assegut a llegir-lo. Volia que continués la història, em va dir. Volia saber què passava. Li vaig dir que no en tenia ni puta idea, de noies d’institut. Va dir que ja m’ajudaria. Tenia el cap una mica inclinat i somreia d’aquella manera tan encantadora i seva.

–Aquí hi ha una veta –va dir–. Ho dic de debò.





29


Mai no em va agradar la Carrie White i mai em vaig creure els motius de la Sue Snell per deixar que el seu nòvio l’acompanyés al ball, però sí que hi havia una veta. La de tota una carrera literària, de fet. La Tabby ho havia intuït i jo també vaig veure-ho quan vaig tenir una pila de cinquanta pàgines a un espai. Estava convençut que cap dels personatges que van anar al ball de la Carrie White l’oblidarien mai. Els pocs que van sobreviure, esclar.

Abans de Carrie, jo havia escrit tres novel·les: Ràbia, La llarga marxa i El fugitiu, que es van publicar després. Ràbia és la més pertorbadora. La llarga marxa potser és la millor. Però cap em va ensenyar tant com Carrie White. El més important: que la impressió inicial d’un escriptor sobre un personatge o personatges pot ser tan errònia com la del lector. I gairebé tan important: adonar-me que parar d’escriure perquè et costa, sigui emocionalment o imaginativament, és una mala idea. De vegades has de seguir encara no en tinguis ganes, i de vegades vas pel bon camí encara que et sembli que no pares de cagar-la.

La Tabby em va ajudar, començant per explicar-me que els dispensadors de compreses dels instituts normalment no funcionaven amb monedes. Ni als professors ni a la direcció els semblava adequat que les noies es passegessin per l’institut amb les faldilles tacades de sang perquè s’havien deixat el moneder a casa, em va dir la meva dona. Jo també hi vaig contribuir, desenterrant records de quan anava a l’institut (treballar de professor d’anglès no m’ajudava perquè ja tenia vint-i-sis anys i estava a l’altre bàndol de la classe), rememorant tot el que sabia sobre les dues noies més solitàries i desgraciades de la meva classe: quina pinta feien, com actuaven, com les tractaven. En molt poques ocasions de la meva carrera m’he ficat en terrenys tan escabrosos.

A una d’aquelles noies li diré Sondra. Ella i la seva mare vivien en una caravana no gaire lluny de casa meva, amb el seu gos, Cheddar Cheese. La Sondra tenia una veu enrogallada i irregular, com si sempre parlés amb la gola plena de mocs. No era grassa, però la carn li queia i tenia la pal·lidesa de la part inferior d’alguns bolets. Tenia els cabells rinxolats, que li arribaven a les galtes cobertes d’acne. No tenia amics (tret d’en Cheddar Cheese, suposo). Un dia la seva mare em va agafar per a un trasllat. Un Crist gairebé de mida natural presidia el menjador de la caravana, amb els ulls cap amunt, la boca cap avall i la sang regalimant de la corona d’espines del cap. Només el cobria un drap al voltant de la cintura i les cuixes; sobre aquest tapall, una panxa xuclada i unes costelles sortides de camp de concentració. Vaig pensar que la Sondra s’havia passat la infància sota la mirada agònica d’aquell déu moribund, i això, sense cap mena de dubte, l’havia marcat i l’havia fet qui era: una marginada tímida i poc agraciada que corria amunt i avall pels passadissos de l’institut com un ratolí espantat.

–És Jesucrist, el meu Senyor, el meu Salvador –va dir la mare de la Sondra, veient que el mirava–. Tu estàs salvat, Steve?

Vaig córrer a dir-li que estava tan salvat com es podia estar, encara que no em semblava que poguessis ser tan bo perquè aquella versió de Jesús intervingués a favor teu. El dolor l’havia embogit. Se li veia a la cara. Si aquell paio tornava, no crec que estigués d’humor per salvar a ningú.

A l’altra noia li diré Dodie Franklin, encara que les altres li deien Dodo o Doodoo. Als seus pares només els interessava una cosa: participar en concursos. I a més a més, ho feien bé: havien guanyat tota mena de premis raríssims, com llaunes de tonyina per un any o un cotxe Maxwell que havia estat d’en Jack Benny. El tenien aparcat a l’esquerra de casa seva, a la part de Durham coneguda com a Southwest Bend, i cada cop es confonia més amb el paisatge. Un cop a l’any, o cada dos, alguna de les revistes locals (el Press-Herald de Portland, el Sun de Lewiston o el Weekly Enterprise de Lisbon) publicava un article sobre totes les bestieses que els pares de la Dodie havien guanyat en rifes, loteries i sortejos. Normalment, hi posaven una foto del Maxwell o d’en Jack Benny amb el seu violí, o les dues alhora.

Els Franklins guanyaven moltes coses, però segur que mai els havia tocat un paquet de roba per a adolescents. La Dodie i el seu germà Bill van dur el mateix cada dia durant el primer any i mig de l’institut: ell, pantalons negres i una camisa de quadres de màniga curta; ella, faldilla negra llarga, mitjons grisos fins al genoll i una brusa blanca sense mànigues. Segur que hi ha lectors que creuen que quan dic «cada dia» exagero, però els que hagin crescut en pobles durant els anys cinquanta i seixanta, saben que no. Al Durham de la meva infància, la gent no es posava ‘guapa’. Vaig anar a col·legi amb nanos que duien el mateix coll de camisa brut mesos i mesos, nanos que tenien la pell plena de llagues i èczemes, nanos amb la cara estranya, com de poma seca, com et queda després d’una cremada sense tractar, nanos que venien a l’escola amb pedres a la carmanyola i aire al termos. No era cap Arcàdia, no.

La Dodie i en Bill Franklin no van tenir problemes a l’escola de Durham, però anar a l’institut volia dir anar a un poble molt més gran, i per a nens com la Dodie i en Bill, Lisbon Falls era sinònim de ridícul i catàstrofe. Vam observar, divertits i horroritzats, com la camisa d’en Bill s’anava descolorint i esfilagarsant de les mànigues cap amunt. Li va caure un botó i hi va posar un clip. Va tapar un estrip darrere del genoll amb cinta adhesiva que havia pintat minuciosament amb un llapis negre. La brusa blanca sense mànigues de la Dodie va començar a esgrogueir-se de tant dur-la, de vella i de les taques de suor acumulades. A mesura que s’anava fent fina, se li transparentaven més els tirants dels sostenidors. Les altres noies se’n fotien d’ella, al començament quan no hi era, i després a la cara. Es va passar de la burla a l’insult. Els nois no hi participàvem perquè ens havíem d’encarregar d’en Bill (sí, jo també hi vaig contribuir, no gaire, però hi era). Crec que la Dodie va rebre més. Les noies no només se’n reien sinó que també l’odiaven. La Dodie era tot allò que temien.

El segon any d’institut, quan vam tornar de les vacances de Nadal, la Dodie va fer una aparició espectacular. En lloc de la faldilla negra atrotinada, ara en duia una de color cirera que li arribava als genolls en comptes de mitja cama. En lloc dels mitjons gastats duia mitges de niló que li quedaven força bé perquè per fi s’havia depilat l’exuberant mata de pèl que li creixia a les cames. En lloc de la brusa vetusta sense mànigues, duia un jersei suau de llana. Fins i tot s’havia fet la permanent. La Dodie era una altra i se li veia que ho sabia. No sé si va estalviar per comprar-se la roba nova, si l’hi havien regalat els seus pares per Nadal o si havia pidolat fins a l’extenuació. És igual, perquè no va servir de res. Aquell dia, l’escarni va ser pitjor que mai. Les seves companyes no tenien cap mena d’intenció de permetre que s’escapés de la gàbia on l’havien tancat: la van castigar pel sol fet d’intentar alliberar-se’n. Jo feia diverses assignatures amb ella i vaig poder observar la desfeta de la Dodie de prop. Vaig veure com el somriure se li fonia, com la guspira dels ulls minvava i desapareixia. Al final del dia tornava a ser la noia d’abans de Nadal: un espectre de cara tova i galtes pigallades que s’esmunyia pels passadissos amb la mirada baixa i els llibres contra el pit.

L’endemà duia la faldilla i el jersei nous. I el dia següent. I l’altre. A final de curs encara els duia, encara que aleshores ja fes massa calor per dur llana i sempre li regalimés la suor pel front i el llavi superior. La permanent casolana no es va repetir i la roba nova es va anar marcint, però les burles van baixar fins a cotes prenadalenques i els insults van parar del tot. Algú havia intentat saltar la tanca i se l’havia tombat, ras i curt. Un cop s’havia frustrat la fuga i els presoners havien passat el recompte, la vida podia tornar a la normalitat.

Quan vaig començar a escriure Carrie, la Sondra i la Dodie eren mortes. La Sondra va deixar la caravana de Durham i l’agònica mirada del salvador moribund i es va instal·lar en un apartament a Lisbon Falls. Devia treballar per allà a prop, segurament en una fàbrica tèxtil o de sabates. Era epilèptica i va morir en un atac: com que vivia sola, no hi havia ningú que l’ajudés quan va caure amb el cap en mala posició. La Dodie es va casar amb un meteoròleg de la televisió que s’havia guanyat una certa fama a Nova Anglaterra pel seu accent tancat. Després de néixer un fill seu –crec que va ser el segon–, la Dodie va baixar al soterrani i es va fotre un tret a l’estómac. Va ser un bon tret (o dolent, depèn de com es miri, suposo), perquè li va tocar la vena porta i la va matar. Al poble deien que havia estat per la depressió postpart, pobrissona. Em temo que les seqüeles de l’institut hi devien haver tingut a veure.

Mai no em va agradar la Carrie, la versió femenina d’Eric Harris i Dylan Klebold, però a través de la Sondra i la Dodie vaig arribar a entendre-la una mica. Em feia pena i també em feien pena els seus companys de classe, suposo que perquè jo, feia anys, n’havia format part.





30


Vaig enviar l’original de Carrie a Doubleday, on havia fet amistat amb un tal William Thompson. I després, podríem dir que me’n vaig oblidar i vaig seguir fent la meva vida, que llavors consistia a fer classes, fer de pare, estimar la meva dona, emborratxar-me els divendres al vespre i escriure contes.

En aquell semestre, la meva hora lliure era la cinquena, just després de dinar. Normalment la passava a la sala de professors, corregint exàmens i amb ganes d’estirar-me al sofà i fer la migdiada: a primera hora de la tarda jo tenia l’energia d’una boa constrictora que s’acaba d’empassar una cabra. Es va encendre l’intercomunicador i la Colleen Sites, la secretària, va preguntar si hi era. Vaig dir que sí i em va demanar que baixés al seu despatx. Tenia una trucada. Era la meva dona.

El camí de la sala de professors a secretaria se’m va fer llarg encara que era hora de classes i no hi havia ningú als passadissos. Em vaig afanyar, quasi corrent, amb el cor a mil. Per fer servir el telèfon dels veïns, la Tabby havia de posar l’abric i les botes a les criatures i només se m’acudien dues raons per fer-ho: que en Joe o la Naomi havien ensopegat i s’havien trencat la cama o que havia venut Carrie.

La meva dona em va llegir un telegrama amb la veu entretallada però feliç de debò. Era d’en Bill Thompson (que més endavant descobriria un escriptor de pa sucat amb oli de Mississippí, en John Grisham), que l’havia enviat després d’intentar trucar i veure que els King ja no tenien telèfon. Deia: FELICITATS. CARRIE JA ÉS OFICIALMENT UN LLIBRE DE DOUBLEDAY. QUÈ ET SEMBLEN 2.500 DÒLARS D’AVANÇAMENT? AIXÒ NOMÉS ÉS EL COMENÇAMENT. UNA ABRAÇADA, BILL.

Dos mil cinc-cents dòlars eren un avançament molt minso, fins i tot a principi dels setanta, però jo no ho sabia ni tenia cap agent literari que me’n pogués informar. Abans que se m’acudís que en podia necessitar un, ja havia generat ben bé tres milions de dòlars d’ingressos, que en bona part es va quedar l’editor (en aquella època, el contracte estàndard de Doubleday era millor que un de vassallatge, però tampoc gaire). I la meva novel·leta de terror adolescent avançava cap a la publicació amb una lentitud exacerbant. Malgrat que la van acceptar a final de març o principi d’abril del 1973, el llançament es va estipular per a la primavera del 1974. No era un cas excepcional. En aquella època, Doubleday era una fàbrica gegantina de literatura que cada mes escopia unes cinquanta novel·les policíaques, romàntiques, de ciència-ficció o westerns, a banda d’una base de pesos pesants com ara Leon Uris i Allen Drury. Jo només era un peixet en un riu molt concorregut.

La Tabby em va preguntar si podia deixar les classes. Li vaig que no, que no n’hi havia prou amb un avançament de dos mil cinc-cents dòlars i un futur gens clar. Si hagués viscut sol, potser sí (hòstia, i tant). Però amb dona i dos fills? Impossible. Recordo que aquella nit vam quedar-nos al llit xerrant i menjant galetes fins tard. La Tabby em va preguntar quant guanyaríem si Doubleday venia els drets de la reedició en butxaca de Carrie, i jo li vaig dir que no ho sabia. Havia llegit que al Mario Puzo li havien donat una pila de diners pels drets de butxaca d’El padrí (quatre-cents mil dòlars, segons el diari) però no creia que Carrie pogués rascar una quantitat així, i suposant que s’edités en butxaca, que ja era molt suposar.

La Tabby em va preguntar (força tímidament, per ser una dona que normalment no tenia pèls a la llengua) si creia que el llibre sortiria en butxaca. Li vaig dir que hi havia força probabilitats, un setanta o vuitanta per cent. Em va preguntar quant podria donar. Vaig dir-li que em semblava que entre deu mil i seixanta mil dòlars.

–Seixanta mil? –va dir, quasi de pedra–. Tant?

Vaig dir que sí, que no era probable, però sí possible. També li vaig recordar que el meu contracte especificava que els beneficis de la publicació en butxaca s’havien de repartir al cinquanta per cent, és a dir, que si Ballantine o Dell acabaven pagant els seixanta mil, a nosaltres ens en tocaven trenta mil. La Tabby no es va dignar a contestar. Tampoc feia falta. Trenta mil dòlars era el que podia aspirar a guanyar donant classes quatre anys, fins i tot comptant els increments salarials. Eren molts diners. Segurament fèiem volar coloms, però aquella nit tocava somiar.





31


Carrie avançava a pas de cargol cap a la seva publicació. Ens vam gastar l’avançament en un cotxe nou (un aburgesament que la Tabby va odiar i criticar amb les expressions més pintoresques del seu argot obrer) i vaig firmar el contracte de professor per al curs 1973-1974. Estava escrivint una nova novel·la, una barreja particular de Peyton Place i Dràcula que vaig titular Second Coming. Ens havíem traslladat a una planta baixa a Bangor, un autèntic forat, però havíem tornat a la ciutat, teníem un bon cotxe i telèfon.

Per ser sincers, Carrie havia desaparegut quasi completament del meu radar. Tenia molta feina amb els nanos, tant els de l’escola com els de casa, i la mare em començava a preocupar. Tenia seixanta-un anys, encara treballava al Pineland Training Center i estava tan divertida com sempre, però en Dave m’havia dit molt sovint que es trobava malament. Tenia la tauleta de nit plena de receptes d’analgèsics i li feia por que li passés alguna cosa dolenta de debò.

–Ja saps que sempre ha fumat com un carreter –em va dir.

Quin un, per parlar! Ell també fumava com un carreter (i jo, i la meva dona estava tipa del que ens costava i de la cendra pertot), però ja sabia què volia dir. I encara que no vivia tan a prop d’ella com en Dave ni la veia tan sovint, l’últim cop la vaig trobar més prima.

–Què hi podem fer? –vaig preguntar.

La pregunta indicava el poc que sabíem de la mare, que era molt reservada. El resultat d’aquella manera de fer era una immensitat grisa allà on la resta de famílies tenien anècdotes. En Dave i jo quasi no sabíem res del nostre pare o la seva família, i molt poc del passat de la mare, incloent-hi la mort increïble (almenys per a mi) de vuit germans i germanes i l’intent fracassat de convertir-se en pianista professional (deia que havia tocat l’òrgan en alguna radionovel·la de l’NBC i a les misses durant la guerra).

–No podem fer res –va respondre en Dave– fins que ens ho demani.

Un diumenge no gaire després d’aquella trucada, en vaig rebre una altra d’en Bill Thompson des de Double-day. Jo estava sol a casa; la Tabby s’havia endut els fills a visitar la seva mare, i jo treballava en un nou llibre, una mena de versió vampírica de la novel·la La nostra ciutat, de Thornton Wilder.

–Estàs assegut? –va preguntar en Bill.

–No –vaig dir jo. Teníem el telèfon penjat a la paret de la cuina i jo era a la porta que donava al menjador.

–Val més que seguis –va dir–. Signet Books s’ha quedat els drets de butxaca de Carrie per quatre-cents mil dòlars.

De petit, una vegada l’avi li va dir a la mare: «Per què no fas callar el nano, Ruth? L’Stephen xerra pels descosits». Era veritat i encara ho és, però aquell Dia de la Mare del 1973 em vaig quedar mut del tot. Allà dret com un estaquirot contra la porta entre la cuina i el menjador em vaig quedar sense paraules. En Bill em va preguntar si encara hi era, mig rient. Sabia que sí.

No el devia haver sentit bé. No podia ser. Aquella idea em va permetre recuperar la veu, almenys.

–Has dit quaranta mil?

–Quatre-cents mil –va dir–. Segons el nostre pacte (referint-se al contracte que havia signat), te’n toquen dos-cents mil. Felicitats, Steve.

Encara era a la porta, mirant cap al nostre dormitori, a l’altra banda del menjador, on hi havia el bressol d’en Joe. El nostre pis a Sanford Street, que ens costava noranta dòlars al mes i aquell home, que només havia vist un cop, em deia que acabava de guanyar la loteria. Les cames em van fer figa. No vaig caure del tot: va ser com si rellisqués lentament fins a quedar-me assegut al peu de la porta.

–N’estàs segur? –vaig preguntar-li al Bill.

Va dir que sí. Li vaig demanar que repetís el número exacte, molt lentament, molt clarament, per assegurar-me que l’havia entès bé. Va dir que el número era un quatre seguit de cinc zeros.

–I després el punt decimal i dos zeros més –va afegir.

Vam parlar una mitja hora més, però jo no recordo ni un mot del que vam dir. Quan vam acabar, vaig intentar trucar a la Tabby a casa la seva mare. La seva germana petita, la Marcella, va dir que la Tab tot just havia marxat. Vaig donar voltes pel pis descalç, morintme de ganes d’explicar la bona notícia a algú. Tremolava de cap a peus. Al final em vaig calçar i vaig baixar al centre. L’única botiga que hi havia oberta al carrer major de Bangor era La Verdiere’s. De cop i volta em va semblar que li havia de comprar un regal a la Tabby pel Dia de la Mare, alguna cosa fora mida, alguna cosa extravagant. Ho vaig intentar, però una de les grans veritats de la vida és que a La Verdiere’s no hi venen res fora mida ni res extravagant. Vaig fer el que vaig poder: li vaig comprar un assecador de cabells.

Quan vaig tornar a casa, ella era a la cuina, desfent les bosses dels nanos i cantant amb la ràdio. Li vaig donar l’assecador de cabells. Em va mirar com si no n’hagués vist mai cap.

–I això per què? –va preguntar.

La vaig agafar per les espatlles. Li vaig explicar la venda dels drets de butxaca. Semblava que no ho entengués i l’hi vaig repetir. La Tabby va mirar per damunt de la meva espatlla el nostre pis merdós de quatre habitacions, com havia fet jo, i va començar a plorar.





32


El primer cop que em vaig emborratxar va ser l’any 1966, en un viatge de final de curs a Washington. Hi vam anar en autocar, uns quaranta alumnes i tres acompanyants (de fet, un era en Bola de Billar en persona) i vam passar la primera nit a Nova York, on en aquella època es permetia beure a partir dels divuit. Gràcies als meus problemes d’oïda i les meves amígdales desastroses, jo gairebé en tenia dinou. Camp per córrer.

La colla dels més agosarats vam trobar una botiga de licors a la cantonada de l’hotel. Vaig donar un cop d’ull a les estanteries, tenint en compte que el que em podia gastar no era cap fortuna. Tot era excessiu: massa ampolles, massa marques i massa preus per sobre els deu dòlars. Vaig acabar rendint-me i li vaig preguntar a l’encarregat rere el taulell (el mateix paio calb de bata grisa amb cara d’avorriment que, n’estic segur, ven primeres ampolles als joves verges des del despuntar del comerç) què tenia que fos barat. Sense dir res, va treure una ampolla de whisky Old Log Cabin i la va posar damunt de l’estoreta marca Winston al costat de la caixa. A l’etiqueta hi posava 1,95 $. Un bon preu.

Recordo que aquella nit em van dur a l’ascensor –o potser ja era el dia següent– en Peter Higgins (el fill d’en Bola de Billar), en Butch Michaud, en Lenny Partridge i en John Chizmar. Ho recordo més com una escena de televisió que com un fet real. Era com si ho veiés tot des de fora de mi. Dins meu hi queda el just per saber que estic perjudicadíssim, a escala planetària o fins i tot galàctica.

La càmera segueix la nostra pujada fins al pis de les noies. La càmera em segueix pel passadís, vaig a empentes i rodolons, tot un espectacle. Prou divertit, sembla. Les noies van en camisa de dormir, bata, rul·los i cremes. Se’n riuen de mi, però no sembla que se’n fotin. Tot se sent esmorteït, com si estigués encotonat. Intento dir-li a la Carole Lemke que m’encanta el seu pentinat i que té els ulls blaus més meravellosos del món. El que em surt és una mena de «tienunulsblaus enmesravellosumon». La Carole riu i fa que sí, com si m’entengués perfectament. Soc molt feliç. El món em veu com un pallús, sens dubte, però un pallús feliç, tothom m’estima. Passo una estona intentant explicar-li a la Gloria Moore que he descobert La vida secreta de Dean Martin.

En algun moment posterior, em trobo al llit. El llit està quiet, però l’habitació no para de giravoltar, cada cop més de pressa. Penso que gira com el meu tocadiscos Webcor, on posava Fats Domino i ara Dylan i els Dave Clark Five. L’habitació és el tocadiscos, jo soc l’eix i aquest ast no trigarà a vomitar pollastres i el que faci falta.

Em desmaio per un moment i quan em desperto, estic de genolls al lavabo de l’habitació doble que comparteixo amb el meu amic Louis Purington. No tinc ni idea de com hi he arribat, però sort que ho he fet, perquè el lavabo està cobert de vòmit groc i brillant. Sembla blat de moro, penso, i només això ja em fa tornar a vomitar. No surt res més que fils de bava amb gust de whisky, però tinc la sensació que el cap m’explotarà. No puc caminar. Torno al llit de quatre grapes amb els cabells suats tapant-me els ulls. Demà em trobaré millor, penso, i torno a desmaiar-me.

L’endemà tinc l’estómac més bé però el diafragma em fa mal de tant vomitar i el cap em batega com si tingués mal de queixal per tota la boca. Els ulls se m’han convertit en lupes, la llum espantosament intensa del matí que entra per les finestres de l’hotel s’hi concentra i d’aquí poc calarà foc al meu cervell.

Participar en les activitats d’aquell dia (anar fins a Times Square, un passeig en barca fins a l’Estàtua de la Llibertat, pujar a l’Empire State Building) era impossible. Caminar? Ecs. Barcos? Doble ecs. Ascensors? Ecs a la quarta potència. Déu meu, quasi no em puc moure. Dono una excusa poc convincent i em passo el dia al llit. Al vespre em trobo una mica millor. Em vesteixo, m’arrossego pel passadís fins a l’ascensor i baixo al vestíbul. Menjar encara m’és impossible, però crec que ja podria fotre’m un ginger ale, amb un cigarro i una revista. I qui em trobo allà, assegut en una butaca llegint un diari? Ni més ni menys que el senyor Earl Higgins, conegut com a Bola de Billar. Passo pel seu costat tan silenciosament com puc, però no me’n surto. Quan torno de la botiga de l’hotel, té el diari a la falda i em mira. El cor em fa un salt. Altre cop problemes amb el director, segurament pitjor que allò del Village Vòmit. Em crida i descobreixo una cosa interessant: en Higgins és bon paio. Em va esbroncar de debò pel meu diari satíric però potser va ser perquè l’hi va demanar la senyora Margitan. I, al capdavall, acabava de fer setze anys. El dia de la meva primera ressaca, estic a punt de fer-ne dinou, m’han acceptat a la universitat pública i quan torni del viatge de final de curs, treballaré a la fàbrica.

–Em pensava que et trobaves malament i no podies anar a visitar Nova York amb la resta de companys –diu en Bola de Billar. Em mira de dalt a baix.

Li dic que sí, que em trobava malament.

–Quina llàstima perdre-t’ho –diu en Bola de Billar–. Ara et trobes millor?

Sí, em trobava millor. Segurament era una grip estomacal, un d’aquells virus que duren vint-i-quatre hores.

–Espero que no et torni a agafar aquest virus –va dir–. Almenys no en aquest viatge –em mira més, com preguntant-me amb els ulls si ens hem entès.

–Segur que no –dic, de debò.

Ara ja sé què vol dir estar borratxo: una vaga sensació de bona voluntat, una sensació més nítida que gran part de la teva consciència és fora del teu cos, que flota com una càmera d’una pel·lícula de ciència-ficció i ho filma tot, i després el malestar, els vòmits i el mal de cap. No, no em tornarà a agafar aquest virus, em dic, ni en aquest viatge ni mai més. Amb una vegada n’hi ha prou per saber què és. Només un ximple ho provaria un altre cop, i només un tocat de l’ala (un tocat de l’ala masoquista) dedicaria bona part de la seva vida a beure.

L’endemà anem cap a Washington, amb una parada a territori amish. Al costat d’on aparca l’autocar hi ha una botiga de licors. Entro a donar-hi un cop d’ull. A Pennsilvània, l’edat per beure és als vint-i-un, però segur que els aparento amb el meu bon (i únic) trajo i l’abric negre d’en Fazza. De fet, dec semblar un jove exconvicte acabat de sortir de la presó, alt, famolenc i amb cara de sonat. L’encarregat em ven una ampolleta de Four Roses sense demanar-me cap documentació, i quan parem per dormir ja torno a estar borratxo.

Al cap d’uns deu anys, soc amb en Bill Thompson en una taverna irlandesa. Tenim moltes coses a celebrar, sobretot que he acabat el meu tercer llibre, The Shining. Que, precisament, va d’un escriptor alcohòlic i exprofessor. És juliol i és la nit de l’All-Star de beisbol. La nostra idea és fotre’ns un bon tiberi i després beure fins a caure rodons. Engeguem amb un parell de copes a la barra i jo començo a llegir tots els rètols: «Pren-te un Manhattan a Manhattan», «Dimarts, 2 per 1», «Treballar és la condemna de la classe bevedora». I allà just al meu davant n’hi ha un que fa així: «Especial matiners! Bloody-Marys a dòlar, dl-dv, 8 h a 10 h».

Crido el cambrer. S’acosta. És calb, duu una jaqueta grisa, podria ser el paio que em va vendre la primera ampolla el 1966. Segurament l’és. Assenyalo el rètol i li pregunto:

–Qui ve a les nou menys deu del matí i demana un bloody mary?

Jo somric, però ell no.

–Universitaris –respon–, com tu.





33


El 1971 o 1972, la Carolyn Weimer, la germana de la mare, va morir de càncer de mama. La mare i la meva tia Ethelyn (la bessona de la Carolyn) van agafar un vol cap a l’enterrament a Minnesota. Feia vint anys que la mare no volava. A la tornada, va començar a sagnar profusament del que ella en deia «allà baix». Malgrat que el seu cos feia molt de temps que ja havia passat aquella època, es va dir que devia ser simplement una última menstruació. Tancada al lavabo diminut de l’avió de la TWA que no parava de trontollar, va estroncar la sangada amb tampons («tapa-te’l, tapa-te’l», haurien xiscat la Sue Snell i les seves amigues) i va tornar al seu seient. No li va dir res a l’Ethelyn ni tampoc a en David o a mi. No va anar a veure en Joe Mendes a Lisbon Falls, el seu metge de capçalera des de temps immemorials. En comptes de tot això, va fer el que sempre feia quan hi havia problemes: com que era tan reservada, res. I durant una temporada, tot semblava que anava bé: li agradava la feina, s’ho passava bé amb els amics i els quatre nets, dos d’en Dave i dos de meus. Llavors tot va deixar d’anar bé. L’agost del 1973, en una revisió després d’una operació per treure-li algunes de les seves varius tremendes, li van diagnosticar càncer d’úter. Crec que la Nellie Ruth Pillsbury King, la que un cop va llançar un bol de gelatina a terra i hi va ballar al damunt mentre els seus dos fills es pixaven de riure en un racó, es va morir de vergonya. Literalment.

El final va ser el febrer de 1974. Ja m’havien començat a arribar petites quantitats dels diners que generava Carrie i vaig poder ajudar a pagar les despeses mèdiques –quin consol més magre. I vaig ser-hi en els darrers moments, dormint a l’habitació de convidats de cal Dave i la Linda. La nit anterior m’havia emborratxat però no tenia una gran ressaca, per sort. Ningú voldria estar ressacós al llit de mort de la seva mare.

En Dave em va despertar a un quart de set del matí, xiuxiuejant des de l’altra banda de la porta que creia que a la mare li faltava poc. Quan vaig entrar al dormitori principal, ell seia al llit i li aguantava un cigarro a la mare perquè se’l fumés amb penes i treballs. Estava mig inconscient, els ulls se li anaven d’en Dave a mi, una vegada i una altra. Vaig seure al costat d’en Dave, vaig agafar el cigarro i l’hi vaig aguantar a la boca. Va estirar els llavis per aferrar-se al filtre. Al costat del llit, unes galerades enquadernades de Carrie es reflectien infinitament en un conjunt de miralls. La tia Ethelyn l’hi havia llegit en veu alta més o menys un mes abans que morís.

Els ulls de la mare passaven d’en Dave a mi, d’en Dave a mi, d’en Dave a mi. Havia baixat de setanta-dos quilos a quaranta. Tenia la pell groga i tan estirada que semblava una d’aquelles mòmies que treuen a passejar els mexicans el Dia dels Morts. Vam fer torns per aguantar-li el cigarro i quan només quedava el filtre, el vaig apagar. –Els meus nois –va dir, abans de caure en una mena de son o d’inconsciència. El cap em feia mal. Vaig agafar un parell d’aspirines d’una de les moltes caixes de medecines que tenia a la tauleta. En Dave li va agafar una mà i jo l’altra. A sota els llençols no hi havia el cos de la nostra mare sinó el d’una nena desnerida i esguerrada. En Dave i jo vam fumar i vam xerrar una estona. No recordo què dèiem. La nit anterior havia plogut, la temperatura havia baixat i al matí els carrers estaven gebrats. Sentíem com el silenci que feia després de cada alenada feixuga s’anava allargant més i més. Al final, les alenades es van acabar i tot va ser silenci.





34


Vam enterrar la mare a l’església congregacionalista de Southwest Bend. Ella anava a la de Methodist Corners, per on també havíem passat en Dave i jo, però estava tancada pel fred. Jo vaig fer-li una elegia i va quedar prou bé, pel pet que duia.





35


Els alcohòlics alcen bastions com els holandesos fan dics. Vaig passar-me els primers dotze anys de casat repetint-me a mi mateix que «és que m’agrada beure». També vaig fer servir la famosa Defensa Hemingway. Encara que mai no va ser explicitada (això els homes no ho fan), la Defensa Hemingway fa més o menys així: com que soc escriptor, soc molt sensible, però també soc un home, i els homes de debò no es deixen vèncer per la seva sensibilitat. Només els mariques. Per això bec. Com, si no, em podria encarar amb l’horror existencial i seguir treballant? I, a part, tranqui, que controlo. Els homes de debò sempre controlem.

Fins que, a començament dels vuitanta, l’assemblea legislativa de Maine va aprovar una llei sobre ampolles i llaunes retornables. En comptes de llençar-les a les escombraries, les meves llaunes de mig litre de Miller Lite anaven a parar a un contenidor de plàstic al garatge. Un dijous a la nit vaig anar a deixar-hi les últimes baixes birreres i vaig veure que aquell contenidor, que dilluns a la nit estava buit, gairebé estava ple. I com que jo era l’únic de casa que bevia Miller Lite…

Hòstia puta, soc alcohòlic, vaig pensar. I dins meu cap veu em va dur la contrària: al capdavall, jo havia escrit The Shining sense adonar-me’n (almenys fins aquella nit) que estava escrivint sobre mi. No vaig reaccionar a aquella idea negant-la o matisant-la: la por m’ho va fer veure clar. «Ara hauràs d’anar amb compte», recordo perfectament que vaig pensar, «perquè si la cagues…».

Si la cagava, si me la fotia amb el cotxe en una carretereta o rebentava una entrevista en directe a la televisió, algú em diria que em controlés i dir-li a un alcohòlic que es controli és com dir-li a algú que s’està escagarrinant sense remei que controli els seus esfínters. Un amic meu que havia passat per això explica una història divertida sobre el seu primer intent per redreçar la seva vida cada cop més descontrolada. Va anar a un psicòleg i li va dir que a la seva dona la preocupava que begués tant.

–Quant beu? –va preguntar el psicòleg.

El meu amic es va mirar el psicòleg amb incredulitat.

–Tot –va dir, com si fos evident.

Sé com se sentia. Fa gairebé dotze anys que no bec i encara em sembla increïble veure algú en un restaurant amb una copa de vi a mitges. M’agafen ganes d’aixecar-me, anar cap a la seva taula i cridar-li a la cara: «Acabate-la! Per què no te l’acabes?». Això de beure com a acte social em semblava ridícul: si no vols emborratxar-te, per què no beus una coca-cola?

Les nits dels meus darrers cinc anys de bevedor sempre acabaven amb el mateix ritual: buidava a la pica les birres que quedaven a la nevera. Si no ho feia, me n’aniria al llit i em cridarien fins que m’aixequés i me’n fotés una altra. I una altra.





36


El 1985, al meu problema amb l’alcohol vaig afegir-hi les drogues, però seguia funcionant amb relativa normalitat, com fan la majoria d’addictes. M’aterria la idea de no ser-ne capaç: feia temps que no sabia viure d’una altra manera. Amagava tan bé com podia les drogues que prenia, per por (què faria sense? Havia oblidat com funcionar estant sobri) i per vergonya. Tornava a eixugar-me el cul amb ortigues, ara cada dia, però no podia demanar ajuda. A la meva família no ho fèiem així. A la meva família fumaves cigarros, ballaves sobre gelatina i que cadascú es busqui la vida.

Tot i això, la part de mi que escriu, la part profunda que sabia que era alcohòlic des del 1975, quan vaig escriure The Shining, no estava disposada a acceptar-ho. Aquesta part de mi no és silenciosa. Va començar a cridar ajuda de l’única manera que sabia, a través de la ficció i els meus monstres. A final del 1985 i començament del 1986, vaig escriure Misery (títol que descrivia força bé el meu estat mental), que narra com un escriptor és presoner d’una infermera psicòtica que el tortura. La primavera i l’estiu del 1986, vaig escriure Tommyknockers i sovint escrivia fins la mitjanit, amb el cor bategant a cent trenta pulsacions per minut i boles de cotó entaforades al nas per estroncar la sang de tanta cocaïna.

Tommyknockers és una novel·la de ciència-ficció dels anys quaranta; la protagonista, escriptora, descobreix una nau alienígena enterrada. La tripulació encara és dins, no estan morts, hibernen. Els extraterrestres es fiquen al teu cap i comencen a fer trapelleries. Et donen energia i una mena d’intel·ligència superficial (l’escriptora, Bobbi Anderson, inventa una màquina d’escriure telepàtica i un bullidor atòmic, entre d’altres). Tu, a canvi, els dones l’ànima. Era la millor metàfora sobre les drogues i l’alcohol que se li va acudir al meu cervell esgotat i estressat.

Poc després, la meva dona va veure que sol no me’n sortiria d’aquell espiral de decadència espantós i s’hi va ficar. No devia ser fàcil –jo havia perdut el senderi– però se’n va sortir. Va organitzar un grup d’intervenció amb familiars i amics i em van obsequiar amb una espècie de documental sobre la vida a l’infern. La Tabby va començar llençant sobre la catifa una bossa d’escombraries plena del que havia trobat al meu despatx: llaunes de cervesa, burilles de cigarro, cocaïna en ampolletes de gram i cocaïna en bossetes de plàstic, culleres per a la coca tacades de mocs i sang, Valium, Xanax, ampolles de xarop per a la tos Robitussin i NyQuil antigripal, fins i tot ampolles d’elixir bucal. Feia més o menys un any, la Tabby va observar que ampolles enormes de Listerine desapareixien amb gran rapidesa del lavabo i em va preguntar si me les bevia. Vaig respondre amb altivesa que esclar que no. I era cert. Preferia beure’m l’Scope. Tenia més bon gust pel seu toc de menta.

El perquè d’aquella intervenció, que segur que va ser tan desagradable per a la meva dona, fills i amics com per a mi, era que m’estava morint al seu davant. La Tabby em va dir que podia triar: o me n’anava a rehabilitació o me n’anava de casa. Em va dir que els fills i ella m’estimaven i que precisament per això cap d’ells volia presenciar el meu suïcidi.

Vaig regatejar, que és el que fan els addictes. Vaig ser encantador, com tots els addictes. Al final em van deixar dues setmanes per pensar-m’ho. En perspectiva, això sembla que resumeix perfectament la bogeria d’aquella època. Un paio dalt d’un edifici en flames. Arriba l’helicòpter, llança l’escala de corda. «Puja!», crida l’home des de la porta de l’helicòpter. El paio de dalt de l’edifici en flames respon: «Dona’m dues setmanes per pensar-m’ho».

Però sí que vaig pensar-hi, tant com em va permetre l’estat de confusió, i el que em va convèncer, al final, va ser l’Annie Wilkes, la infermera psicòpata de Misery. L’Annie era la coca, l’Annie era el mam i vaig decidir que estava tip de ser el seu escriptor de companyia. Em feia por no ser capaç de treballar més sense alcohol ni drogues però vaig decidir (repeteixo, tant com era capaç de decidir res en aquell estat mental de tristesa i desesperació) que si feia falta, canviaria l’escriptura per conservar el matrimoni i poder veure créixer els meus fills.

No va caldre. La idea que la creació i les substàncies que alteren la consciència estan entrelligades és un dels grans mites intel·lectuals de la nostra època. Hi ha quatre escriptors del segle vint que, segurament, amb la seva obra, són els que més hi han contribuït: Hemingway, Fitzgerald, Sherwood Anderson i el poeta Dylan Thomas. Són els que han forjat aquesta visió d’un erm existencial angloparlant on la gent viu desconnectada dels altres en una atmosfera d’asfíxia emocional i desesperació. Aquestes idees són molt familiars a la majoria d’alcohòlics: la reacció més habitual és trobar-les gracioses. Els escriptors addictes són simplement addictes, és a dir, borratxos i ionquis normals i corrents. La idea que les drogues i l’alcohol són necessaris per estabornir una sensibilitat excessiva només és la típica justificació de merda. He sentit conductors de llevaneus alcohòlics fer servir la mateixa excusa, que beuen per calmar els dimonis. És igual si ets en James Jones, en John Cheever o un rodamon borratxo que dormita a Penn Station; per a l’addicte, el dret a beure o drogar-se s’ha de protegir sigui com sigui. Hemingway i Fitzgerald no bevien perquè eren creatius, alienats o moralment dèbils. Bevien perquè això és el que fan els alcohòlics. Les persones creatives potser tenen més risc de ser alcohòlics o drogoaddictes que la gent que fa altres feines, però, i què? Tots fem més o menys la mateixa pinta quan vomitem a la claveguera.





37


A les acaballes d’aquella peripècia, bevia una caixa de llaunes de mig litre cada nit, i hi ha una novel·la, Cujo, que gairebé no recordo haver escrit. No ho dic ni orgullós ni avergonyit, sí amb una vaga sensació de pena i pèrdua. M’agrada, aquell llibre. Tant de bo me’n recordés d’haver-m’ho passat bé escrivint les parts bones.

En els pitjors moments, ja no volia ni beure ni estar sobri. Em sentia foragitat de la vida. Quan vaig començar el camí de tornada, només volia creure la gent que deia que tot milloraria amb el temps. I mai no vaig parar d’escriure. Molt d’aquell material era fluix i pla, però almenys escrivia. Vaig enterrar totes aquelles pàgines tristes i sense grapa al fons del calaix de l’escriptori i vaig seguir amb el projecte següent. A poc a poc, vaig recuperar el tremp i després l’alegria. Vaig sentir-me agraït de recuperar la família i poder tornar a treballar bé em va donar tranquil·litat. Tornava com quan es torna a la casa d’estiueig després d’un hivern llarg i comproves si hi ha res trencat o si t’han robat durant els mesos de fred. No, tot era a lloc, encara. Un cop descongelades les canonades i donada l’electricitat, tot funcionava.





38


De l’últim que us vull parlar en aquesta secció és del meu escriptori. Em vaig passar anys somiant en un d’aquells grans escriptoris de roure massís que senyoregen l’habitació: prou de tauletes infantils en una caravana, prou de forats minúsculs de lloguer. El 1981 vaig trobar la que volia i la vaig col·locar al centre d’un estudi espaiós amb llum zenital (és al darrere de casa i havia sigut un estable). Durant sis anys vaig seure-hi borratxo o passat de voltes, com el capità d’una nau que va cap enlloc.

Un o dos anys després de desenganxar-me, em vaig desfer d’aquella monstruositat i vaig convertir l’estudi en una sala d’estar, escollint els mobles i una bonica catifa turca amb l’ajut de la meva dona. A començament dels noranta, abans d’independitzar-se, els meus fills de vegades hi pujaven al vespre a veure un partit de beisbol o una pel·lícula i menjar pizza. Solien deixar-se una caixa amb les vores de la pizza, però m’era igual. Venien, semblava que s’ho passaven bé amb mi i jo sé que m’ho passava bé amb ells. Vaig comprar-me un altre escriptori (fet a mà, preciós, i la meitat que la baluerna anterior) i el vaig col·locar al fons del despatx, a la banda oest, en un racó sota la teulada. La teulada s’assembla força a on dormia a Durham, però no hi ha rates a les parets ni cap iaia senil cridant des del pis de baix que algú doni menjar al seu cavall Dick. És on estic assegut ara, un home de cinquanta-tres anys amb mala vista, una mica coix i sense ressaca. Faig el que sé fer, tan bé com sé. He superat tot el que us he explicat (i molt més que em guardo) i ara us explicaré tot el que pugui sobre el meu ofici. Com havia promès, no m’allargaré gaire.

Es comença així: posa el teu escriptori en un racó, i cada cop que hi vagis a escriure, recorda per què no és al mig de l’habitació. La vida no està al servei de l’art. És a l’inrevés.





QUÈ ÉS ESCRIURE


Telepatia, esclar. Té gràcia, si t’hi pares a pensar: la gent s’ha passat anys discutint si existia o no, persones com en J. B. Rhine s’han trencat la closca intentant trobar un procediment vàlid que la identifiqués, i resulta que ho tenien davant dels nassos, a tocar, com la carta robada de Poe. Totes les arts depenen de la telepatia en major o menor grau, però crec que escriure n’és la destil·lació més pura. Potser escombro cap a casa, però encara que sigui així, quedem-nos amb l’escriptura, ja que per això som aquí, per pensar-la i per parlar-ne.

Em dic Stephen King. Escric el primer esborrany d’aquesta part al meu escriptori (de sota la teulada) un matí que neva de desembre del 1997. Tinc coses al cap. Algunes preocupacions (problemes de vista, els regals de Nadal encara per comprar, la dona pioca per culpa d’algun virus), algunes alegries (el nostre fill petit ens ha fet una visita sorpresa des de la universitat, vaig pujar a tocar Brand New Cadillac de Vince Taylor amb The Wallflowers), però ara mateix tot això és igual. Soc en un altre lloc, un soterrani on hi ha molta llum i imatges clares. És el lloc que m’he construït per a mi durant anys. Una talaia. Sé que sona estrany, com una contradicció, una talaia que també és un soterrani, però així soc jo. Si et fas una talaia pròpia, és igual si la poses dalt d’un arbre, al terrat de l’Empire State Building o en un precipici del Grand Canyon. Cadascú s’ho fa com vol o com pot.

Aquest llibre hauria de sortir a final d’estiu o a començament de tardor del 2000. Si acaba sent així, aleshores tu estaràs a certa distància cronològica de mi… però és probable que siguis a la pròpia talaia, allà on reps els missatges telepàtics. No és que hi hagis de ser necessàriament: els llibres són l’única màgia portàtil. N’escolto un al cotxe (sempre la versió completa: els audiollibres en versió reduïda són un desastre) i sempre en duc un altre a sobre. Mai se sap quan et caldrà una escapatòria: cues quilomètriques als peatges, el quart d’hora al passadís d’algun edifici universitari esperant avorrit el teu tutor (que està amb algun pocapena que diu que es vol suïcidar perquè ha suspès una assignatura de primer) perquè et signi no sé què, les sales d’espera dels aeroports, les bugaderies en tardes plujoses, i el pitjor de tot, la consulta del metge quan va tard i t’has d’esperar mitja hora perquè et destrossi alguna part sensible. En aquestes ocasions, tenir un llibre m’és indispensable. Si haig de passar una temporada al purgatori abans no m’enviïn cap aquí o cap allà, suposo que sobreviuré si hi ha una biblioteca (si n’hi ha, és probable que estigui plena de novel·les de la Danielle Steel i llibres de cuina, res més: ha-ha, la broma perfecta per a tu, Steve).

Així que llegeixo sempre que puc, però tinc un lloc preferit i suposo que tu també, un lloc amb bona llum i una atmosfera potent. Per a mi, és la butaca blava del meu estudi. Per a tu, potser és el sofà al porxo, el balancí a la cuina o tal vegada assegut al llit: llegir al llit pot ser meravellós, sempre que puguis tenir la pàgina ben il·luminada i no siguis propens a vessar el cafè o el conyac als llençols.

Suposem, doncs, que ets al teu lloc preferit de recepció, de la mateixa manera que jo soc al meu lloc preferit de transmissió. Haurem de fer el nostre exercici de comunicació mental a través del temps, a part de la distància, però no crec que això sigui cap problema real: si encara som capaços de llegir Dickens, Shakespeare i (amb l’ajuda d’una o dues notes a peu de pàgina) Heròdot, crec que no ens costarà el salt entre 1997 i 2000. Doncs som-hi: telepatia en acció. Veuràs que no amago res a la màniga i que no moc els llavis. I segurament tu tampoc.

Mira: una taula amb un tapet vermell. Al damunt, una gàbia de la mida d’una peixera petita. A dins, un conill blanc amb el nas rosa i els ulls rivetejats del mateix color. Amb les potes del davant agafa un tros de pastanaga que rosega amb delectació. Al llom, hi té el número 8 dibuixat perfectament amb tinta blava.

Veiem el mateix? Per assegurar-nos-en del tot, hauríem de quedar i contrastar notes, però jo crec que sí. Segur que hi ha matisos, esclar: alguns receptors veuran un tapet granat, d’altres escarlata o més gammes (per als daltònics, el tapet vermell és del gris fosc de la cendra). Potser n’hi haurà que veuran les vores fistonades, d’altres llises. Els esperits més decoratius potser hi afegeixen alguna blonda, i només faltaria! El meu tapet és el vostre tapet.

De la mateixa manera, el tema de la gàbia deixa molt d’espai a la interpretació individual. Per començar, està descrita mitjançant una «comparació imprecisa», que només serveix si tu i jo veiem el món i mesurem les coses amb una mirada semblant. És fàcil ser descurós quan es fan comparacions imprecises, però l’alternativa és una precisió llepafils pels detalls que fa que escriure no sigui gens divertit. Què haig de dir, «a la taula hi ha una gàbia d’un metre de profunditat, seixanta centímetres d’ample i trenta-cinc centímetres d’alçada»? Això no és prosa, això és un manual d’instruccions. El paràgraf tampoc ens diu de quin material és la gàbia: de filferro?, de barres d’acer?, de vidre? És important? Tots entenem que la gàbia és un objecte que permet veure-hi a través. A banda d’això, la resta ens és igual. El més interessant no és ni tan sols el conill que rosega pastanagues dins la gàbia, sinó el número que té al llom. No és un sis, ni un quatre, ni un noranta-nou coma cinc. És un vuit. Això és el que mirem i tots ho veiem. No t’ho he dit. No m’ho has preguntat. Jo no he obert la boca i tu tampoc. No vivim ni en el mateix any, ni encara menys a la mateixa habitació, i malgrat tot estem junts. A prop.

Les nostres ments s’han trobat.

Jo t’he enviat una taula amb un tapet vermell, una gàbia, un conill i un número vuit en tinta blava. Tu ho has rebut tot, especialment el número vuit. Hem protagonitzat un acte de telepatia. Cap romanço: telepatia de debò. No vull donar-hi més voltes, però abans d’avançar, has de saber que no m’estic passant de llest, que no dic bestieses.

Pots prendre’t l’escriptura amb nervis, excitació, esperança o fins i tot desesperació (quan et sembla que mai podràs posar a la pàgina el que tens al cap o al cor). Pots encarar-t’hi amb els punys preparats i els ulls mig tancats, a punt per estomacar-te amb qui faci falta. Pots fer-ho perquè vols que la teva nòvia es casi amb tu o perquè vols canviar el món. Pren-t’ho com vulguis, però no a la lleugera. Deixa’m que ho torni a dir: no et prenguis la pàgina en blanc a la lleugera.

No et dic que li facis reverències o que no et facis preguntes. No et dic que siguis políticament correcte o que abandonis el sentit de l’humor (espero que en tinguis!). No es tracta de cap concurs de popularitat, ni les olimpíades de la moral ni tampoc no és cap església. Però es tracta d’escriure, collons, no de rentar el cotxe o maquillar-se. Si t’ho prens seriosament, ens entendrem. Si no pots, o no vols, val més que tanquis el llibre i facis alguna altra cosa.

Rentar el cotxe, per exemple.





CAIXA D’EINES





L’avi era fuster

feia bancs, botigues i cases,

fumava Camel com un carreter

i no parava de serrar planxes.

S’hi podia comptar:

polia les portes com cal

i votava Eisenhower

perquè Lincoln va guanyar.



És una de les meves lletres preferides de John Prine, segurament perquè el meu avi també va ser fuster. Botigues i bancs, no ho sé, però Guy Pillsbury va construir una pila de cases i es va passar un grapat d’anys lluitant contra l’oceà Atlàntic i els durs hiverns de la costa perquè no s’enduguessin la casa que Winslow Homer tenia a Prout’s Neck. En Fazza fumava puros, no camels. Era el meu oncle Oren, també fuster, qui fumava camels. Quan en Fazza es va jubilar, va ser ell qui va heretar la caixa d’eines del vell. No la recordo al garatge el dia que em va caure el bloc de ciment al peu, però segurament devia ser al seu lloc, al costat d’on el cosí Donald guardava els pals d’hoquei, els patins i el guant de beisbol. Era de les grans, tenia tres pisos, els dos de dalt es podien treure, i els tres estaven dividits en compartiments tan ben pensats com les caixetes xineses. Era feta a mà, evidentment, amb peces de fusta fosca travades amb claus petitons i tires metàl·liques. La tapa tenia unes tanques que, a mi, de petit, em semblaven les de la carmanyola d’un gegant. La part interior de la tapa estava folrada de seda, força estrany per aquell context, i encara més pel dibuix: roses de mil fulles mig esborrades per una capa de greix i brutícia. A cada banda hi tenia un gran agafador. D’aquestes caixes d’eines no se’n veien pas al Wal-Mart o a Western Auto, ja em pots ben creure. Quan va passar a mans del meu oncle, al fons hi va trobar un gravat de coure d’un quadre famós de Homer –crec que es deia La ressaca–. Al cap d’uns anys, va demanar que l’hi autentifiqués un expert en Homer de Nova York, i uns anys després crec que el va vendre per una bona picossada. Com va anar, exactament, que en Fazza aconseguís el gravat, és un misteri, però l’origen de la caixa d’eines no en té cap: se la va fer ell mateix.

Un estiu vaig ajudar l’oncle Oren a canviar la mosquitera trencada de la part posterior de la casa. Devia tenir vuit o nou anys. Recordo seguir-lo amb la mosquitera de recanvi al cap, com un indígena d’una pel·lícula de Tarzan. Duia la caixa d’eines agafada amb les dues nanses a l’altura de les cuixes. Com sempre, l’oncle Oren portava pantalons caqui i una samarreta blanca i neta. La suor li feia brillar els cabells, grisos i curts, tallats a l’estil militar. Un Camel li penjava del llavi inferior. (Anys després, quan em va veure el paquet de Chesterfield que duia a la butxaca de la camisa, se’n va fotre i va dir que allò ho fumava la púrria.)

Quan vam arribar, finalment, a la finestra que tenia la mosquitera trencada, va deixar la caixa d’eines a terra amb un sospir de descans. Quan en Dave i jo intentàvem aixecar-la del seu lloc al garatge, cadascun per una nansa, gairebé no podíem. Esclar que llavors érem uns marrecs, però calculo que, plena del tot, la caixa d’eines d’en Fazza devia pesar entre quaranta i seixanta quilos.

L’oncle Oren em va deixar obrir-la. Les eines que més es feien servir eren a la part de dalt: un martell, una serra, unes alicates, dues claus angleses fixes i una de graduable, un nivell amb aquella màgica finestra groga al centre, un trepant (amb les diverses broques perfectament endreçades més avall, a les profunditats) i dos tornavisos. L’oncle Oren me’n va demanar un.

–Quin? –vaig preguntar.

–El que sigui –va respondre.

La mosquitera trencada estava fixada amb bagues i era igual si feies servir un tornavís normal o de creu. Aquests cargols es treien passant la punta del tornavís pel forat de dalt del cargol i fent-lo girar com les llantes d’un cotxe després d’haver-ne afluixat les rosques.

L’oncle Oren va treure els cargols (n’hi havia vuit, me’ls va donar perquè els guardés) i va despenjar la mosquitera vella. La va deixar dreta contra la paret i va agafar la nova. Els forats del marc de la mosquitera coincidien perfectament amb els de la finestra. Al veure-ho, l’oncle Oren va fer un grunyit de satisfacció. Li vaig passar les bagues, una rere l’altra: les cargolava amb els dits i les collava igual que abans les havia afluixat, fent passar la punta del tornavís pel forat de dalt del cargol i girant.

Un cop la mosquitera va quedar ben fixada, l’oncle Oren em va donar el tornavís i em va dir que el guardés a la caixa d’eines i la tanqués. Jo ho vaig fer, però estava sorprès. Li vaig preguntar per què havia carregat la caixa d’eines d’en Fazza per tota la casa si només necessitava un tornavís. L’hauria pogut dur a la butxaca de darrere dels pantalons.

–Sí, Stevie –va dir ell mentre s’ajupia a agafar-la per les dues nanses–, però no sabia si hauria de fer alguna cosa més. Val més dur sempre totes les eines per si de cas. Si no, corres el risc de tenir algun entrebanc i quedar-te amb un pam de nas.

El que vull dir és que per aconseguir escriure realment bé, has de construir-te la teva pròpia caixa d’eines i muscular-te prou per poder tenir-la sempre a l’abast. Aleshores, en comptes de quedar-te amb un pam de nas quan tinguis un entrebanc, potser seràs capaç d’agafar l’eina correcta i posar-hi remei immediatament.

La caixa d’eines d’en Fazza tenia tres pisos. Crec que la teva n’hauria de tenir, com a mínim, quatre. En pots tenir cinc o sis, suposo, però arriba un moment que la caixa d’eines es fa massa grossa per ser carregada i llavors perd la seva virtut principal. També necessitaràs tots aquells petits compartiments per als cargols i les rosques, però què hi poses i a on, això ja és cosa teva, oi? T’adonaràs que ja tens la majoria d’eines que et fan falta, però et recomano que te les tornis a mirar d’una en una quan les guardis a la caixa. Intenta mirar-te-les com si fossin noves, fes memòria de la seva funció, i si n’hi ha alguna de rovellada (és més que probable si fa temps que no les endreces com cal), neteja-la bé.

Les eines habituals van a dalt de tot. La més comuna de totes, el pa de l’escriptura, és el vocabulari. En aquest cas, pots carregar alegrement el que tinguis sense cap mena de sentiment de culpa o d’inferioritat. Tal com va dir-li la puta al mariner vergonyós: «Rei, no es tracta del que tens, sinó de com ho fas servir».

Alguns escriptors tenen un vocabulari descomunal; són gent que saben perfectament què és un ditirambe insalubre o un hàpax filigrana, persones que fa trenta anys que no fallen als concursos de paraules de la televisió. Per exemple:

Les qualitats de corretjós, indeteriorable i gairebé indestructible eren atributs inherents de la forma d’organitzar-se de la cosa, i pertanyien a alguna mena de cicle paleogènic de l’evolució dels invertebrats que es trobava completament fora de l’abast de la nostra capacitat especulativa.

H. P. LOVECRAFT, A les muntanyes de la follia



Què us sembla? Un altre:

En algunes [tasses] no hi havia cap evidència que s’hi hagués plantat res; en d’altres, tiges marrons i dretureres testimoniaven alguna mena d’estrall inescrutable.

T. CORAGHESSAN BOYLE, Budding Prospects



I encara un tercer, aquest és dels bons, t’agradarà:

Algú li va arrabassar la bena a la vella i la van apartar amb el malabarista i quan la companyia es va aplegar per dormir i el foc baix crepitava com si estigués viu, els quatre encara estaven ajupits vora el foc, entre andròmines estranyes, mirant el vent que tombava les flames esfilagarsades com si les xuclés alguna mena de remolí des del buit de més enllà, un vòrtex en aquella terra eixorca on quedaven abolits tot trànsit humà i cadascuna de les seves previsions.

CORMAC MCCARTHY, Meridià de sang





Altres autors fan servir un vocabulari més reduït i senzill. No sé si calen exemples d’això, però en posaré uns quants dels que més m’agraden:

Va arribar al riu. El riu hi era.

ERNEST HEMINGWAY, El gran riu dels dos cors





Van enxampar el nano fent el porc sota les grades.

THEODOR STURGEON, Some of your blood



Va anar així.

DOUGLAS FAIRBAIRN, Shoot



Alguns dels propietaris eren amables perquè detestaven el que havien de fer, i alguns estaven enfadats perquè no els agradava ser cruels, i alguns d’ells eren distants perquè feia temps que s’havien adonat que no es podia ser propietari si no eres distant.

JOHN STEINBECK, El raïm de la ira





La frase de Steinbeck és especialment interessant. L’original anglesa3 té cinquanta paraules, de les quals trentanou són monosíl·labs. En queden onze, però aquest número també és enganyós: Steinbeck fa servir because tres vegades, owner dues i hated dues. En tota la frase no hi ha ni una paraula de més de dues síl·labes. L’estructura és complexa, el vocabulari no és gaire diferent dels llibres infantils. El raïm de la ira és, sens dubte, una bona novel·la. I crec que Meridià de sang també ho és, encara que hi ha moltes parts que no acabo d’entendre. I què? Tampoc sé desxifrar moltes de les cançons populars que m’agraden.

D’altra banda, també hi ha material que mai no trobaràs al diccionari, però que segueix sent vocabulari. Com per exemple:

–Barbi, home! Espereu-vos un moment, que acabo de donar menjar al ĵuquel.

–Nosaltres no tenim cap pressa –contestaren els paisans.

El Turena digué al Baluni:

–Ni adinyes butet d’espurrià.

JULI VALLMITJANA, Sota Montjuïc





De vegades l’argot de carrer acaba al diccionari, però només quan ja és mort del tot. I no crec que mai trobeu barbi a cap diccionari de referència.

Posa el teu vocabulari al pis de dalt de la caixa d’eines i no facis cap esforç conscient per millorar-lo (et passarà quan llegeixis, esclar, però d’això en parlarem més tard). Una de les pitjors coses que li pots fer a la teva escriptura és endiumenjar el teu vocabulari, fer servir paraules llargues perquè utilitzar-ne de curtes et fa cosa. Això és com disfressar de gala la teva mascota. L’animal passa vergonya i la persona que ha perpetrat aquest acte de cursileria premeditada encara n’hauria de passar més. Promet, ara mateix, que no tornaràs a fer servir implementar, empoderar ni sinergia i que mai no diràs que «en John va dedicar el temps necessari per dur a terme un acte excrementici» quan volies dir que «en John es va aturar per anar a cagar». Si creus que els lectors podrien considerar ofensiu o poc apropiat cagar, pots dir perfectament «en John es va aturar per fer les seves necessitats» (o potser «per anar de ventre»). No és que vulgui que escriguis paraulotes, sinó que el teu llenguatge sigui directe i planer. Recorda que la primera regla del vocabulari és fer servir la primera paraula que et passi pel cap, si escau i té gràcia. Si dubtes i comences a donar-hi voltes, segur que te’n ve una altra –esclar, sempre n’hi ha una altra, de paraula– però segurament no serà tan bona com la primera, o tan ajustada al que volies dir.

Tot aquest merder del significant és molt important. Si creus que no, recorda quantes vegades has sentit dir: «No sabria com descriure-ho», o: «No és el que volia dir». Recorda quantes vegades ho has dit tu mateix, i molts cops amb gran sensació d’impotència. La paraula no és sinó la representació del sentit; fins i tot quan escrius molt bé, quasi mai arribes a expressar del tot el que volies dir. Dit això, per què coi complicar-se la vida escollint una paraula que només és cosina de la que realment volies fer servir?

I que sàpigues que val la pena tenir en compte què és apropiat i què no. Segons en quin moment, no hi ha cap problema a dir «Les polles de riu mengen insectes», però quedaria molt malament dir «Menja’m la polla al riu, insecte».



_________

3. Some of the owner men were kind because they hated what they had to do, and some of them were angry because they hated to be cruel, and some of them were cold because they had long ago found that one could not be an owner unless one were cold.





2


Al pis de dalt de la caixa d’eines també hi has de tenir la gramàtica, i ara no comencis a fer cares de pena ni queixar-te que no l’entens, la gramàtica, que mai no l’has entès, que vas suspendre llengua a l’institut i que escriure és divertit però la gramàtica és un conyàs.

Tranquil. Respira fondo. No hi dedicarem gaire estona perquè no cal. Els principis gramaticals de la llengua materna s’incorporen parlant i llegint o no s’incorporen. El que l’assignatura de llengua fa (o pretén fer) és donar nom a les parts, poca cosa més.

I això no és l’institut. Ara que ja no et preocupa que a) la faldilla que duus és massa curta o massa llarga i els altres se’n riguin, b) t’acceptin a l’equip de natació, c) acabis l’institut i encara siguis verge i granellut (o que moris verge i granellut, més aviat), d) el professor de física no posi les notes segons la mitjana o, e) no agradis a ningú (i que mai no hagis agradat a ningú)… Ara que ens hem tret del damunt totes aquestes collonades, pots estudiar alguns temes acadèmics amb un grau de concentració que mai no hauries assolit quan anaves al manicomi educatiu local. I quan comencis, veuràs que, de fet, tot allò ja t’ho sabies –com deia, es tracta, bàsicament, de netejar el rovell de les broques i esmolar la fulla de la serra.

I… ah, prou, a la merda! Si saps tot el que duus a la bossa, l’alineació dels Yankees de Nova York o dels Oilers de Houston, o quin segell va publicar «Hang On Sloopy» dels McCoys, també sabràs la diferència entre un infinitiu (la forma verbal que s’utilitza com un nom) i el participi (la forma verbal que s’utilitza com un adjectiu).

Vaig estar considerant llargament si havia d’incloure una secció detallada de gramàtica en aquest llibret o no. A una part de mi li agradaria; en vaig ensenyar amb encert en un institut (amagada sota el nom «anglès de negocis») i com a estudiant la vaig gaudir. La gramàtica de l’anglès nord-americà no és tan feixuga com la britànica (un publicista britànic amb bona educació pot fer que un anunci de condons soni com la puta Carta Magna), és més pengim-penjam, però té el seu encant.

Al final vaig decidir que no, segurament per la mateixa raó que William Struck no va recapitular el més bàsic quan va escriure la primera edició de The Elements of Style: si a hores d’ara encara no ho saps, serà inútil. I per a aquells que realment siguin incapaços de comprendre els rudiments de la gramàtica –com jo, que soc incapaç de tocar alguns riffs i progressions d’acords amb la guitarra–, un llibre com aquest no els interessarà gaire o gens. No obstant això, deixa’m que avanci una miqueta més: m’ho permetràs?

El vocabulari, oral o escrit, es divideix en set categories (vuit, si es compten interjeccions com ara Oh! i Vatua! o Mecàson!). El missatge que componen aquestes categories s’organitza amb unes regles gramaticals consensuades. Quan no se segueixen aquestes regles, hi ha confusió i malentesos. Una gramàtica defectuosa genera frases defectuoses com la meva preferida, aquesta: «Com a mare de cinc, amb un altre de camí, la meva post de planxar sempre està a punt».

Els noms i els verbs són els dos elements indispensables de l’escriptura. Se’n necessita un de cada perquè un grup de paraules sigui una frase, ja que una frase, per definició, és un grup de paraules amb un subjecte (nom) i un predicat (verb); aquestes cadenes de paraules comencen amb una lletra majúscula, acaben amb un punt i, combinades, formen el pensament sencer que neix al cap de l’escriptor i salta al del lector.

Sempre has d’escriure frases senceres, sense excepció? Valga’m Déu, no! Si el que escrius consisteix en fragments o clàusules disperses, la brigada gramatical no vindrà a detenir-te. Fins i tot William Strunk, aquest Mussolini de la retòrica, reconeixia la deliciosa flexibilitat de l’idioma: «S’ha dit des de l’antiguitat», escrivia, «que els millors escriptors sovint se salten les normes de la retòrica». Malgrat tot, afegeix l’observació següent, que t’aconsello que tinguis en compte: «Si no està segur que ho fa bé, [l’escriptor] valdria més que s’atengués a la norma».

La part important aquí és «si no està segur que ho fa bé». Si no tens un coneixement mínim de com les parts del discurs es converteixen en frases coherents, com pots saber «si ho fas bé»? Com sabràs si no ho estàs fent bé, per exemple? La resposta és òbvia: és impossible. Els qui tenen unes mínimes nocions de gramàtica troben una senzillesa reconfortant al seu cor, on, d’imprescindible, només hi ha els noms, les paraules que designen, i els verbs, les paraules que actuen.

Agafa un nom, posa-li un verb i ja tens una frase. No falla mai. «Les pedres exploten. La Jane transmet. Les muntanyes floten». Tres frases perfectes. Moltes d’aquestes idees no tenen gaire sentit, però fins i tot les més estranyes («Les prunes deïfiquen!») tenen una mena de pes poètic que atrapa. La simplicitat de la construcció nom-verb és útil: com a mínim et dona una xarxa de seguretat a l’hora d’escriure. Strunk i White alerten de l’excés de frases simples encadenades, però les frases senzilles et poden donar un camí per seguir quan tinguis por de perdre’t pels embulls de la retòrica, amb totes les seves oracions especificatives i explicatives, complements circumstancials, juxtaposicions i subordinades. Si t’atabala la sola visió d’un territori tan gran i inexplorat (almenys per tu), recorda que les roques exploten, la Jane transmet, les muntanyes floten i les prunes deïfiquen. La gramàtica no és només un conyàs, és el bastó a què t’agafes per aixecar els teus pensaments i fer-los caminar. A més a més, a Hemingway li van anar prou bé, les frases senzilles, oi? Fins i tot quan s’entrompava de valent, era un puto geni.

Si vols refrescar la gramàtica, ves a la llibreria de vell del barri i busca algun exemplar de Warriner’s English Grammar and Composition, el llibre que la majoria ens endúiem a casa i folràvem amb paper d’estrassa quan fèiem el batxillerat. Quedaràs ben descansat, crec, quan vegis que gairebé tot el que cal hi està resumit a les primeres i últimes pàgines.





3


Malgrat la brevetat del seu manual d’estil, William Strunk va trobar l’espai per exposar el que no li agradava en termes gramaticals i lingüístics. Per exemple, odiava l’expressió «cos d’alumnes» i insistia que «alumnat» era més clar i li semblava menys truculent. Considerava que la paraula «personalitzar» era pretensiosa (Strunk suggereix «fer-se una capçalera» en comptes de «personalitzar el paper de cartes»). Odiava frases com «el fet que» o «per l’estil».

Jo també tinc les meves dèries: crec que algú que faci servir la frase «com mola» se n’hauria d’anar directament al racó de pensar i els qui n’emprin d’encara més horribles, com ara «en aquest precís instant» o «al final del dia» se’ls hauria d’enviar al llit sense sopar (o sense paper d’escriure, més aviat). Dues de les meves tírries preferides tenen a veure amb aquest nivell bàsic d’escriptura i vull desempallegar-me’n abans de continuar.

Els verbs poden tenir veu activa o veu passiva. Quan és activa, el subjecte de la frase fa alguna cosa. Quan és passiva, és al subjecte a qui se li fa alguna cosa. El subjecte deixa que passi. Evita la forma passiva. I no soc l’únic que ho recomana: també trobaràs aquest consell a The Elements of Style.

Els senyors Strunk i White no especulen sobre l’afició que tenen tants escriptors cap a la forma passiva, però a mi em ve de gust. Crec que als escriptors tímids els agrada de la mateixa manera que als enamorats tímids els agraden parelles passives. La veu passiva no té perill. No t’has d’enfrontar amb cap acció problemàtica. Només cal que el subjecte tanqui els ulls i pensi en Anglaterra, parafrasejant la reina Victòria. Crec que els escriptors insegurs tenen la sensació que la veu passiva dona alguna mena d’autoritat al que escriuen, fins i tot una certa majestuositat, considerant que en tinguin els manuals d’instruccions i els escrits jurídics.

El tímid escriu: «La reunió ha estat agendada a les set» perquè li sembla que «Si ho poso així, la gent creurà que realment sé alguna cosa». Treu-te això del cap! No siguis pocapena! Treu pit, aixeca el cap i assumeix la reunió! Escriu: «La reunió serà a les set». Així, home, per Déu! No et sents millor?

No vull dir que no l’hagis d’utilitzar mai, la veu passiva. Suposem, per exemple, que un paio mor a la cuina però acaba en un altre lloc. «El cadàver va ser traslladat de la cuina al sofà del menjador» seria una bona manera de dir-ho, però confesso que «va ser traslladat» encara em treu de polleguera. L’accepto però no és sant de la meva devoció. Preferiria «En Freddy i la Myra van traslladar el cadàver de la cuina al sofà del menjador». Per què un cadàver hauria de ser subjecte d’una frase? És mort, collons!

Dues pàgines seguides de veu passiva (la majoria de documents d’empresa i en tones de narrativa barata) em fan venir ganes de cridar. És tou, enrevessat i sovint tortuós, també. Què et sembla això? «El meu primer petó sempre serà recordat per mi com el començament del meu idil·li amb la Shayna». Déu meu, quin cagarro, oi? Una manera més senzilla d’expressar el mateix –i més tendra i potent alhora– podria ser així: «El meu idil·li amb la Shayna va començar amb el nostre primer petó. No ho oblidaré mai». No n’estic gaire content perquè hi ha dos «amb» en poques paraules, però almenys ens hem tret de sobre l’horrorosa veu passiva.

Potser també t’has adonat que és molt més fàcil d’entendre la idea original partida en dos. Facilita les coses al lector i el lector sempre ha de ser la teva principal preocupació: sense ell, només ets una veu que repapieja en el buit. I tampoc és bufar i fer ampolles, ser el receptor. «Will Strunk creia que el lector estava constantment en perill», diu E. B. White a la seva introducció a The Elements of Style, «que estava atrapat en arenes movedisses i que l’obligació de qualsevol que intenti escriure en anglès és assecar el pantà ràpidament i salvar el lector cap a terra ferma, o almenys llançar-li una corda». I recorda: «L’escriptor va llançar la corda», no «La corda va ser llançada per l’escriptor». Per l’amor de Déu.

L’altre consell que et vull donar abans de passar al següent nivell de la caixa d’eines és aquest: L’adverbi no és amic teu.

Els adverbis, ho recordaràs de les classes d’anglès, són paraules que modifiquen verbs, adjectius o altres adverbis. Solen acabar en –ment. Els adverbis, com la veu passiva, semblen fets a mida per a l’escriptor tímid. Amb la veu passiva, l’escriptor expressa la por de no ser pres seriosament: és la veu dels nens que es pinten bigotis amb betum i les nenes que intenten caminar amb els talons de la mare. Amb els adverbis, l’escriptor ens mostra que no s’està explicant prou clarament, que no transmet la imatge o argument que voldria.

Fixa’t en la frase «va tancar la porta fermament». No és del tot dolenta (almenys té el verb en veu activa) però pregunta’t si «fermament» és imprescindible o no. Pots dir que expressa el matís entre «va tancar la porta» i «va donar un cop de porta» i jo no t’ho podré discutir. Però, i el context? Què hi ha de tota la prosa reveladora (per no dir emocionant) que hi havia abans de «va tancar la porta fermament»? No és el que ens hauria de dir com va tancar la porta? I si les frases anteriors ens n’informen, «fermament» no sobra? No és redundant?

Segur que ara hi ha algú que m’acusa de torracollons i llepafils. De cap manera. El camí cap a l’infern està empedrat d’adverbis, n’estic segur, i estic disposat a sortir al balcó a cridar-ho als quatre vents. Per dir-ho d’una altra manera, són com les margarides. Si en tens una a la gespa, sembla bonica i única. Ara, si no l’arrenques, l’endemà en tindràs cinc, cinquanta al cap de dos dies i la teva gespa, company, acabarà del tot, completament, abassegadorament coberta de margarides. Segur que llavors ja les perceps tal com són, males herbes, però aleshores, vatua, ja serà massa tard.

Ei, que també puc ser comprensiu, amb els adverbis. De debò. Amb una excepció: les atribucions en els diàlegs. T’aconsello que només facis servir adverbis en les atribucions dels diàlegs en ocasions molt especials i ni així, si ho pots evitar. Per assegurar-me que parlem del mateix, mirem aquestes tres frases:

–Llença-la! –va cridar.

–Tornar-me-la –va suplicar–, és meva.

–No sigui ximple, Jekyll –va dir Utterson.



En aquestes frases, va cridar, va suplicar i va dir són verbs d’atribució de diàleg. Ara donem un cop d’ull a les dubtoses revisions següents:

–Llença-la! –va cridar amenaçadorament.

–Torna-me-la –va suplicar penosament–, és meva.

–No sigui ximple, Jekyll –va dir despectivament Utterson.



Aquestes tres són molt més fluixes que les primeres, i la majoria de lectors se n’adonaran de seguida. La millor de totes és «No sigui ximple, Jekyll –va dir despectivament Utterson», que només és un tòpic, mentre que les altres són realment ridícules. Aquestes atribucions també són conegudes com a swifties, per Tom Swift, el valent heroi-inventor protagonista d’una sèrie de novel·les d’aventures escrites per Victor Appleton II. A Appleton li encantaven frases com ara «“Aviam de què sou capaços!”, va cridar valentament» i «“El pare m’ha ajudat a fer les equacions”, va dir modestament». Quan era adolescent, hi havia un joc que consistia a crear swifties enginyosos (o absurds). Un que recordo és «“T’esbudellaré viu”, va dir acarnissadament», i un altre és «“Soc el manyà”, va dir amb manyagueria» (en aquest cas, es tracta d’un sintagma adverbial). Quan consideris si plantar o no una d’aquestes pernicioses margarides adverbials en un diàleg, t’aconsello que et preguntis si vols escriure aquesta mena de prosa que pot acabar convertint-se en un joc.

Alguns escriptors intenten evitar aquesta regla antiadverbis injectant esteroides al verb d’atribució. Us sonarà si heu llegit novel·les fulletonesques:

–Llença la pistola, Utterson! –va grunyir en Jekyll.

–No paris de fer-me petons! –va panteixar la Shayna.

–Quin corcó! –va etzibar en Bill.



No facis això. Per l’amor de Déu.

La millor manera d’atribuir diàlegs és «va dir». Si vols veure-ho aplicat estrictament, llegeix o rellegeix alguna novel·la de Larry McMurtry, el rei de l’atribució de diàleg. Sembla que me n’estigui enfotent, però de debò que soc sincer. McMurtry ha deixat créixer ben poques margarides adverbials a la seva gespa. És defensor del «va dir» fins i tot en moments de crisi emocional (i a les novel·les de Larry McMurtry n’hi ha a dojo). Ara feu vosaltres el mateix.

És un cas de «fes el que et dic, no el que em vegis fer»? El lector té el dret de fer aquesta pregunta i jo tinc l’obligació de respondre amb franquesa. Sí. Totalment. Dona un cop d’ull als meus llibres i veuràs que soc un pecador com qualsevol altre. He sabut evitar força bé la veu passiva, però també he deixat anar la meva ració d’adverbis, fins i tot en atribució de diàleg (però mai he caigut tan baix fins al punt d’escriure «grunyir» o «etzibar»). Quan ho faig, normalment és pel mateix que ho fa qualsevol escriptor: perquè tinc por que el lector no m’entengui.

Estic convençut que la por és l’arrel de gran part de la mala escriptura. Si escrius per gust, aquesta por pot ser poca –timidesa és la paraula que faig servir en aquests casos. Ara, si has de complir un termini –un article acadèmic, un diari, una beca– la por serà més gran. Dumbo es va enlairar gràcies a una ploma màgica; pot ser que sentis la necessitat de recórrer a una veu passiva o un d’aquests adverbis funestos per la mateixa raó. Només recorda que a Dumbo no li calia aquella ploma: que el poder era seu.

Segurament saps de què parles i pots muscular la teva prosa amb verbs actius. I segurament deus haver explicat la teva història prou bé per creure que quan fas servir «va dir», el lector sabrà com va ser dit, si ràpid o a poc a poc, alegrement o amb tristor. Potser el pobre braceja en les arenes movedisses i si és així, llança-li una corda, esclar… Però no fa falta tombar-lo amb trenta metres de cable d’acer.

Sovint, per escriure bé cal deixar-se de pors i afectacions. L’afectació mateixa, que comença per qualificar una escriptura de «bona» i una altra de «dolenta», ve de la por. Escriure bé també rau en la tria adequada de les eines amb què treballaràs.

No hi ha cap escriptor que estigui lliure de pecat, en aquests temes. Encara que William Strunk engalipés E. B. White quan era un universitari ingenu (doneu-me’ls quan són tendres i seran meus per sempre, hahahaha) i malgrat que White entengués i compartís el prejudici de Strunk contra la imprecisió de l’escriptura i la imprecisió de pensament que l’origina, ell mateix reconeix: «Suposo que he escrit mil vegades «el fet que» en la rauxa de l’escriptura, i després, en la freda revisió, en dec haver tret uns cinc-cents. A aquestes alçades del partit, encertar-ne només la meitat m’entristeix…». Tanmateix, E. B. White va seguir escrivint molts anys més després de fer la revisió inicial del «llibret» de Strunk del 1957. Jo segueixo escrivint malgrat estúpids lapsus com «Apa, no t’ho creus ni tu –va dir en Bill incrèdulament». Espero que facis el mateix. El pinyol de la llengua anglesa, en la seva variant nord-americana, és simple, però és un pinyol malparit. Només et diré que t’esforcis a fer-ho tan bé com puguis i que recordis que escriure adverbis és humà i que escriure «va dir» és diví.





4


Aixeca la tapa superior de la caixa d’eines (el vocabulari i la gramàtica). Al pis de sota hi ha els elements d’estil que ja he mencionat. Strunk i White ofereixen les millors eines (i les millors regles) que et faran falta, les descriuen amb precisió i senzillesa. Les presenten amb un rigor refrescant, començant per la formació de possessius i acabant amb idees sobre com endreçar millor els elements més importants de la frase.

Abans de deixar enrere els rudiments de la forma i l’estil, hauríem de considerar un moment el paràgraf, la forma d’organització immediatament superior a la frase. Agafa una novel·la de l’estanteria –preferiblement una que no t’hagis llegit. El que explico val per a gairebé tota la prosa, però com que escric narrativa, normalment, quan penso en escriure, penso en narrativa. Obre el llibre pel mig i mira un parell de pàgines qualssevol. Observa’n el patró: les línies, els marges, i concretament, els espais en blanc que marquen el final o el començament dels paràgrafs.

Oi que pots dir, sense ni haver de llegir, si el llibre que has agafat és fàcil de llegir o no? Els llibres fàcils tenen molts paràgrafs curts, incloent-hi paràgrafs de diàleg que potser només tenen una o dues paraules, i molt d’espai en blanc. Són esponjosos com la pasta fullada. Els llibres difícils, amb moltes idees, narració o descripcions, són més massissos. Més feixucs. L’aspecte dels paràgrafs és gairebé tan important com el que diuen: són mapes d’intenció.

En la prosa expositiva, els paràgrafs poden ser endreçats i pràctics, i haurien de ser-ho. El patró ideal del paràgraf expositiu comença amb una frase que introdueix el tema i unes altres que el desenvolupen o l’expliquen. A tall d’exemple, un parell de paràgrafs de «redacció d’institut», aquest gènere tan popular, simple però potent:

Quan tenia deu anys, la meva germana Megan em feia por. Era incapaç d’entrar a la meva habitació sense trencar-me, com a mínim, una de les meves joguines preferides, normalment la que m’agradava més de totes. La seva mirada tenia l’habilitat màgica de destruir el cel·lo: si es fixava en un pòster, al cap de pocs segons queia de la paret. La roba que m’estimava desapareixia de l’armari. No l’agafava (almenys això és el que crec), simplement la feia desaparèixer. Normalment, acabava trobant la samarreta predilecta o les vambes preferides sota del llit mesos després, desolades i abandonades entre borrissols d’àcars. Quan la Megan era a la habitació, petaven els altaveus, les persianes s’enrotllaven de cop i se’m fonia el llum de l’escriptori.

També podia ser cruel expressament. Una vegada, la Megan va posar-me suc de taronja als cereals. Una altra, em va empastifar de pasta de dents la punta dels mitjons mentre em dutxava. I encara que mai no ho va reconèixer, estic segur que sempre que m’adormia a la mitja part dels partits de beisbol del diumenge a la tarda a la televisió, m’omplia els cabells de porqueries.



En general, les redaccions d’institut no tenen ni suc ni bruc. A menys que treballis de columnista al diari local, escriure aquesta mena de collonades no et servirà de res en el món real. Els professors sovint les posen de deures quan no se’ls acut cap altra manera de fer-te perdre el temps. El tema més típic és «Què vaig fer per vacances». Vaig fer classes d’escriptura durant un any a la Universitat de Maine, a Orono, i tenia l’aula plena d’esportistes i animadores. Els agradaven les redaccions, les rebien com els vells coneguts de l’institut que eren. Em vaig passar un semestre sencer lluitant contra les ganes de demanar-los que escrivissin dues pàgines de bona prosa sobre el tema «Si Jesús jugués al meu equip». M’ho impedia la terrible convicció que la majoria s’ho agafarien amb entusiasme. Segur que alguns fins i tot haurien plorat durant la redacció.

De totes maneres, la força de l’estructura bàsica dels paràgrafs també es pot veure en les redaccions. La seqüència «frase-tema-desenvolupament-descripció» fa que l’escriptor hagi d’endreçar-se les idees i també és un bon antídot contra les digressions. Les digressions no representen cap problema en una redacció; de fet, són quasi de rigor, però en registres més formals no queden gens bé. Escriure és una manera refinada de pensar. Si la teva tesi doctoral està igual d’organitzada que una redacció sobre el tema «Per què la Shania Twain em fa trempar», has begut oli.

En narrativa, el paràgraf no està tan estructurat, es tracta més de ritme que de melodia. Com més narrativa escriguis i llegeixis, veuràs com els paràgrafs se’t formen sols. I això és el que vols. Quan escrius, no convé que pensis gaire on comença i acaba un paràgraf: el truc és deixar que llisqui. Si després no t’agrada, ho corregeixes. Reescriure és això. Ara fixa’t en el fragment següent:

L’habitació de Big Tony no era com en Dale s’esperava. La llum tenia un to groguenc que li recordava els motels de mala mort on havia estat, els que sempre tenien vistes a l’aparcament. Només hi havia una foto, de la Miss Maig, torta, clavada amb una xinxeta. De sota el llit sortia una sabata negra i brillant.

–No sé per què no pares de fer-me preguntes sobre l’O’Leary –va dir en Big Tony–. Creus que t’explicaré alguna cosa diferent?

–Aviam? –va preguntar en Dale.

–Quan dius la veritat no hi ha res a canviar. La veritat és sempre el mateix conyàs, un dia rere l’altre.

En Big Tony va seure, es va encendre un cigarro i es va passar la mà pels cabells.

–No he vist aquest malparit des de l’estiu passat. El vaig deixar quedar-se aquí perquè em feia riure. Un cop em va ensenyar una cosa que havia escrit sobre què passaria si Jesús jugués en el seu equip de futbol americà, tenia un dibuix de Crist amb casc i genolleres i tota la pesca, però hòstia, es va tornar un puto torracollons! Tant de bo no l’hagués conegut mai.



A partir d’aquest fragment tan breu, es podria donar una classe d’escriptura de cinquanta minuts. Parlaríem de l’atribució del diàleg (que no és necessària si sabem qui parla; un exemple de la Regla 17: treu les paraules innecessàries), llenguatge col·loquial, l’ús de la coma (a «Quan dius la veritat no hi ha res a canviar» no n’hi ha perquè volia que sortís tot d’una sola alenada, sense pausa)… I tot això pertany només a la part superior de la caixa d’eines.

Però seguim amb els paràgrafs. Fixa’t que bé que llisquen, són els tombs de la trama els que dicten on comencen i on acaben. El primer paràgraf té una estructura clàssica, comença amb la frase-tema que desenvolupen les frases següents. Encara que n’hi ha d’altres que només hi són per separar les intervencions d’en Dale i d’en Big Tony.

El cinquè paràgraf és el més interessant: «En Big Tony va seure, es va encendre un cigarro i es va passar la mà pels cabells». Només és una frase, i els paràgrafs expositius gairebé sempre en tenen més. De fet, tampoc és la millor de les frases, tècnicament parlant: per ser perfecta segons els manuals, hi hauria d’haver una conjunció («i»). Una altra cosa: quin és l’objectiu d’aquest paràgraf?

Primer de tot, potser la frase no és gaire cosa des del punt de vista tècnic, però és bona en el seu context. La seva brevetat i el seu estil telegràfic canvien el ritme i fan que l’escriptura es refresqui. Jonathan Kellerman, el novel·lista de suspens, fa servir amb molt d’encert aquesta tècnica. A Survival of the Fittest, escriu: «El vaixell eren deu metres esvelts de fibra de vidre, rivetejada de gris. Pals llargs amb les veles lligades. Al casc, lletres pintades de negre amb la vora daurada, Satori».

D’aquest recurs se’n pot abusar (tal com fa de vegades el mateix Kellerman), però la fragmentació també pot anar molt bé per polir la narració, crear imatges nítides i generar tensió, a banda de donar varietat a la prosa. Una successió de frases gramaticalment correctes la podrien encarcarar, fer-la menys mal·leable. Això als puristes els treu de polleguera i ho combatran fins a l’últim sospir, però és veritat. No cal que el llenguatge sempre vagi de vint-i-un botons. L’objectiu de la narrativa no és la correcció gramatical, és fer que el lector se senti com a casa i explicar-li una història… i fer-li oblidar, si això és possible, que l’està llegint. Aquest paràgraf d’una sola frase s’assembla més a la parla que a l’escriptura, i això està bé. Escriure és seduir. Parlar amb gràcia és part de la seducció. Si no, per què tantes parelles que comencen sopant acaben al llit?

Les altres funcions del paràgraf són direcció escènica, perfilar una mica el personatge i la situació, i generar un moment vital de transició. De defensar que la seva versió és veritat, en Big Tony passa a explicar els seus records amb l’O’Leary. Com que el marc del diàleg no canvia, que en Tony s’assegui i s’encengui un cigarro podria haver estat inclòs al paràgraf anterior i reprendre el diàleg just després, però l’autor prefereix no fer-ho així. Com que en Big Tony agafa una nova via, l’autor trenca el diàleg en dos paràgrafs. És una decisió presa instantàniament en la rauxa de l’escriptura, que només respon al ritme que l’escriptor sent al seu cap (Kellerman escriu fragmentadament perquè ho «sent» així), però també és el resultat del miler d’hores i hores que s’ha passat escrivint, i de les desenes de milers d’hores que s’ha passat llegint llibres d’altres.

Considero que el paràgraf, no la frase, és la unitat bàsica de l’escriptura. On comença la coherència i les paraules tenen l’oportunitat de ser més que paraules. Si ha de néixer alguna cosa, això passa al nivell dels paràgrafs. És un instrument flexible i meravellós que pot constar d’una sola paraula o pot durar pàgines (a la novel·la històrica Paradise Falls, de Don Robertson, hi ha un paràgraf de disset pàgines; a Raintree County, de Ross Lockridge, n’hi ha de gairebé tan llargs). Si vols escriure bé, has d’aprendre a fer-los servir. Això vol dir que has de practicar molt. T’ha de venir el ritme.





5


Pots tornar a agafar aquest llibre que havies tret de l’estanteria? Només el pes, sense haver-ne de llegir ni un mot, diu moltes coses. L’extensió n’és una, esclar, però n’hi ha més: el temps que va dedicar l’escriptor a crear l’obra, el temps que li haurà de dedicar el lector per digerir-la. Evidentment, que sigui llarg o que pesi molt no té res a veure amb la qualitat; molts relats èpics no són més que una tifarada èpica. Que ho preguntin als meus crítics, que segur que es planyen de l’enorme massa forestal canadenca que s’ha hagut de talar per imprimir les meves collonades. I al contrari, que sigui curt tampoc significa res de bo, com en el cas d’Els ponts de Madison County. El que no es pot negar és la dedicació, sigui quin sigui el resultat del llibre, sigui un èxit o un fracàs. Les paraules pesen. Pregunta-l’hi a algú que treballi enviant llibres en una editorial o al magatzem d’una gran llibreria.

Les paraules fan frases, les frases, paràgrafs, i de vegades els paràgrafs es desperten i agafen vida pròpia. Imagina’t el monstre de Frankenstein estirat al laboratori. De sobte, un llampec, i no del cel, sinó d’un humil paràgraf fet de paraules. Potser és el primer paràgraf realment bo que escrius, tan fràgil i, malgrat tot, ple de possibilitats, que estàs acollonit. Et sents com Victor Frankenstein quan, tot d’una, el conglomerat mort de retalls apedaçats va obrir els seus ulls esgrogueïts i lleganyosos. Et dius: «Déu meu, respira! Potser, fins i tot, pensa. I ara què collons faig?».

Passar al tercer nivell, esclar, i començar a escriure narrativa. Per què no? Què et fa por? Al capdavall, els fusters no fan monstres sinó cases; fan cases, botigues i bancs. Alguns clavant fustots i d’altres apilant maons. Tu fas servir paràgrafs, els aixeques a partir del teu vocabulari i dels teus coneixements gramaticals i lingüístics. Mentre passis bé el ribot a cada porta, podràs bastir el que vulguis, fins i tot mansions, si tens prou energia.

Hi ha algun motiu racional per construir mansions de paraules? Jo crec que sí, i els lectors d’Allò que el vent s’endugué, de Margaret Mitchell, i d’El casalot, de Charles Dickens, l’entenem: de vegades, ni els mateixos monstres ho són. De vegades són preciosos i ens enamorem molt més d’una història que del que ens podria proporcionar una pel·lícula o un programa de televisió. Al cap de mil pàgines, encara no volem abandonar el món que ens ha creat l’escriptor, ni la gent imaginària que l’habita. Tampoc ho voldries, encara que en tingués dues mil. La trilogia de l’Anell de J.R.R. Tolkien n’és un exemple perfecte. Des de la Segona Guerra Mundial, les seves mil pàgines de hòbbits no han saciat tres generacions successives d’aficionats al gènere fantàstic, malgrat aquell epíleg potiner i feixuc, El Silmaríllion: no n’han tingut mai prou. D’aquí venen Terry Brooks, Piers Anthony, Robert Jordan i els conills exploradors d’El turó de Watership, i una cinquantena més. Els autors d’aquests llibres creen els hòbbits que encara estimen i enyoren: intenten fer que en Frodo i en Sam tornin de les Rades Grises perquè Tolkien ja no ho pot fer.

Si ens ho mirem superficialment, estem parlant d’una tècnica simple, que s’ensenya a escola, però oi que estem d’acord que de vegades amb les tècniques més senzilles es pot arribar a crear obres que superen totes les nostres expectatives? Parlem d’eines i de fusteria, de paraules i d’estil… però a mesura que avancem, no oblidis que també estem parlant de màgia.





ESCRIURE





No hi ha gossos dolents, com diu el títol d’un famós manual per educar-los, però digues això als pares d’un nen atacat per un pit bull o un rottweiler i segur que et trenquen la cara. Per molt que vulgui engrescar a tothom que intenti escriure seriosament, mentiria si negués que hi ha mals escriptors. Em sap greu, però n’hi ha una pila. Alguns treballen al teu diari local, normalment fent crítiques de produccions teatrals menors o pontificant sobre l’equip de la contrada. Alguns, a còpia d’escriure, s’han fet una casa al Carib, deixant un reguerot d’adjectius altisonants, personatges de cartró i construccions vils en veu passiva. Altres foten la tabarra en sessions poètiques de micro obert, amb jerseis de coll alt i pantalons militars arrugats. Escupen lírica barata com ara «els meus pits lèsbics emprenyats» o «el carreró costerut on vaig cridar el nom de la meva mare».

Els escriptors formen la piràmide que observem en totes les àrees del talent i la creativitat humana. A la base hi ha els escriptors dolents. A sobre hi tenen un grup una mica més petit però encara important i acollidor: els escriptors competents. També te’ls pots trobar al diari local, a les lleixes de la llibreria del barri o als recitals de micro obert. Aquesta gent ha arribat a entendre que encara que una lesbiana estigui emprenyada, els seus pits seguiran sent pits.

El nivell següent és molt més reduït. El dels escriptors bons de debò. A dalt de tot, per sobre de gairebé tots nosaltres, hi ha els Shakespeare, Yeats, Shaw i Eudora Welty. Els genis, els accidents divins, amb un talent que no som capaços d’entendre ni encara menys tenir. Hòstia, la majoria dels genis ni s’entenen ells mateixos, i molts tenen vides miserables, s’adonen que en el fons són uns freaks amb sort, la versió intel·lectual de les models que, ves per on, han nascut amb els pòmuls i els pits que corresponen al cànon de bellesa d’una època.

Arribo al moll de l’os d’aquest llibre amb dues tesis, totes dues senzilles. La primera és que escriure bé consisteix a dominar els rudiments (vocabulari, gramàtica, elements d’estil) i omplir el tercer pis de la caixa d’eines amb els instruments adequats. La segona és que, malgrat que sigui impossible fer d’un mal escriptor un escriptor competent, igual d’impossible que fer d’un bon escriptor un escriptor genial, sí que és possible, amb molta dedicació, esforç i ajuda, fer d’un escriptor competent un bon escriptor.

Em fa l’efecte que molts crítics i professors d’escriptura no hi estaran d’acord. La majoria són progressistes, políticament, però en els seus respectius camps són una colla d’estaquirots. Aquests homes i dones que segur que es manifesten contra l’exclusió dels afroamericans o dels nadius americans (m’imagino perfectament el senyor Strunk fent servir aquests termes políticament correctes però amb tan poca gràcia) sovint són els mateixos que a les seves classes d’escriptura expliquen que el talent per escriure és fix i immutable. Si ets de tercera, ets de tercera. Encara que un escriptor es guanyi l’estima d’un o dos crítics reconeguts, no es desfarà de la reputació que carrega, com una dona casada i respectable que d’adolescent va ser una gamberra. Ras i curt: hi ha gent que no oblida mai, i bona part de la crítica literària només serveix per reforçar un sistema de castes que és tan vell com l’esnobisme intel·lectual que l’alimenta. Potser ara es reconeix Raymond Chandler com una figura important de la literatura nord-americana del segle xx, un dels primers a descriure l’alienació de la vida urbana després de la Segona Guerra Mundial, però hi ha una pila de crítics que s’indignarien amb aquesta afirmació. «És un escriptor de tercera!», criden, indignats. «Un escriptor de tercera amb pretensions! No hi ha res pitjor! No hi ha res pitjor que algú que intenta passar per un de nosaltres!».

Els crítics que intenten superar aquesta arteriosclerosi intel·lectual normalment ho tenen difícil. Els seus col·legues potser acceptaran a Chandler entre els grans, però segur que el fan seure en un racó del menjador. I sempre es xiuxiuejaran: «Ve de les novel·les de quiosc, ja se sap… I déu-n’hi-do com es comporta, per ser d’aquesta mena, oi? Sabies que als anys trenta va publicar a Black Mask? Quina vergonya, mare de Déu…».

Fins i tot Charles Dickens, el Shakespeare de la novel·la, ha rebut constants atacs de la crítica, que li retreuen la temàtica sovint sensacionalista, l’esplèndida fecunditat (quan no feia novel·les, amb la dona feien criatures) i, esclar, l’èxit amb el gran públic de la seva època i de la nostra. Els crítics i els acadèmics sempre han sigut reticents a la popularitat. Moltes vegades, les seves reticències són justificades. Altres, aquestes reticències són utilitzades com a excusa per no pensar. No hi ha ningú més gandul, intel·lectualment, que una persona realment intel·ligent. A la mínima, si en tenen l’oportunitat, llançaran els rems a mar i es deixaran portar pel corrent, capcinejant cap a Bizanci, per exemple.

Així que sí, segur que se m’acusa d’incentivar una filosofia alegre i descerebrada mentre defenso la meva reputació, gens immaculada, i d’encoratjar la gent que «no són dels nostres» a sol·licitar l’entrada al club. Em fa l’efecte que sobreviuré. Abans de continuar, deixa’m que repeteixi la meva premissa bàsica: si ets un mal escriptor, ningú no et pot ajudar a ser-ne un de bo, ni de competent. Si ets bo i vols ser genial, deixa-ho córrer.

Les pàgines següents són tot el que sé sobre escriure bona narrativa. Seré tan breu com sigui possible, perquè el teu temps és valuós i el meu també, i tots dos entenem que les hores que ens passem parlant sobre escriure són hores que no dediquem a fer-ho. Seré tan engrescador com pugui, perquè soc així i m’encanta aquesta feina. Vull que a tu també t’encanti. Però si no vols deixar-t’hi la pell, és inútil que intentis escriure bé: conforma’t amb la teva competència i dona gràcies de tenir aquest coixí. Hi ha un muso,4 però no vindrà papallonejant al teu escriptori i et llançarà pólvores màgiques de creativitat a la màquina d’escriure o a l’ordinador. Viu sota terra. Viu al soterrani. Has de baixar al seu nivell, i un cop allà, li has de fer un bon apartament perquè hi visqui. Diguem que has de fer tota la feina bruta mentre el muso fuma puros escarxofat, admira els trofeus que ha guanyat a la bolera i fa veure que t’ignora. No et sembla just? A mi sí. Potser no és ben plantat, aquest muso, ni gaire conversador (jo només en trec renecs malhumorats, menys quan està de servei) però té la inspiració. És just que tu hagis d’esllomar-te i suar sang, perquè el paio del puro i les ales menudes té un saquet de màgia. El que hi té a dins et pot canviar la vida.

Fes-me cas, ho sé.





1


Si vols escriure, sobretot has de fer dues coses: llegir i escriure molt. No t’ho pots estalviar, em temo, no hi ha drecera.

Jo llegeixo lentament, però normalment cauen setanta o vuitanta llibres l’any, gairebé tots narrativa. No llegeixo per aprendre l’ofici. Llegeixo perquè m’agrada. És el que faig cada nit, ben assegut a la meva butaca blava. Tampoc llegeixo narrativa per estudiar-la, sinó perquè m’agraden les històries, senzillament. Tanmateix, hi ha un procés d’aprenentatge. Cada llibre que agafes té la seva pròpia lliçó o lliçons, i sovint els mals llibres ensenyen més que els bons.

Quan feia vuitè, vaig trobar una novel·la de butxaca de Murray Leinster, un escriptor de ciència-ficció barata que va publicar sobretot durant els anys quaranta i cinquanta, quan revistes com ara Amazing Stories pagaven un centau per paraula. Havia llegit altres llibres del senyor Leinster, els suficients per saber que la seva qualitat com a escriptor era irregular. Aquella història en particular, que tractava de la mineria en un cinturó d’asteroides, era una de les seves obres menys aconseguides. Soc massa generós. La veritat és que era terrible, una història plena de personatges superficials i un argument escabellat. El pitjor de tot (o això és el que em va semblar aleshores) era que Leinster s’havia enamorat de la paraula enardit. Els personatges veien com s’acostaven els asteroides-mina amb «somriures enardits». Els personatges seien a bord de la nau minera esperant el sopar amb unes «ganes enardides». Cap al final del llibre, el protagonista s’aferrava a l’estimada rossa de gran pitram en una «abraçada enardida». Per mi, va ser l’equivalent literari de la vacuna de la varicel·la: des de llavors no he fet servir, que jo sàpiga, la paraula enardit en cap novel·la o conte. Ni ho faré, si Déu vol.

Miners d’asteroides (que no era el títol però s’hi acosta) va ser un llibre important a la meva vida de lector. Gairebé tothom recorda quan va perdre la virginitat i la majoria d’escriptors recordem el primer llibre que vam deixar tot pensant: «Jo ho puc fer millor. Què collons! Ja ho faig millor!». Què pot engrescar més l’aprenent d’escriptor que adonar-se que el que escriu és, sens dubte, millor que el que escriu algú que ha cobrat per fer-ho?

Quan llegeixes prosa dolenta, aprens més clarament què és el que no has de fer. Una novel·la com Miners d’asteroides (o La vall de les nines, Flors a l’àtic i Els ponts de Madison County, per dir-ne unes quantes) equival a un semestre en una bona escola d’escriptura, incloent-hi les conferències dels convidats famosos.

La bona literatura, d’altra banda, a l’aprenent d’escriptor li ensenya estil, agilitat narrativa, estructura argumental, creació de personatges versemblants i sinceritat. A l’escriptor novell, una novel·la com El raïm de la ira el pot desesperar i fer-li sentir aquella enveja de la de tota la vida («Encara que visqui mil anys, mai no seré capaç d’escriure res de tan bo»), però aquestes emocions també el poden esperonar, el poden empènyer a esforçar-s’hi més i a ser més ambiciós. Que et tombi una gran història ben escrita –que t’esclafi, més aviat– és part de la formació imprescindible de tot escriptor. Com pots voler tombar algú amb la força de la teva escriptura si no t’ha passat a tu abans?

Llegim per experimentar la mediocritat i la merda pura, per poder-les reconèixer quan treuen el nas en la nostra escriptura i així poder-les evitar. També llegim per batre’ns amb els millors, amb els genials, per tenir idea d’on es pot arribar. I llegim per conèixer nous estils.

Potser et descobreixes provant un estil que et sembla especialment interessant, i cap problema. Quan llegia Ray Bradbury de petit, escrivia com ell: tot era verd i meravellós i com a través d’unes ulleres untades de nostàlgia. Quan llegia James M. Cain, tot el que escrivia em sortia concís, auster i brutal. Quan llegia Lovecraft, la prosa se’m tornava sumptuosa i enrevessada. D’adolescent, vaig escriure contes on tots aquests estils es barrejaven i acabaven fent una mena de poti-poti força hilarant. La barreja d’estils és necessària per desenvolupar el propi, però no surt del no-res. Has de llegir molt, refinant i redefinint constantment el que escrius mentrestant. Em costa creure que la gent que llegeix molt poc (o gens, en alguns casos) pugui escriure i pretendre que a la resta ens agradi el que fan, però sé que passa. Si em donessin un cèntim per cada persona que m’ha dit que volia ser escriptor però que «no tenia temps per llegir», podria fotre’m un bon sopar en un senyor restaurant. Puc ser franc? Si no tens temps per llegir, no tindràs el temps (ni les eines) per escriure. És així.

Llegir és el centre creatiu de la vida de l’escriptor. Quan surto, sempre agafo un llibre i trobo mil oportunitats per ficar-m’hi. El truc és aprendre a llegir a glopets i pel broc gros. Les sales d’espera són sales de lectura perfectes –i tant!–, però també els vestíbuls dels teatres abans de l’espectacle, les cues llargues i avorrides per pagar, o el lavabo, que sempre agrada a tothom. Gràcies a la revolució dels audiollibres, fins i tot pots llegir mentre condueixes. Dels llibres que llegeixo cada any, entre sis i dotze són gravacions. I si pateixes per tota aquesta ràdio meravellosa que et perdràs, va, vinga: quantes vegades ets capaç de sentir els Deep Purple cantar Highway Star?

Diuen que llegir a taula és de mala educació, però si vols triomfar escrivint, les bones maneres haurien de ser el penúltim graó de les teves prioritats. L’últim, el què diran. A més a més, si vols escriure amb el cor a la mà, els teus dies com a ciutadà respectable estan comptats.

On més pots llegir? A la cinta de córrer, per exemple, o el que sigui que utilitzes quan vas al gimnàs. Jo intento anar-hi una hora al dia, i crec que em tornaria boig si no tingués una bona novel·la per fer-me companyia. Ara la majoria de gimnasos (o aparells d’esport domèstic) tenen teles incorporades, però la televisió és el que menys li cal a un aprenent d’escriptor, quan fa exercici o quan sigui. Si creus que et cal empassar-te els presentadors insuportables de les notícies de la CNN mentre ets al gimnàs, o els insuportables analistes de borsa de l’MSNBC, o els insuportables comentaristes d’esports de l’ESPN, potser t’hauries de preguntar si et vols dedicar seriosament a l’escriptura. Has d’estar disposat a enfocar-te cap endins de debò, cap a la vida imaginativa, i això vol dir, em temo, que has de prescindir de tots aquests presentadors de moda com Jay Leno o Keith Obermann. Llegir vol temps, i la mamella de vidre te’n fa perdre massa.

Un cop deslletats del vici efímer de la tele, la majoria descobriran que s’ho passen prou bé llegint. Crec que si apagues aquell quadrat torracollons, viuràs millor, a banda d’escriure millor. I no estem parlant d’un gran sacrifici: quantes reposicions de Frasier o Dallas fan falta per realitzar-te com a nord-americà? Quantes hores de teletienda? Quants Jerry Springer, Dr. Dre o Judge Judy? Buf, no em facis parlar…

Quan el meu fill Owen tenia uns set anys, es va enamorar de la E Street Band del Bruce Springsteen, concretament de Clarence Clemons, el saxofonista rabassut de la banda. L’Owen va decidir que volia aprendre a tocar com en Clarence. A la meva dona i a mi ens divertia i ens encantava la seva ambició. Com a qualssevol pares, ens van agafar esperances que el nostre fill tingués talent i que potser fos una mena de prodigi. Per Nadal li vam comprar un saxo i va començar a anar a classes amb Gordon Bowie, un dels músics locals. I llavors vam creuar els dits, esperant el millor.

Al cap de set mesos, li vaig dir a la meva dona que potser ja podríem desapuntar-lo de classe de saxo, si a l’Owen li semblava bé. Sí que hi va estar d’acord, i es va quedar ben descansat: no ens ho havia volgut proposar, ja que havia estat ell qui ens havia demanat el saxo, però amb set mesos n’havia tingut prou per veure que, encara que li encantés el so de Clarence Clemons, el saxo no era per a ell. Déu no li havia donat aquest talent.

Jo me n’havia adonat, no perquè l’Owen no practiqués, sinó perquè només ho feia en l’horari que li havia marcat el senyor Bowie: mitja hora després d’escola quatre dies a la setmana i una hora els caps de setmana. L’Owen dominava les escales i les notes, no tenia cap problema de memòria, de pulmons o de coordinació entre la vista i les mans, però mai no el vam sentir disparar-se, sorprendre’s amb una descoberta, meravellar-se. I tan bon punt acabava de practicar, tornava el saxo a la funda i no el treia fins que tocava. Amb això vaig entendre que entre el meu fill i el saxo no hi hauria mai tocar per diversió, sinó assajar per obligació. I així no es va enlloc. Si no t’ho passes bé, no vas enlloc. És millor provar alguna altra cosa, on potser les reserves de talent són més grans i més elevat el quocient de diversió.

El talent fa que la idea d’assajar per obligació perdi tot el sentit: quan descobreixes que tens talent per a alguna cosa, ho fas (sigui el que sigui) fins que els dits et sagnen o els ulls et cauen de les òrbites. Encara que ningú no et senti (o et llegeixi, o et miri), cada vegada ho dones tot, perquè a tu, el creador, et fa feliç. Fins i tot et fa arribar a l’èxtasi. Això passa llegint i escrivint, però també tocant música, jugant a beisbol o corrent una marató. El programa esgotador de lectura i escriptura que proposo (de quatre a sis hores cada dia) no et semblarà gens esgotador si realment són activitats que t’agraden i hi tens facilitat. De fet, potser ja l’estàs seguint, un programa així. De totes maneres, si necessites permís per llegir i escriure a cor què vols, jo te’l dono ara mateix de grat.

La importància real de la lectura és que genera familiaritat i confiança amb el procés d’escriptura: s’arriba al territori de l’escriptor amb els papers en regla. La lectura constant et transporta a un lloc (o a un estat mental) on pots escriure amb entusiasme i sense complexos. També t’ensenya què és el que s’ha fet i què queda per fer, què està suat i què és un glop d’aire fresc, què funciona i què agonitza a la pàgina. Com més llegeixes, més difícil és fer el passerell amb el bolígraf o el processador de textos.



_________

4. Tradicionalment, les muses eren dones, però el meu és un paio. Va com va.





2


Si «llegeix molt i escriu molt» és el Gran Manament (i t’asseguro que sí), quina quantitat d’escriptura significa «molt»? Depèn de l’escriptor, esclar. Una de les meves anècdotes preferides sobre el tema (i segurament més una llegenda que una veritat) la protagonitza James Joyce.5 Diuen que un dia un amic seu el va anar a veure i es va trobar el gran home mig caigut sobre l’escriptori, amb una cara de desesperació total.

–James, què passa? –va preguntar l’amic–. És per la feina?

En Joyce va fer que sí sense ni mirar l’amic. Esclar que era la feina: que no es tracta sempre d’això?

–Quantes paraules has escrit avui? –va seguir l’amic.

Joyce, encara desesperat, amb el cap contra l’escriptori, va dir:

–Set.

–Set? Però James… això està molt bé, almenys per a tu!

–Sí –va dir en Joyce, mirant-lo finalment–. Suposo que sí… però és que no sé en quin ordre van!

A l’altre extrem, hi ha escriptors com Anthony Trollope. Va escriure novel·les gruixudíssimes (un bon exemple seria La podràs perdonar?, que per als lectors contemporanis es podria titular La podràs acabar?) i se les treia del barret amb una freqüència espectacular. Treballava a correus, a la Gran Bretanya (les bústies vermelles que hi ha per tot el país són invent seu); escrivia dues hores i mitja cada matí abans d’anar a la feina. Aquest horari era ferri. Si no havia acabat la frase al cap de les dues hores i mitja, la deixava per a l’endemà. I si quan acabava un dels seus totxos de sis-centes pàgines i encara li quedava un quart d’hora, després d’escriure «Fi» apartava el manuscrit i començava a treballar en el següent.

John Creasey, un escriptor britànic, autor de novel·les policíaques, va escriure cinc-centes novel·les (sí, ho has llegit bé) amb diversos pseudònims. Jo n’he escrit unes trenta-cinc (algunes d’abast trollopià) i se’m considera prolífic, però al costat de Creasey semblo un aturat. Alguns escriptors contemporanis (com ara Ruth Rendell/ Barbara Vine, Evan Hunter/Ed McBain, Dean Koontz i Joyce Carol Oates) deuen haver escrit tant com jo i d’altres, molt més.

D’altra banda –la de Joyce–, tenim Harper Lee, que només va escriure un sol llibre, el brillant Matar un rossinyol. N’hi ha uns quants més, com James Agee, Malcolm Lowry i Thomas Harris (de moment) que n’han escrit menys de cinc. I cap problema, però sempre em pregunto un parell de coses sobre aquesta gent: quant van trigar a escriure els llibres que van escriure i què feien en el temps lliure? Puntes de coixí? Organitzar mercats de segona mà a la sortida de missa? Deïficar prunes? Potser sono impertinent, però de debò, creu-me, que em pica la curiositat. Si Déu et dona una facultat, per què no la fas servir, collons?!

El meu horari és senzill. Dedico els matins a treballar en el meu proper projecte literari, el que sigui. Les tardes són per a la migdiada i respondre cartes. Els vespres són per llegir, la família, els partits dels Red Sox a la tele i les revisions urgents. Per resumir, els matins són el meu principal moment d’escriptura.

Un cop començo un projecte, no m’aturo ni baixo el ritme si no és absolutament necessari. Si no escric cada dia, els personatges em comencen a ranciejar al cap, i passen a semblar personatges en comptes de persones de veritat. La vora esmolada de la història es comença a rovellar i ja em fa l’efecte que perdo el control de l’argument i el ritme de la narració. El pitjor de tot és que decau la trempera de la creació. La feina comença a semblar feina, i això, per a la majoria d’escriptors, és el petó de la mort. La millor escriptura (sempre, sempre, sempre) és quan per a l’escriptor és una mena de joc inspirat. Puc escriure a sang freda si cal, però prefereixo quan és com acabada de pescar i encara belluga, imprevisible.

A les entrevistes deia que escrivia cada dia menys per Nadal, el Quatre de Juliol i el meu aniversari. Era mentida. Els ho deia perquè alguna cosa has de dir, en una entrevista, i val més si té una mica de gràcia. Tampoc volia semblar massa obsessionat per la feina (només una mica, suposo). La veritat és que quan escric, escric cada dia, obsessionat o no, inclosos Nadal, el Quatre i el meu aniversari (de totes maneres, a la meva edat és una data que prefereixes oblidar). I quan no treballo, no treballo gens, encara que en aquestes èpoques d’inactivitat total no estic en pau amb mi mateix i em costa dormir. Per a mi, no treballar és la feina més dura. Quan escric, tot és pur joc, i les tres pitjors hores que he passat escrivint han estat collonudes.

Abans era més ràpid: un dels meus llibres (El fugitiu), el vaig escriure en una sola setmana, una proesa que potser hauria apreciat John Creasey (tot i que vaig llegir que ell havia escrit diverses de les seves novel·les policíaques en dos dies). Crec que deixar de fumar és el que m’ha fet baixar el ritme: la nicotina potencia molt les sinapsis. El problema, evidentment, és que mentre t’ajuda a escriure, et mata. Amb tot, crec que la primera versió d’un llibre (fins i tot d’un de llarg) no hauria de fer-se amb més de tres mesos, la durada d’una estació. Si es triga més –per a mi, almenys–, la història comença a agafar un aire estrany, aliè, com de comunicat del Ministeri d’Afers Exteriors de Romania, o de missatge retransmès en alta freqüència durant un període de gran activitat de taques solars.

M’agrada fer deu pàgines al dia, és a dir, unes dues mil paraules. En tres mesos, són 180.000 paraules, una bona extensió per a un llibre: si la història és bona i no decau, el lector s’hi pot perdre a gust. Alguns dies, les deu pàgines surten fàcilment, a dos de dotze ja m’he aixecat i me’n vaig a fer encàrrecs content com un gínjol. Més sovint, a mesura que em faig gran, em trobo dinant a l’escriptori i acabant la jornada a dos de dues del migdia. De vegades, quan costa que em surtin les paraules, encara hi dono voltes a l’hora de sopar. Ho puc fer de les dues maneres sense problema, però només sota circumstàncies extremes em permeto abaixar la persiana abans de fer les dues mil paraules.

El que va millor per aconseguir una producció regular (trollopiana?) és treballar en un ambient tranquil. Fins i tot a l’escriptor més productiu per naturalesa li costarà treballar en un entorn on les distraccions i els ensurts siguin la norma i no l’excepció. Quan em pregunten pel «secret del meu èxit» (una idea absurda, això, però és impossible evitar-ho), de vegades dic que n’hi ha dos: tenir bona salut (almenys fins que una furgoneta em va atropellar l’estiu del 1999) i estar casat. És una bona resposta perquè es desempallega de la pregunta i perquè diu una certa veritat. La combinació d’un cos sa i una relació estable amb una dona independent que no es deixa trepitjar per mi ni per ningú ha garantit la continuïtat de la meva vida laboral. I crec que a l’inrevés també és veritat: que la meva escriptura i l’alegria que em dona han contribuït a l’estabilitat de la meva salut i vida familiar.



_________

5. James Joyce té anècdotes boníssimes. La meva preferida és que, quan ja li fallava la vista, es vestia amb un davantal de lleter. Es veu que creia que reflectia la llum i li il·luminava la pàgina.





3


Es pot llegir gairebé a qualsevol lloc però quan es tracta d’escriure, racons de biblioteca, bancs al parc i pisos de lloguer haurien de ser l’últim recurs. Truman Capote deia que havia fet les seves millors obres en habitacions de motel, però és una excepció: la majoria treballem millor a casa nostra. Fins que no tinguis el teu propi espai, serà molt més difícil això de posar-te a escriure de debò.

El teu racó per escriure no cal que estigui decorat segons la Playboy i tampoc necessites un buró de començament de segle per guardar-hi les eines d’escriure. Les dues primer novel·les que vaig publicar, Carrie i El misteri de Salem’s Lot, les vaig escriure al quarto de la rentadora d’una caravana doble, repicant sense parar l’Olivetti portàtil de la meva dona, fent equilibris amb una taula infantil a la falda. Es veu que John Cheever escrivia al soterrani del seu edifici de Park Avenue, prop de la caldera. L’espai pot ser modest (probablement ho hauria de ser, com crec que ja he suggerit) i de fet, només li cal una cosa: una porta que estiguis disposat a tancar. La porta tancada és la teva manera de dir-li al món i a tu mateix que va de debò, que tens un compromís ferm amb l’escriptura i que tens la intenció d’arribar fins al final.

Quan entris al teu nou racó per escriure i tanquis la porta, has de tenir un objectiu diari. Com amb la gimnàstica, al principi és millor posar-se fites assequibles, per no desanimar-te. Jo diria unes mil paraules al dia, i com que em sento magnànim, també diria que descansis un dia a la setmana, almenys al començament. No més: perdries la urgència i la immediatesa de la narració. Amb l’objectiu clar, proposa’t no obrir la porta fins que no l’hagis aconseguit. Dedica’t a escriure les mil paraules en paper o en un disquet d’ordinador. En una de les meves primeres entrevistes (crec que era per promocionar Carrie), en un programa de ràdio em van preguntar com escrivia. La resposta –«una paraula rere l’altra»– el va deixar totalment descol·locat. Em sembla que no sabia si es tractava d’un acudit o no. No ho era. Al capdavall, sempre és així de senzill. Sigui un retrat d’una sola pàgina o una trilogia èpica com El senyor dels anells, sempre s’hi arriba posant una paraula rere l’altra. Tanques la porta i el món queda a fora. També serveix per tancar-te a tu i que et concentris en el que estàs fent.

Si és possible, al teu racó d’escriure no hi hauria d’haver telèfon, i encara menys televisió o videojocs que et facin perdre el temps. Si hi ha una finestra, corre les cortines o abaixa la persiana, a menys que doni a un mur pelat. Per a qualsevol escriptor, però sobretot per al novell, és important eliminar tota distracció possible. Si segueixes escrivint, acabaràs filtrant aquestes distraccions tu mateix, però al començament és millor ocupar-se’n abans de posar-te a escriure. Jo treballo amb música sorollosa (rock dur com AC/DC, Guns N’ Roses i Metallica són els meus preferits) però per a mi la música és simplement una altra manera de tancar la porta. M’acotxa, m’aïlla del món quotidià. Quan escrius, vols desempallegar-te del món, oi? Esclar que sí. Quan escrius, crees el teu propi món.

Crec que estem parlant d’una mena de son creatiu. Com el teu dormitori, el teu racó d’escriure hauria de ser privat, un lloc on vas a somiar. El teu horari (entrar-hi cada dia a la mateixa hora, sortir-ne quan tens les mil paraules escrites al paper o al disquet) és perquè t’hi acostumis, per predisposar-te a somiar com et predisposes a dormir quan te’n vas al llit més o menys a la mateixa hora cada nit, seguint el mateix ritual. Quan dormim i quan escrivim, aprenem a estar físicament quiets i a la vegada esperonem els nostres cervells a desprendre’s del pensament rutinari del dia a dia. Així com el cervell i el cos s’acostumen a dormir certes hores cada nit (sis o set, potser les vuit recomanades), també pots ensenyar a la consciència a dormir creativament, a empescar-se els somnis vívids i desperts que són les millors obres narratives.

Però et cal un racó, et cal una porta i et cal la voluntat de tancar aquesta porta. També et cal un objectiu concret. Com més temps segueixis aquests principis, més fàcil et serà l’acte d’escriure. No esperis el muso. Com deia, és un tossut a qui no li agrada la xerrameca creativa. No estem parlant de taules de ouija o del món dels esperits, es tracta d’un ofici qualsevol, com posar canonades o conduir grans camions. La teva feina és procurar que el muso sàpiga on trobar-te cada dia de nou a dotze o de set a tres. Si ho sap, t’asseguro que tard o d’hora començarà a aparèixer, amb el puro a la boca i la seva màgia.





4


Bé, ja ets al teu racó amb la persiana abaixada, la porta tancada i el telèfon desconnectat. Has llençat la tele a mar i t’has compromès a escriure mil paraules al dia, plogui o nevi. Ara ve la gran pregunta: de què escriuràs? I la resposta, igual de gran: del que et vingui de gust. El que sigui… mentre sigui de veritat.

A les classes d’escriptura, sempre es deia «escriu del que sàpigues». Sona bé, però, i si vols escriure sobre naus espacials que exploren planetes o d’un home que mata la seva dona i després intenta fer-la miques en un triturador de fusta? Com encaixa un escriptor alguna d’aquestes idees o mil d’altres tan ocurrents amb la màxima de «escriu del que sàpigues»?

Per començar, interpretant l’«escriu del que sàpigues» de la manera més laxa possible. Si ets lampista, domines la lampisteria, però això no és, ni de molt, tot el que saps: el cor i la imaginació també saben coses. Gràcies a Déu. Si no fos pel cor i la imaginació, el món de la ficció seria un lloc força sòrdid. Potser ni existiria.

En termes de gènere, no és escabellat pensar que començaràs a escriure el que t’agrada llegir. Ja he explicat fins a la sacietat el meu amor juvenil pels còmics de terror. Però és que m’encantaven, com la pel·lícula I Married a Monster from Outer Space, que es va convertir en el conte «D’adolescent robava tombes». Avui dia, de fet, no crec que escrigui sinó versions una mica més sofisticades d’aquell conte: vaig créixer enamorat de la nit i dels taüts inquietants. I si no t’agrada, no hi puc fer res. Soc així.

Si ets un fan de la ciència-ficció, és natural que en vulguis escriure (i com més en llegeixis, és menys probable que recorris a les convencions més suades del gènere, com la space opera o la sàtira distòpica). Si t’agraden les novel·les de misteri, en voldràs escriure, i si ets de les romàntiques, voldràs escriure les teves. Cap problema a escriure res de tot això. El que sí que seria un problema, un error, és allunyar-te del que coneixes i t’agrada (o t’encanta, com m’encantaven els còmics i les pel·lícules de terror en blanc i negre) per escriure el que et sembla que impressionarà els teus amics, coneguts i col·legues escriptors. També és un gran error triar un gènere o classe de narrativa només per guanyar diners. És moralment reprovable, perquè la narrativa consisteix a trobar la veritat en la xarxa de mentides del relat, no a cometre un frau intel·lectual per fer-te d’or. A més a més, et puc assegurar que no funciona.

Quan em pregunten per què vaig decidir escriure el que escric, sempre penso que la pregunta és més reveladora que qualsevol resposta que els pugui donar. Al seu interior, com la pasta de caramel dins d’una barra de xocolata, hi ha la idea que l’escriptor controla el seu material i no a l’inrevés.6 L’escriptor que es pren seriosament la seva feina no pot aproximar-se al material narratiu com un inversor que estudia diverses ofertes d’accions i tria les que li semblen més rendibles. Si es pogués fer així, totes les novel·les publicades serien best-sellers i els avançaments descomunals que es paguen a una dotzena d’escriptors «famosos» desapareixerien (als editors els encantaria).

A Grisham, Clancy, Crichton i a mi mateix –entre d’altres– ens paguen aquestes grans sumes perquè venem quantitats inusualment grans de llibres a un públic inusualment nombrós. De vegades, se’ns critica com si haguéssim accedit a alguna vulgata mística que els altres escriptors (sovint millors) no saben trobar o no es rebaixen a fer servir. Dubto que sigui veritat. Tampoc crec en la teoria d’altres novel·listes populars (em ve al cap la difunta Jacqueline Susann, encara que no era l’única) que el seu èxit es basa en el mèrit literari, que el públic comprèn la vertadera grandesa millor que el món literari, estirat i ple d’enveges. Aquesta idea és ridícula, producte de la vanitat i la inseguretat.

En general, la gent que compra llibres no ho fa pels mèrits literaris d’una novel·la: volen una bona història que se’ls endugui volant, que primer els fascini, després els enganxi i no en puguin deixar de passar les pàgines. Això passa, em sembla, quan els lectors reconeixen els personatges del llibre, el seu comportament, el seu entorn i com parlen. Si el lector sent com la seva vida i creences hi ressonen, s’interessarà més per la història. Crec que és impossible aconseguir aquesta mena de connexió d’una manera premeditada, estudiant el mercat com un corredor d’apostes.

Una cosa és imitar l’estil, una manera molt legítima de començar a escriure (i impossible d’evitar, de fet: cada fase del creixement com a escriptor està marcat per alguna imitació), el que no es pot imitar és l’aproximació d’un escriptor a un gènere en particular, per molt senzill que sembli el que està fent. És a dir, no pots dirigir un llibre com si fos un míssil. La gent que vol fer fortuna escrivint com John Grisham o Tom Clancy només acaben fent imitacions barates, perquè el vocabulari no és el mateix que el sentiment i la història està a anys llum de la veritat quan s’entén amb el cap i el cor. Quan trobes una novel·la amb una faixa així: «Si t’agrada (John Grisham/Patricia Cornwell/Mary Higgins Clark/Dean Koontz), t’agradarà X», saps que tens entre mans una d’aquestes imitacions massa planificades (i molt probablement avorrides).

Escriu el que vulguis, dona-li vida i un caràcter únic a partir de la teva experiència personal sobre l’amor, l’amistat, les relacions, el sexe i la feina. Sobretot la feina. A la gent li encanta llegir sobre feina. Ves a saber per què, però és així. Si ets lampista i t’agrada la ciència-ficció, podries escriure una novel·la sobre un lampista en una nau espacial o en un altre planeta. Sona ridícul? El difunt Clifford D. Simak va escriure una novel·la que es deia Enginyers Còsmics que ve a ser això. I és boníssima. I no oblidis la diferència entre donar la tabarra amb el que saps i utilitzar-ho per enriquir una història. Això últim està bé, la tabarra no.

Fixem-nos en el primer gran èxit de John Grisham, La firma. En aquest llibre, un jove advocat descobreix que la seva primera feina, que semblava massa bona per ser veritat, en realitat resulta que consisteix a treballar per a la màfia. Enganxa, té suspens i un ritme trepidant: va vendre uns quants milions d’exemplars. Es veu que el que fascinava la gent era el dilema moral que es plantejava l’advocat: treballar per a la màfia no està bé, això està clar, però ostres, quin sou! Et pots comprar un descapotable, i això només per començar!

Als lectors també els encantava com l’advocat defugia el dilema hàbilment. Potser no és el que hauria fet la majoria, i és cert que a les últimes cinquanta pàgines s’abusa del deus ex machina, però és el que a la majoria ens hauria agradat fer. I a quin no li agradaria disposar d’un deus ex machina a la seva vida?

No n’estic del tot segur, però m’hi jugaria un braç que John Grisham no ha treballat mai per a la màfia. Tot és pura invenció (i la pura invenció és el gran plaer d’un escriptor de narrativa). Sí que va ser advocat, de jove, i és evident que no ha oblidat com costa sobreviure-hi. I tampoc ha oblidat el lloc precís dels paranys financers i els hams enverinats que complicaven tant el camp del dret empresarial. Amb un humor planer com a contrapunt brillant i sense abusar de l’argot professional, esbossa un món de lluites darwinianes on tots els salvatges vesteixen de vint-i-un botó. I (això és el millor) aquest món és completament versemblant. Grisham el coneix, ha espiat el territori i les posicions enemigues i ens n’ha dut un informe complet. Explica la veritat del que sap i només per això ja es mereix fins a l’últim dòlar que va fer amb La firma.

Els crítics que diuen que La firma i els següents llibres de Grisham estan mal escrits, els que no se saben avenir del seu èxit, o no ho entenen perquè és massa obvi o perquè no ho volen entendre. La història inventada de Grisham està basada completament en una realitat que coneix, que ha experimentat, i l’escriu amb una sinceritat total, gairebé ingènua. El resultat és un llibre (personatges plans a banda, és un altre tema) valent i alhora una lectura collonuda. Com a aprenent d’escriptor, val més que no imitis el gènere d’advocats en perill, que sembla que s’hagi inventat Grisham; emula la seva franquesa i la seva habilitat per anar al gra.

John Grisham coneix el món dels advocats, esclar. El que tu saps et farà igualment únic. Atreveix-te. Apama les posicions enemigues, torna i explica’ns-ho tot. I recorda que una història sobre lampistes a l’espai no té per què ser dolenta.



_________

6. Sobre aquest tema, Kirby McCauley, el meu primer agent de veritat, solia citar l’escriptor de ciència-ficció Alfred Bester (The Stars My Destination, The Demolished Man). «El llibre mana», deia l’Alfie en un to que donava per tancada la discussió.





5


Al meu parer, els relats i les novel·les tenen tres parts: la narració, que fa avançar la història del punt A al punt B i, finalment, al punt Z; la descripció, que crea una realitat sensorial per al lector; i el diàleg, que dona vida als personatges amb la seva veu.

Potser et preguntes on para la trama. La resposta –com a mínim la meva– és enlloc. No pretenc convèncer-te que mai he fet un esbós de trama, de la mateixa manera que no intentaré convèncer-te que mai no he dit una mentida, però intento fer les dues coses tan poc com puc. Desconfio de les trames per dues raons: la primera, en general, les nostres vides no en segueixen cap, fins i tot quan t’esforces a prendre les precaucions més assenyades i ho planifiques tot de dalt a baix; la segona, perquè considero que una trama planificada i l’espontaneïtat de la creació són incompatibles. Val més que ho deixi ben clar: el més important que sé sobre l’art d’escriure és que les històries es fan pràcticament soles, elles mateixes. La feina d’un escriptor és donar-los camp per córrer (i transcriure-les, esclar). Si ets capaç de veure-ho així (o almenys provar-ho), podrem treballar bé. Si no és així, si creus que estic sonat, cap problema. No seràs el primer.

En una entrevista que em va fer el New Yorker, li vaig dir a l’entrevistador (Mark Singer) que per a mi les històries eren objectes trobats, com fòssils al ras, i em va dir que no em creia. Li vaig contestar que cap problema, sempre que cregués que jo sí que ho creia. I és així, n’estic convençut. Les històries no són samarretes de souvenir ni gameboys. Són vestigis d’un món preexistent, per descobrir. La feina de l’escriptor és desenterrar-les tan intactes com pugui fent servir les eines de la seva caixa. De vegades, el fòssil que trobes és petit, una petxina. De vegades, és enorme, un Tyrannosaurus rex amb aquell costellam gegant i la dentadura amenaçadora. Sigui un conte o un totxo de mil pàgines, les tècniques d’excavació són les mateixes.

Per molt bo que siguis, per molta experiència que tinguis, segurament és impossible treure un fòssil sense que es malmeti una mica i se’n perdi alguna part. Per aconseguir-lo del tot, has de canviar la pala per instruments més delicats, fins i tot un raspall de dents. Una trama planificada, en canvi, és maquinària pesant, el martell pneumàtic de l’escriptor. És possible recuperar un fòssil amb un martell pneumàtic, no t’ho discuteixo, però saps igual que jo que segurament trencarà tant com recuperarà. És potinera, mecànica, anticreativa. La trama, em sembla, és l’últim recurs del bon escriptor i el primer del pallús. La història que se’n derivi és probable que quedi artificial i forçada.

Em refio molt més de la intuïció, i això és perquè els meus llibres tendeixen a basar-se més en situacions que en històries. Algunes de les idees que han desencadenat aquests llibres són més complexes que d’altres, però la majoria comencen amb la simplicitat cristal·lina de l’aparador d’uns grans magatzems o d’una escena del museu de la cera. Vull col·locar una sèrie de personatges (potser dos, potser només un) en alguna mena d’embolic per veure com s’espavilen per sortir-se’n. La meva feina no és ajudar-los a sortir-se’n ni manipular-los per salvar-los (això requeriria el sorollós martell pneumàtic de la trama), sinó observar què passa i escriure-ho.

Primer és la situació. Després, els personatges, al principi sempre plans i desdibuixats. Un cop tinc això clar al meu cap, començo a explicar la història. Sovint tinc una idea de com pot acabar, però mai he exigit als personatges que actuïn com jo vull. Al contrari, vull que facin la seva. En alguns casos, el resultat és com pensava, però en la majoria, és completament inesperat. Per a un novel·lista de suspens, això és collonut. Al capdavall, jo no soc només el creador de la novel·la sinó també el seu primer lector. I si no soc capaç d’endevinar de cap manera què collons passarà, tot i tenir informació de primera mà, estic segur que el lector s’empassarà, enganxat, el llibre pàgina rere pàgina. A més a més, quin sentit té preocupar-se pel final? De què serveix obsedir-se a controlar-ho tot? Tard o d’hora totes les històries s’acaben.

A començament dels vuitanta, la meva dona i jo vam anar a Londres, una mica per plaer, una mica per feina. A l’avió em vaig adormir i vaig somiar que un escriptor famós (no sé si era jo, però estic segur que no era James Caan) queia en mans d’una fan psicòpata que vivia en una granja perduda en el no-res. La fan era una dona que vivia aïllada per la seva paranoia creixent. Tenia bestiar a l’estable i una porqueta domèstica, Misery. Així es deia la protagonista de la sèrie de best-sellers romanticohistòrics de l’escriptor. El record més clar d’aquest somni quan em vaig despertar eren unes paraules que la dona havia dit a l’escriptor, que s’havia trencat una cama i era presoner a l’habitació del darrere. Vaig escriure-les en un tovalló d’American Airlines per no oblidar-les i me’l vaig guardar a la butxaca. El vaig perdre però recordo força bé què hi vaig escriure:

Ella parla seriosament però mai no mira als ulls. És una dona grossa, massissa; una absència de pausa (Ves a saber què volia dir. Recorda que just m’acabava de despertar). «Això de posar-li Misery a la porqueta no era cap broma, no senyor. Sisplau, no s’ho pensi pas. No, la vaig batejar així per amor de fan, que és el més pur. S’hauria de sentir afalagat».



La Tabby i jo estàvem al Brown Hotel de Londres i aquella primera nit no vaig poder dormir. Una mica perquè a l’habitació de dalt semblava que hi hagués tres noietes fent gimnàstica, una mica pel jet-lag, segur, però sobretot pel tovalló de l’aerolínia. Allà hi havia, apuntada, la llavor d’una història que prometia moltíssim, perquè podia quedar divertida i satírica i, alhora, terrorífica. Em va semblar que era massa sucosa per no escriure-la.

Vaig aixecar-me, vaig baixar al vestíbul i li vaig preguntar al conserge si hi havia algun lloc tranquil per poder escriure una estona. Em va portar a un escriptori magnífic que hi havia al replà del segon pis. Havia estat propietat de Rudyard Kipling, em va dir, amb un orgull prou justificat. Em va intimidar una miqueta, aquesta dada, però s’hi estava tranquil i l’escriptori semblava prou hospitalari, ni que fos per l’hectàrea de superfície de cirerer que oferia. Tassa de te rere tassa de te (quan escric en bec a dojo… menys quan bevia cervesa, esclar), vaig omplir setze pàgines de llibreta. M’agrada escriure a mà. L’únic problema és que quan agafo la directa, no puc seguir el ritme que em dicta el cap i em foto nerviós.

Quan vaig acabar, vaig passar per recepció per agrair al conserge un altre cop que em deixés fer servir el preciós escriptori del senyor Kipling.

–M’alegro que li anés bé –va contestar. Somreia amb nostàlgia, com si hagués conegut l’escriptor personalment–. Kipling va morir aquí mateix, de fet. D’un atac de feridura. Mentre escrivia.

Vaig tornar a l’habitació per recuperar unes quantes hores de son, pensant quantes vegades ens donen informació que no ens feia cap falta.

El títol provisional de la meva història, que llavors pensava que seria una nouvelle de trenta-mil paraules, era «L’edició Annie Wilkes». Quan vaig seure davant del preciós escriptori del senyor Kipling, tenia clara la situació bàsica: escriptor tolit i fan psicòpata. La història en si encara no existia (bé, sí, però com un fòssil enterrat, a banda de les setze pàgines escrites a mà) però no em calia saber-la per començar a treballar. Tenia el fòssil localitzat: sabia que la resta consistiria a excavar-lo amb cura.

Jo diria que el que a mi em funciona, segurament també et funcionarà a tu. Si t’esclavitza (o t’intimida) la tirania esgotadora de l’esquema i el quadern ple de «notes sobre els personatges», t’alliberarà. Com a mínim, et farà veure coses molt més interessants que la planificació de la trama.

(Un afegitó divertit: al segle XX, segurament el gran campió de la planificació de la trama va ser Edgar Wallace, un novel·lista de best-sellers tronats dels anys vint. Wallace va inventar –i va patentar– un aparell que es deia «La Roda Wallace de les Trames». Si et quedaves encallat a mitja història o necessitaves un final sorprenent, simplement feies girar la Roda de les Trames i llegies el que et sortia a la finestreta: «una arribada inesperada», potser, o bé «l’heroïna es declara». Es veu que en va vendre a carretades.)

Al final de la primera sessió al Brown’s Hotel, quan en Paul Sheldon es desperta i veu que és presoner de l’Annie Wilkes, creia que sabia què passaria. L’Annie li demanaria al Paul que escrivís una altra novel·la sobre el seu personatge de sempre, l’intrèpid Misery Chastain, només una, per a ella. En Paul s’hi negaria, al principi, però acabaria accedint-hi, quin remei (una infermera psicòpata pot ser molt persuasiva, pensava). Aleshores, l’Annie li diria que volia sacrificar la seva porqueta estimada, la Misery, per a aquest projecte. Que «El retorn de Misery» només tindria un exemplar: un manuscrit hologràfic enquadernat en pell de porc!

Aquí, vaig pensar que venia una fosa a negre i la història es reprenia sis o vuit mesos després al refugi de l’Annie a Colorado, per al final sorpresa.

En Paul ja no hi és, la seva habitació de convalescent s’ha convertit en un temple dedicat a Misery Chastain, però la porqueta encara belluga i es deixa sentir, grunyint, des de la seva cort al costat del graner. A les parets de la «Sala Misery» hi ha portades de llibres, fotogrames de pel·lícules de Misery, fotografies d’en Paul Sheldon, segurament un titular de diari: CAP NOTÍCIA DEL FAMÓS NOVEL·LISTA ROMÀNTIC DESAPAREGUT. Al mig de l’habitació, especialment il·luminat, un llibre sobre una tauleta (de fusta de cirerer, esclar, en honor al senyor Kipling). És l’edició Annie Wilkes d’«El retorn de Misery». L’enquadernació és preciosa, com ha de ser: és la pell d’en Paul Sheldon. I ell? És possible que els ossos estiguin enterrats rere el graner, però em va semblar més versemblant que les parts més suculentes se les hagués fotut la porqueta.

No estava malament, i si hagués estat un conte, molt bé (una novel·la, no tant: a ningú no li agrada patir per algú durant tres-centes pàgines per acabar descobrint que se l’ha menjat una porqueta entre els capítols setze i disset), però no va anar així. En Paul Sheldon va acabar tenint molts més recursos del que em pensava al començament, i els seus esforços per fer de Xahrazad i salvar la pell em van permetre dir-hi la meva sobre el poder redemptor de l’escriptura que feia temps que em bullia a dins però no que havia articulat. També l’Annie va agafar més complexitat del que havia imaginat i va ser divertit escriure-la –una dona que és incapaç de renegar més enllà del «mecàson» però que no li tremola el pols a l’hora de tallar-li el peu al seu escriptor predilecte quan intenta escapar-se d’ella. Al final, pensava que l’Annie feia tanta por com pena. I cap de les peripècies de la història van sortir d’un esquema argumental: eren orgànics, tots creixien naturalment de la situació inicial, cadascun una part desenterrada del fòssil. Tot això ho escric amb un somriure. En aquella època estava absolutament enganxat a les drogues i l’alcohol, però m’ho vaig passar molt bé, amb aquesta novel·la!

El joc de Gerald i La noia que estimava Tom Gordon són dues altres pures novel·les de situació. Si Misery és «dos personatges en una casa», El joc de Gerald és «una dona en un dormitori», i La noia que estimava Tom Gordon, «nena perduda al bosc». Com he dit abans, he escrit novel·les a partir d’esquemes previs, però el resultat són llibres com Insomnia o El retrat de Rose Madder, que no són res de l’altre món. Són (mal que em pesi) novel·les encarcarades, forçades. L’única novel·la meva a partir d’un esquema que m’agrada de debò és La zona morta (i per ser francs, he de dir que realment m’encanta). Un llibre que sembla tot planificat, Un sac d’ossos, en realitat és un altre llibre de situació: «escriptor vidu en casa encantada». La trama de fons d’Un sac d’ossos és satisfactòriament gòtica (almenys m’ho sembla) i molt complexa, però cap dels detalls era premeditat. La història de TR-90 i el que realment va fer la dona del vidu Mike Noonan el seu últim estiu van sortir espontàniament, o, en altres paraules, aquests detalls eren parts del fòssil.

Una situació inicial prou forta fa irrellevant tot això de l’esquema narratiu, i a mi ja m’està bé. Les trames més interessants normalment es poden expressar amb la pregunta I si…?

I si els vampirs envaïssin un poblet de Nova Anglaterra? (El misteri de Salem’s Lot)

I si un policia d’un poble remot de Nevada embogís i comencés a matar a tothom que es trobés? (Desesperació)

I si una dona de fer feines, sospitosa d’un assassinat que va quedar impune (el del seu marit) és acusada d’un assassinat que no va cometre (el seu amo)? (Dolores Claiborne)

I si una jove mare i el seu fill quedessin tancats al seu cotxe avariat per culpa d’un gos rabiós? (Cujo)

Totes aquestes situacions se’m van acudir mentre em dutxava, mentre conduïa, mentre feia el meu passeig diari, i van acabar sent llibres. En cap cas vaig fer servir un esquema, ni tan sols una noteta en un tros de paper, tot i que alguna història (Dolores Claiborne, per exemple) és tan complexa com una novel·la policíaca. Recorda, per favor, que entre història i esquema argumental hi ha una diferència enorme. La història és honrada i de fiar, mentre que l’esquema argumental és sospitós i val més que no campi lliurement.

Totes les novel·les que acabo de resumir van ser polides i enriquides pel procés editorial, esclar, però gairebé tots els elements ja hi eren. «En el material en brut, sense muntar, ja hi ha d’haver la pel·lícula», em va dir una vegada el muntador Paul Hirsch. Amb els llibres passa el mateix: no crec que la incoherència o la poca gràcia narrativa puguin esmenar-se amb una simple revisió.

Això no és un manual, i per tant, no hi ha gaires exercicis, però ara te’n posaré un, per si tens la sensació que és una bestiesa això de la situació que substitueix l’esquema argumental. Et donaré la localització d’un fòssil. L’exercici consisteix a escriure quatre o cinc pàgines de narració no premeditada sobre aquest fòssil. És a dir, vull que excavis per trobar-ne els ossos i veure quina pinta fan. Crec que potser et sorprèn, el resultat, i t’agrada. Estàs preparat? Som-hi.

A tothom li sonarà la història següent: apareix cada setmana a la secció de successos dels diaris metropolitans i només canvia algun detall. Una dona –diguem-li Jane– es casa amb un home graciós, intel·ligent i amb molt de magnetisme sexual. Li posarem Dick7, que és el nom més freudià que hi ha. Malauradament, en Dick té un costat fosc. Salta a la mínima, està obsessionat per controlar-ho tot, potser fins i tot és un paranoic (te n’adonaràs per com parla i actua). La Jane s’esforça moltíssim a deixar passar els defectes d’en Dick i que el matrimoni rutlli (per què s’hi esforça tant també ho descobriràs, perquè pujarà a l’escenari i t’ho dirà). Tenen una criatura i tot millora durant una temporada. Quan la nena té uns tres anys, tornen les agressions i les escenes de gelosia. Al començament, els maltractaments són verbals, després, físics. En Dick està convençut que la Jane té una aventura amb algú, potser de la feina. És algú concret? No ho sé i m’és igual. Segurament en Dick acaba dient-te de qui sospita. Si ho fa, ja ho sabrem tots dos, oi?

Al final, la Jane no ho pot aguantar més. Es divorcia del malparit i aconsegueix la custòdia de la filla, la petita Nell. En Dick comença a assetjar-la. La Jane respon amb una ordre d’allunyament, un document tan útil com un para-sol contra un huracà, com et podran confirmar moltes dones maltractades. Després d’un incident esgarrifós, que escriuràs amb tot detall –una pallissa en públic, potser–, arresten el malparit d’en Richard i el fiquen a la presó. Tot això són els antecedents. De cap manera es tracta de la situació, que ara ve.

Al cap de poc que tanquin en Dick a la presó, la Jane va a buscar la Nell a la guarderia i la porta a casa d’una amiga per celebrar un aniversari. La Jane se’n va a casa, amb ganes d’estar dues o tres hores una mica tranquil-la, que no passa sovint. Potser faré una migdiada, pensa. Té una casa, no un pis, encara que sigui una jove treballadora: la situació ho demana. Com arriba a casa i per què té la tarda lliure són coses que la història t’explicarà i que semblarà que estiguin molt ben tramades si trobes bones explicacions (potser la casa és dels pares; potser només la guarda; potser res de tot això).

Quan entra, nota alguna cosa, en el pla inconscient, que la fa sentir incòmoda. No ho sap identificar i es diu que deuen ser els nervis, un petit efecte col·laterals del cinc anys infernals amb el senyor Encantador. Què més podria ser? Si en Dick està tancat i barrat!

Abans de la migdiada, la Jane decideix fer-se una infusió i mirar les notícies. (Podràs fer servir la tetera amb l’aigua bullent més endavant? Potser sí, potser sí.) El titular és impactant: aquest matí, tres homes s’han escapat de la presó i han mort un vigilant. Dos dels tres malfactors han estat capturats gairebé a l’instant, però el tercer encara és en parador desconegut. No es diuen els noms dels presoners (almenys no en aquestes notícies), però la Jane, que està sola a casa seva (que ja hauràs justificat de manera plausible), no té cap mena de dubte que en Dick és un d’ells. Ho sap perquè finalment ha identificat què és aquella sensació d’incomoditat que li ha agafat al rebedor. Era la flaire lleu, esvanint-se, del tònic capil·lar Vitalis. El d’en Dick. La Jane, asseguda a la butaca, té els músculs garratibats i no pot aixecar-se. Quan sent les passes d’en Dick baixant del pis de dalt, pensa: «Només ell és incapaç de viure sense la seva loció capil·lar, encara que estigui a la presó». S’hauria d’aixecar i córrer, però no es mou…

És una història prou bona, oi? A mi m’ho sembla, però no és la més original del món. Com deia, per desgràcia, cada poques setmanes als diaris apareix un titular així: EXMARIT APALLISSA (O MATA) LA SEVA EXDONA. El que vull que facis, en aquest exercici, és canviar el sexe dels protagonistes abans de començar a treballar en la situació del teu relat, és a dir, que l’exdona és l’assetjadora (potser s’ha escapat del manicomi en comptes de la presó), i el marit, la víctima. Escriu sense esquema previ, deixa que la situació i aquest capgirament inesperat se t’enduguin. Ja et dic que te’n sortiràs molt bé, sempre que els teus personatges es comportin i parlin amb franquesa. La sinceritat narrativa compensa molts defectes d’estil, com demostra l’obra encarcarada d’autors com Theodore Dreiser o Ayn Rand, però mentir és l’error més gran i irreparable. Els mentiders se’n surten, sens dubte, però només a gran escala, mai a la selva de l’escriptura, on avances cap al teu objectiu una puta paraula rere l’altra. Si quan hi ets, comences a mentir sobre el que saps i com et sents, tot s’enfonsa.

Quan acabis l’exercici, escriu-me a www.stephenking.com i explica’m com t’ha anat. No puc comprometre’m a avaluar totes les respostes, però sí que prometo llegir algunes de les aventures, i amb molt d’interès. Tinc ganes de saber quin fòssil has desenterrat i tot el que n’has sabut conservar intacte de sota terra.



_________

7. Dick és ‘polla’ en anglès col·loquial. (N. del t.)





6


La descripció fa que el lector participi sensorialment de la història. A descriure bé, se n’aprèn, i potser per això és necessari que llegeixis i escriguis molt si vols aconseguir-ho.

No és només qüestió del «com», sinó també del «quant». Llegir t’ajudarà a saber «quant», i només escrivint molt, sabràs «com». Només s’aprèn fent.

La descripció comença visualitzant què vols que el lector experimenti. Acaba quan tradueixes el que veus interiorment en paraules a la pàgina. De fàcil no en té res. Com ja he dit, tothom ha sentit una cosa així com ara «Ostres, era increïble (o horrible, estrany, divertit)… És impossible de descriure!». Si vols ser un bon escriptor, has de ser capaç de descriure de manera que el lector s’hi identifiqui a l’instant. Si n’ets capaç, et pagaran per la feina, i t’ho hauràs guanyat. Si no, col·leccionaràs moltes notes de rebuig i potser acabaràs fent carrera en el fascinant món del telemàrqueting.

Una descripció insuficient deixarà el lector perplex i miop. Una descripció excessiva l’abassegarà amb detalls. El truc és trobar un bon equilibri. També és important saber què es descriu i què no cal per seguir amb la teva feina, que és explicar una història.

No m’interessa gaire la literatura que descriu exhaustivament els trets físics dels personatges de la història i què vesteixen (l’inventari de vestuari em molesta particularment; si vull llegir descripcions de roba, ja en demanaré un catàleg). No recordo gaires ocasions que sentís la necessitat de descriure com eren els personatges d’una història meva: prefereixo deixar que el lector els posi cara, cos i vestit. Si et dic que la Carrie White és una marginada d’institut amb acne i molt mal gust per vestir, em sembla que la resta la pots posar tu, oi? No cal que te’n descrigui cada gra o faldilla. Tots recordem algun marginat d’institut: si jo et descric el meu, excloc el teu, i perdo una mica del lligam d’identificació que vull establir entre nosaltres. La descripció comença a la imaginació de l’escriptor però hauria d’acabar-la la del lector. En aquest sentit, l’escriptor és molt més afortunat que el director de cinema, que sempre està condemnat a ensenyar massa… fins i tot, en nou de cada deu casos, la cremallera a l’esquena del monstre.

Crec que l’escenari i l’ambient són molt més importants perquè el lector se senti dins de la història que no pas la descripció física dels personatges. Tampoc em sembla que una descripció física sigui una drecera cap a la personalitat. Així que estalvia’m, sisplau, «els ulls blaus i intel·ligents» del protagonista i «el seu mentó pronunciat i agosarat»; com «els pòmuls arrogants» de l’heroïna. Això és un exemple de mala tècnica i d’escriptura mandrosa, l’equivalent de tots aquells adverbis tan pesats.

Per mi, una bona descripció normalment consisteix en quatre detalls ben escollits que ho resumeixen tot. En la majoria de casos, són els detalls que primer et pas-sen pel cap. Segur que van molt bé per començar. Si després els vols canviar, afegir-ne o esborrar-ne, ho pots fer perfectament: per això es reescriu. Però em fa l’efecte que segurament veuràs que els primers detalls visualitzats són els més fidels, els millors. Tingues present (i si dubtes, la lectura t’ho demostrarà una vegada i una altra) que en les descripcions, és tan fàcil passar-se com quedar-se curt. Potser encara més això darrer.

Un dels meus restaurants preferits de Nova York és el Palm Too de Second Avenue. Hi fan carn. Si vull escriure una escena que passi a Palm Too, segur que faré servir el que en sé, perquè hi he estat molts cops. Abans de començar a escriure, visualitzaré el lloc, a partir de la meva memòria, de la capacitat de recordar, que com més es fa servir, més s’aguditza, més s’afuen els sentits interns. Aquest procés serà breu però intens, una mena de sessió d’hipnosi. I com més es practica, més fàcil t’és.

Les primeres quatre coses que em venen al cap quan penso sobre el Palm Too són: a) la foscor del bar i el contrast amb el mirall brillant de darrere la barra, que capta i reflecteix la llum del carrer; b) les serradures a terra; c) les caricatures gracioses penjades a la paret; d) l’olor de bistec i peix.

Si hi penso més, segur que em surten més coses (el que no recordi m’ho inventaré –durant el procés de visualització, la realitat i la ficció s’entrelliguen), però no cal res més. Que tampoc estem visitant el Taj Mahal, ni vull vendre’t la moto. A més a més, recorda que l’important no és l’escenari sinó la història, sempre és la història. No em toca a mi (o a tu) perdre’m en descripcions embardissades només perquè és fàcil. Aquesta no és la carn que hem de posar a la graella.

Tenint en compte això, vet aquí un fragment narratiu amb un personatge que va a Palm Too:

El taxi va aturar-se davant de Palm Too a un quart de quatre d’una tarda lluminosa d’estiu. En Billy va pagar el conductor, va baixar i va mirar per si veia en Martin. Res. Satisfet, va entrar.

Després de la claror xafogosa de Second Avenue, Palm Too era fosc com una cova. El mirall de darrere la barra rebia una mica de la llum del carrer i brillava en la penombra com un miratge. Al començament, era l’únic que veia en Billy, fins que els ulls se li van anar acostumant. Hi havia quatre bevedors solitaris a la barra. A l’altra banda, el maître, amb el nus de la corbata desfet i la camisa arromangada que ensenyava els canells peluts, xerrava amb el cambrer. A terra encara hi havia serradures escampades, va veure en Billy, com si fos un local clandestí dels anys vint en comptes d’un restaurant del tombant de segle on no es podia fumar i encara menys escopir tabac. Els retrats de les parets (caricatures de polítics corruptes de la ciutat, periodistes retirats fa temps o morts de cirrosi, famosos que no hauries reconegut) seguien enfilant-se fins al sostre. Tot feia olor de bistec i ceba fregida. Tot estava igual que sempre.

El maître es va acostar:

–Que el puc ajudar? No servim sopars fins a les sis, però el bar està obert…

–Busco en Richie Martin –va dir en Billy.



L’arribada amb taxi d’en Billy és narració, o acció, si prefereixes aquesta paraula. A partir que entra al restaurant, és descripció pura i dura. Vaig posar-hi gairebé tots els detalls que em van venir al cap quan vaig recrear de memòria el Palm Too autèntic, i vaig afegir alguna cosa també –crec que el maître entre torns està força bé. M’encanta això de la corbata desfeta i les mànigues arromangades que deixen veure els canells peluts. És com una fotografia. Només hi falta l’olor de peix, i això és perquè la de la ceba era més forta.

Tornem a la història en si mitjançant una mica d’acció (el maître entra en escena) i llavors ve el diàleg. En aquest punt ja veiem clarament l’escenari. Hi ha molts detalls que podria haver afegit (l’estretor de la sala, que sonava Tony Bennett, l’adhesiu dels Yankees a la caixa registradora), però per què? Quan es tracta de dibuixar l’escena, de la descripció en general, un esmorzar és tan bo com un festí. Volem saber si en Billy ha trobat en Richie Martin: és aquesta la història per la qual hem pagat vint-i-quatre dòlars. Si ens esplaiem en el restaurant, la història perdrà pistonada, i potser ens avorrirà prou per trencar l’encanteri que pot trenar una bona narració. Moltes vegades, quan un lector deixa un llibre és perquè el troba avorrit i aquest avorriment apareix perquè l’escriptor es queda embadalit amb la seva gràcia descriptiva i perd de vista la seva prioritat, que és que la història avanci. Si els lectors volen saber més coses sobre Palm Too, que hi vagin quan tornin a Nova York o en demanin un prospecte. Jo ja he gastat prou tinta aquí per insinuar que Palm Too serà un dels escenaris principals de la meva història. Si resulta que no, faré bé de retallar la descripció una mica en la versió següent. Clar que podria no fer-ho amb l’argument que és una bona descripció. Ho ha de ser, si em paguen per escriure. Pel que no em paguen és per ser massa indulgent amb mi mateix.

En el meu paràgraf central sobre Palm Too hi ha descripció pelada («uns quants bevedors solitaris a la barra») i una mica de descripció més poètica («El mirall de rere la barra… brillava en la penombra com un miratge»). Totes dues estan bé, però prefereixo el llenguatge figurat. L’ús del símil i altres recursos d’aquest llenguatge és una de les delícies principals de la narrativa, com a lector i com a escriptor. Quan és encertat, un símil ens agrada tant com trobar-nos un vell amic en un mar de desconeguts. De vegades, al comparar dos objectes que aparentment no tenen relació –un restaurant amb una cova, un mirall amb un miratge– veiem allò que ja coneixem amb una mirada nova, fresca.8 Fins i tot quan el resultat és clar en comptes de bonic, crec que l’escriptor i el lector participen plegats d’una mena de miracle. Potser en faig un gra massa, però vaja, això és el que crec.

Quan un símil o metàfora no funcionen, el resultat pot ser còmic o penós. Fa poc vaig llegir aquesta frase d’una novel·la que està a punt de sortir i que prefereixo no dir: «Va seure, impassible, al costat del cadàver, esperant el forense amb la mateixa paciència que algú que espera un entrepà de gall dindi». Si hi ha alguna connexió que ho aclareixi, jo no l’he vista. Per tant, vaig tancar el llibre sense llegir més. Si un escriptor sap què fa, jo el seguiré. Ara, si no… Bé, ja he passat els cinquanta i hi ha molts llibres per llegir. No tinc temps per perdre amb els que estan mal escrits.

El símil zen és només un dels possibles paranys del llenguatge figurat. El més comú (i repeteixo que caure-hi acostuma a ser per falta de lectura) és fer servir símils, metàfores i imatges que són clixés. Corria «com un boig», era bonica «com un dia d’estiu», en Bob «lluitava com un lleó»… No em facis perdre el temps, ni el facis perdre a ningú, amb recursos tan suats. Fa que quedis com un gandul o com un ignorant. Cap d’aquests dos qualificatius t’anirà bé per al teu prestigi d’escriptor.

Per cert, els meus símils preferits són de la novel·la negra i crua dels quaranta i cinquanta, i dels hereus d’aquells escriptors fulletonescos. Per exemple: «Era més fosc que una carretada de forats del cul» (George V. Higgins) i «Vaig encendre’m un cigarro que tenia gust de mocador de lampista» (Raymond Chandler).

El secret d’una bona descripció és veure-hi clar i escriure-ho clarament, amb imatges fresques i vocabulari senzill. Les primers lliçons me les van donar Chandler, Hammett i Ross MacDonald, i potser em van acabar de convèncer de la força del llenguatge descriptiu i compacte la lectura de T.S. Eliot (aquelles culleres de cafè) i William Carlos Williams (gallines blanques, el carro vermell, les prunes a la nevera, tan dolces i fredes).

Així com amb la resta d’aspectes de l’art de la narració, la descripció millorarà amb la pràctica, però només amb la pràctica no assoliràs la perfecció. Com podria ser? I quina gràcia tindria? I com més t’hi esforcis, a ser clar i senzill, més aprendràs la complexitat de la llengua. Pot ser preciosa i tot un maldecap. Ai, com ens hi podem arribar a empantanegar… Tu practica i sempre recorda que la teva feina és dir el que veus i fer avançar la història.



_________

8. Encara que «fosc com una cova» no és res de l’altre món i ja ho havíem sentit abans. De fet, val a dir que és una comparació poc treballada, no arriba al clitxé però s’hi acosta.





7


Parlem una mica del diàleg, la part sonora del nostre programa. El diàleg és el que dona veu als personatges, és crucial per definir-ne el caràcter, encara que el que fa la gent ens expliqui més com són, perquè les paraules són traïdores: les persones no són conscients de la imatge que dona el que diuen.

Amb la narració directa pots explicar que el protagonista, Mistuh Butts, no era un bon estudiant, que, de fet, no hi anava gaire, a escola, però pots transmetre el mateix, i amb molta més força, amb la manera de parlar. I una de les regles fonamentals de la bona narrativa és no explicar-nos mai res que no ens puguis mostrar:

–Tu què creus? –va preguntar el nano. Feia gargots a terra amb un bastó, sense mirar cap amunt. El que dibuixava podia ser una pilota, un planeta o res més que un cercle.– Tu creus que la terra fa voltes al sol com diuen?

–No sé què diuen –va respondre Mistuh Butts–. No’n tinc ni fava de què diu tal o pasqual perquè tots diuen coses diferents i t’omplen el cap fins q’et bull i se te’n va l’arpetit.

–Què és l’arpetit? –va preguntar el nano.

–Hòstia, mira q’ets pesat amb les preguntetes dels collons! –va exclamar Mistuh Butts. Va agafar-li el bastó i l’hi va partir.– L’arpetit és al ventre quan toca halar! Menys quan tens febres! I la penya diu que jo soc el burro!

–Ah, apetit –va dir el nano tranquil·lament, i va seguir dibuixant, aquest cop amb el dit.



Un diàleg ben construït et dirà si el personatge és llest o ximple (Mistuh Butts no és necessàriament ximple perquè no sàpiga dir apetit, per arribar a aquesta conclusió l’haurem de sentir una mica més), honrat o trampós, divertit o un vell rondinaire. El bon diàleg, com el de George V. Higgins, Peter Straub i Graham Greene, és deliciós de llegir. El dolent és un conyàs.

No tots els escriptors dominen el diàleg de la mateixa manera. La teva habilitat en aquest camp es pot millorar, però com va dir un gran home (Clint Eastwood, de fet) «Cal saber les pròpies limitacions». H.P. Lovecraft era un geni escrivint contes macabres, però els seus diàlegs són terribles. Ell també devia saber-ho, perquè de les milions de paraules que va escriure, de diàleg només n’hi deu haver unes cinc mil. En el fragment següent, d’El color que va sortir de l’espai, un pagès descriu la presència alienígena que s’ha apoderat del seu pou i és un exemple dels problemes de diàleg que tenia Lovecraft. Ei, ningú parla així, ni quan s’està morint.

Res… res… el color… crema… fred i humit… però crema… vivia al pou… l’he vist… una mena de fum… com les flors d’aquesta última primavera… el pou brillava de nit… tot era viu… va xuclar-li la vida a tot… a la pedra… devia venir de la pedra… va emmetzinar-ho tot… no sé què pretén… allò rodó que els de la universitat van treure de la pedra… era del mateix color… exactament igual, com les flors i les plantes… llavors… aquesta setmana ho vaig veure per primera vegada… et rebenta el cap i després… et crema… Ve d’algun lloc on les coses no són com aquí… un dels professors ho va dir…



I vinga frases escopides així, ben construïdes i el·líptiques. És difícil dir exactament què és el que falla dels diàlegs de Lovecraft, a banda del que és obvi: és encarcarat i li falta vida. Quan el diàleg rutlla, te n’adones. Quan no, també: fa mal a les orelles, com un instrument desafinat.

Els experts diuen que Lovecraft era, alhora, esnob i un tímid malaltís (i també un racista de collons: els seus contes van plens d’africans sinistres i d’aquells jueus maquinadors que preocupaven el meu oncle Oren quan s’havia pres quatre o cinc cerveses), d’aquells escriptors que mantenen llargues relacions epistolars però que els costa relacionar-se amb la gent en persona: si visqués avui dia, segur que el seu lloc preferit serien els xats d’internet. El diàleg s’aprèn millor si t’agrada parlar i escoltar, sobretot escoltar, reconèixer els accents, els ritmes, els dialectes i els argots de diversos grups. Els solitaris com Lovecraft sovint escriuen malament, o com algú que escriu en una llengua que no és la seva.

No sé si l’escriptor contemporani John Katzenbach és un solitari o no, però el seu llibre Hart’s War conté diàlegs memorables de tan dolents. Katzenbach és d’aquells novel·listes que exasperen els professors d’escriptura: és un magnífic narrador, però es repeteix massa (un defecte que es pot arreglar) i té una oïda desastrosa per al llenguatge oral (això segurament no). Hart’s War és una novel·la policíaca ambientada en un camp de concentració de la Segona Guerra Mundial. Una bona idea, però quan Katzenbach entra en matèria, venen els problemes. Vet aquí el tinent coronel Phillip Pryce parlant amb els seus amics abans que se l’enduguin els alemanys que controlen l’Stalag Luft 13, segurament no per ser repatriat, com li asseguren, sinó per afusellar-lo al bosc.

Pryce va tornar a agafar en Tommy:

–Tommy –va xiuxiuejar– això no és casualitat! Res és el que sembla! Fixa-t’hi bé! Salva’l, nano, salva’l! Més que mai, ara crec que l’Scott és innocent! Ara sí que tot depèn de vosaltres, nois. I no ho oblideu: compto que us en sortireu! Heu de sobreviure! Passi el que passi!

Va girar-se cap als alemanys:

–Molt bé, Hauptmann –va dir amb una determinació sobtada i serena–. Estic a punt. Facin el que vulguin amb mi.



O Katzenbach no s’adona que tot el diu el tinent coronel és un clixé tret de les pel·lícules de guerra de finals dels quaranta o intenta aprofitar expressament la semblança per provocar pena, tristor o nostàlgia als lectors. Sigui com sigui, no funciona. L’única sensació que provoca aquest fragment és incredulitat i impaciència. Et preguntes si ha passat per les mans de cap corrector i si hi ha passat, per què no l’ha corregit. Tenint en compte les habilitats de Katzenbach en altres aspectes, el seu fracàs reforça la meva idea que escriure bons diàlegs depèn de l’ofici però també del talent.

És com si la majoria dels escriptors que fan bons diàlegs haguessin nascut amb bona orella, així com alguns músics i cantants afinen de manera natural. Vet aquí un fragment de la novel·la Calma’t, d’Elmore Leonard. Compara’l amb els de Lovecraft i Katzenbach i fixa’t, per començar, que es tracta d’una conversa franca i no d’un soliloqui encarcarat:

Chili va tornar a mirar en Tommy, que deia:

–Com vas?

–Vols dir si lligo?

–No, de feina: què tal? Sé que Atrapa en Leo va anar molt bé, quina pel·li més collonuda. Ostres, i bona de debò. Però la segona part… Com es diu?

–Toca el dos.

–Sí, doncs això és el que va passar abans que la pogués veure, que va desaparèixer.

–Com que no va tenir una bona arrencada, l’estudi se’n va desentendre. De fet, jo ni volia fer la continuació. Però l’encarregat de producció de Tower va dir que la farien amb mi o sense mi. I vaig pensar que vaja, si se m’acudia una bona història….



Dos paios que dinen a Berverly Hills i de seguida sabem que són del cine. Potser uns farsants (o potser no), però en el context de la història de Leonard, te’ls creus al moment. Encara diria més: els rebem amb els braços oberts. Parlen d’una manera tan versemblant que una part del que sentim és el plaer pecaminós de caçar al vol una frase i acabar escoltant tota la conversa interessant. També anem veient com són els personatges, però només algunes pinzellades. És el començament de la novel·la (la segona pàgina, de fet) i Leonard és gat vell: sap que no té cap obligació d’explicar-ho tot de cop. No obstant això, que en Tommy li digui a en Chili que Atrapa en Leo no és només collonuda, sinó també bona, oi que ens diu alguna cosa del personatge?

Ens podríem preguntar si aquest diàleg és realment versemblant o no, només ho és d’una certa imatge estereotipada de la gent de Hollywood, dels dinars de Hollywood i dels seus negocis. És una bona pregunta i potser la resposta és no. Amb tot, el diàleg sona bé. Cal-ma’t és entretingut però no és, ni de lluny, la seva gran obra: el millor Elmore Leonard és capaç d’aportar una certa lírica de carrer. L’habilitat d’escriure diàlegs així demana anys de pràctica: l’art ve d’una imaginació creativa que s’hi deixa la pell i s’ho passa bé.

Com amb la resta d’aspectes de la narrativa, la clau per escriure bons diàlegs és la sinceritat. I si les paraules que poses en boca dels personatges et surten amb sinceritat, descobriràs que t’exposes a rebre moltes crítiques. No passa una setmana que m’arribi, com a mínim, una carta emprenyada (normalment en són unes quantes) acusant-me de malparlat, d’intolerant, d’homòfob, de sanguinari, de frívol o directament de psicòpata. En la majoria de casos, el que treu de polleguera els que m’escriuen té a veure amb algun diàleg: «Hòstia puta, fotem el camp de Dodge!», o «Aquí els negres no són benvinguts», o «Què collons creus que fas, marica de merda?».

A la meva mare, descansi en pau, no li agradaven les paraulotes: en deia «el llenguatge dels ignorants». Esclar que això no li impedia dir «Merda!» quan se li cremava el rostit o es picava un dit penjant un quadre. Tampoc priva la majoria de la gent, cristiana o atea, de cridar alguna cosa semblant (o pitjor) quan el gos els vomita a la catifa o els rellisca el cotxe mentre canvien una roda. És important dir la veritat: en depenen tantes coses, venia a dir William Carlos Williams quan escrivia sobre aquella carreta vermella. Potser a la Lliga de la Decència no els agrada la paraula «cagar», i potser a tu tampoc no gaire, però de vegades no tens altre remei que fer-la servir: mai cap nen ha corregut cap a la seva mare per dir-li que la seva germaneta acabava de «defecar» a la banyera. Potser podria dir algun eufemisme infantil, però «cagar» em temo que és el primer que li passarà pel cap (els nanos tenen bones orelles).

Has de dir la veritat si vols que el teu diàleg tingui la grapa i el realisme que desgraciadament li manca a Hart’s War, tot i ser una bona història. I això és cert per a tot el que la gent diu, fins i tot quan es pica el dit amb un martell. Si poses «Culleres!» en comptes de «Collons!» perquè penses en la Lliga de la Decència, trenques el contracte tàcit que hi ha entre escriptor i lector, la promesa que explicaràs amb veracitat com es comporta i parla la gent a través d’una història inventada.

D’altra banda, és possible que un dels teus personatges (la tieta soltera del protagonista, per exemple) digui «Culleres!» i no «Collons!» quan es piqui el dit amb el martell. Si coneixes el teu personatge, sabràs quina paraula has de fer servir, i nosaltres aprendrem alguna cosa del qui parla que el farà més viu i interessant. Cal deixar parlar els personatges amb llibertat, sense pensar si a la Lliga de la Decència o al Cercle de Lectores Cristianes els semblarà bé. No fer-ho seria covard i deshonest, i creu-me, escriure narrativa avui dia, a les portes del segle vint-i-u, no és per a indigents intel·lectuals. Hi ha molts censors aficionats i, malgrat que no tinguin el mateix full de ruta, tots volen el mateix: que vegis el món com ells. O, com a mínim, que callis el que veus diferent. Són agents de l’ordre establert: no tenen per què ser mala gent, però sí que són perillosos si creus en la llibertat intel·lectual.

Encara que us sorprengui, estic d’acord amb la meva mare: les paraulotes són el llenguatge de la ignorància i la manca de competències lingüístiques. Sobretot, perquè també hi ha excepcions, dites populars molt gracioses i pintoresques com «em cago en Déu, en la creu i en el fuster que la feu», que potser no són elegants però tenen grapa i es recorden. O aquest fragment de Brain Storm, de Richard Dooling, on la grolleria es torna poesia:

Prova A: un penis groller i capgròs, un conyívor bàrbar sense engruna de decència. El més gran dels pecadors. Un vil cuc amb un sol ull brillant d’ofidi. Un vergant altiu que ataca les coves fosques de la carn com un llampec fàl·lic. Una bèstia voraç que busca ombres, escletxes humides, l’èxtasi de la figa i dormir…



Tot i que no és un diàleg, vull transcriure un altre fragment de Dooling perquè és un exemple del contrari: es pot ser molt explícit sense haver de recórrer gens a la grolleria:

Ella s’hi va encavallar i es va disposar a connectar els ports necessaris, amb els adaptadors masculí i femení a punt, l’I/O activat, servidor/client, amo/esclau. Dues màquines biològiques d’última generació preparant-se per acoblar-se amb mòdems de cable i accedir als processadors frontals respectius. Res més.



Si fos com Henry James o Jane Austen i només escrivís sobre burgesos o universitaris enginyosos, gairebé mai no em caldria fer servir cap paraulota. Segurament mai no m’haurien prohibit cap llibre en una biblioteca escolar ni tampoc hauria rebut cap carta d’un extremista religiós molt servicial que volia fer-me saber que me n’aniria de pet a l’infern, on ni tots els meus milions de dòlars em servirien per comprar-me un sol glop d’aigua. Ara bé, no vaig néixer en aquest entorn, jo vinc de la classe mitjana-baixa nord-americana i és sobre això que puc escriure amb més sinceritat i coneixement. Vol dir que quan es piquen els dits amb un martell, acostumen a dir collons i no culleres, però ja no m’és cap problema. De fet, crec que mai no ho havia estat, ara que hi penso.

Quan rebo una d’aquestes cartes, o quan llegeixo l’enèsima crítica que m’acusa de ser vulgar i gens intellectual (i segurament tenen raó), em consolen les paraules de Frank Norris, un autor realista de finals del dinou, que va escriure novel·les com ara The Octopus, The Pit i McTeague, un llibre boníssim. Norris escrivia sobre la gent treballadora dels ranxos, tallers i fàbriques. McTeague, el protagonista de la seva gran obra, és un dentista sense formació. Els llibres de Norris van provocar molt d’escàndol i ell responia fredament, amb menyspreu: «M’és igual el què diran. Mai no he fet concessions. Explico la veritat».

Hi ha gent que no vol sentir la veritat, i tant, però això no és problema teu. Sí que ho seria pretendre escriure sense voler anar al fons. La parla, sigui bonica o lletja, és una característica del personatge i també pot ser un cop d’aire fresc en una habitació que certa gent vol que estigui sempre tancada. Al capdavall, l’important no és si els teus diàlegs són grollers o cultes sinó com sonen a la pàgina i a l’oïda. Si vols que soni versemblant, parla tu. Encara millor: calla i escolta com parlen els altres.





8


Tot el que he explicat sobre els diàlegs es pot aplicar a la construcció de personatges. Es tracta, ras i curt, de parar atenció al comportament de la gent que t’envolta i explicar la veritat del que has vist. Potser veus que el teu veí fa burilles quan es pensa que ningú el mira. És un bon detall, però no li serveix de res a un escriptor si no sap com ficar-lo en alguna història.

Els personatges de ficció s’inspiren directament en la realitat? Esclar que no, almenys no un per un, i val més que no ho facis, si no és que vols que et denunciïn o et fotin un tret al sortir de casa qualsevol dia. En molts casos, com a romans à clef de l’estil de La vall de les nines, els personatges es basen en la realitat gairebé del tot, però tan bon punt els lectors acaben el joc inevitable d’endevinar qui-és-qui, aquestes històries tenen poca gràcia, són plenes d’ombres de famosos que foten un clau i desapareixen ràpidament de la ment del lector. Vaig llegir La vall de les nines quan va sortir (jo treballava d’ajudant de cuina en una localitat d’estiueig de l’oest de Maine) i me’l vaig empassar amb tanta avidesa com tots els que se la van comprar, però no recordo gaire de què anava. Comptat i debatut, em sembla que prefereixo les tafaneries setmanals de The National Enquirer, que m’ofereixen receptes i fotografies de pastissos a més a més d’escàndols.

Per a mi, el que els passa als personatges quan la història avança només depèn del que en descobreixo acompanyant-los: com creixen, en altres paraules. De vegades poc. Si creixen molt, comencen a determinar la història i no a l’inrevés. Jo gairebé sempre començo amb una situació. No dic que estigui bé, només que és així com sempre he treballat. De totes maneres, si el relat acaba de la mateixa manera, ho entenc com una mena de fracàs i tant és si a mi o a la resta ens sembla interessant. Crec que les millors històries sempre acaben sent sobre els personatges i no sobre els fets, que és com dir que els personatges són el motor. Amb tot, quan sobrepasses el conte curt (d’entre dues i quatre mil paraules, diguem), no soc gaire partidari del que se’n diu «estudi de personatges»; em sembla que, al capdavall, la història sempre hauria de manar. Ei, si vols estudis de personatges, compra’t una biografia o un abonament de temporada per a les produccions experimentals de teatre universitari. Te n’atiparàs, de personatges.

També convé recordar que a la vida real no existeix «el dolent», «el millor amic» o «la puta de bon cor»; a la vida real tots ens veiem com a protagonistes, indispensables. Sempre som al centre de l’escenari, els reis del mambo, xata! Si ets capaç d’encarar la teva escriptura amb aquesta actitud, és probable que no et sigui fàcil crear personatges brillants, però et costarà més crear titelles unidimensionals com els que campen a dojo en la literatura popular.

Potser l’Annie Wilkes, la infermera que té presoner Paul Sheldon a Misery, ens sembla una psicòpata, però és important que recordem que ella es veu com una persona cabal i sensata; de fet, es considera una heroïna, una dona amb molts maldecaps que intenta sobreviure en un món ple de gent tocada del bolet. Veiem els seus perillosos canvis d’humor però vaig intentar evitar escriure frases com «Aquell dia l’Annie estava deprimida i tenia ganes de suïcidar-se» o «Aquell dia l’Annie estava especialment alegre». Si cal que ho digui, perdo. Si, en comptes d’això, puc mostrar una dona silenciosa, amb els cabells bruts i que no para de menjar pastissos i caramels i aconsegueixo que tu arribis a la conclusió que l’Annie és bipolar i està en fase depressiva, guanyo. I si puc, encara que sigui per un instant, fer-te veure el món a través dels seus ulls (si puc fer que entenguis la seva bogeria) llavors potser puc fer que et faci pena o fins i tot t’hi identifiquis. El resultat? Que fa més por que mai, perquè és molt real. Si, en comptes d’això, la converteixo en una vella harpia que riu desficiada, només serà una altra bruixa de cartró. I així hi perdo de totes totes, i el lector també. Qui voldria visitar una dolenta tan rància? Una versió així de l’Annie Wilkes ja estaria passada de moda a l’estrena d’El màgic d’Oz.

Suposo que seria lícit preguntar-me si en Paul Sheldon de Misery soc jo. Algunes parts de mi, segur; ara, crec que si segueixes escrivint narrativa, t’adonaràs que tots els personatges tenen alguna cosa de tu. Quan et preguntes què faria un personatge en unes circumstàncies concretes, respons basant-te en el que tu faries (o en el que no faries, si es tracta del dolent). A aquestes versions de tu mateix, s’hi afegeixen els trets de la personalitat del personatge, siguin bons o no, el que observes en d’altres (un paio que fa burilles quan pensa que ningú no el mira, per exemple). També hi ha un tercer element meravellós: la pura imaginació. Això és el que em va permetre ser una mica una infermera piscòtica mentre escrivia Misery. I ser l’Annie no va ser, de cap manera, gens difícil. De fet, va ser força divertit. Crec que ser el Paul era més fumut. Ell no estava boig, jo tampoc, i per tant no tenia tanta gràcia.

La meva novel·la La zona morta ve de dues preguntes: un magnicida pot tenir raó? I si és així, pots fer que sigui el protagonista d’una novel·la? El bo? Per a mi, aquestes preguntes apuntaven a un polític perillosament inestable, algú que podia fer carrera política amb una imatge cordial i amable, un paio normal i corrent que sedueix els votants perquè es nega a seguir les regles del joc (les tàctiques de campanya de Greg Still-son, tal com me la vaig imaginar fa vint anys, s’assemblen molt a les que va fer servir amb èxit Jesse Ventura per convertir-se en senador de Minnesota. Gràcies a Déu que Ventura no s’assembla a Stillson en la resta).

El protagonista de La zona morta, Johnny Smith, també és un paio normal i corrent, amb la diferència que Smith no fingeix. L’únic que el distingeix dels altres és la seva capacitat per veure el futur, a partir d’un accident quan era petit. Quan en Johnny li dona la mà al Greg Stillson en un míting, el veu convertir-se en el president dels EUA i desencadenant la Tercera Guerra Mundial. En Johnny arriba a la conclusió que l’única manera d’impedir que això passi (de salvar el món, en definitiva) és fotre-li un tret a l’Stillson. En Johnny només es diferencia d’altres místics paranoics i violents en una cosa: ell sí que pot veure el futur. Però no és això, el que diuen tots?

La situació tenia un toc extrem i fora de la llei que m’atreia. Creia que la història funcionaria si era capaç de fer que en Johnny fos un paio decent de debò i no un sant de guix. El mateix amb l’Stillson, però a l’inrevés: volia que fos realment malvat i fes molta por al lector, no només perquè sempre estigui a punt d’explotar amb violència sinó perquè és persuasiu de collons. Volia que el lector estigués tota l’estona pensant: «Aquest paio està passat de voltes, com pot ser que ningú no se n’adoni?». Em va semblar que si en Johnny se n’adonava, això faria que el lector s’hi sentís molt més proper.

La primera aparició de l’assassí en potència és en una fira rural, amb la seva nòvia: pugen a totes les atraccions i juguen a tots els jocs: què podria ser més normal, més simpàtic? El fet que estigui a punt de declarar-se-li a la Sarah fa que ens agradi encara més. Després, quan la Sarah li suggereix que acabin una cita perfecta passant la nit plegats per primera vegada, en Johnny li diu que prefereix esperar que estiguin casats. Vaig notar que era un moment delicat: volia que els lectors veiessin en Johnny com un home sincer, i sincerament enamorat, de fiar però no un purità. Vaig aconseguir rebaixar una mica el seu comportament tan recte donant-li un sentit de l’humor infantil: rep la Sarah amb una màscara fosforescent de Halloween (esperava que la màscara també funcionés des del punt de vista simbòlic, perquè quan en Johnny apunta amb una pistola al candidat Stillson, és vist com un monstre). «Tu sempre igual, Johnny», diu la Sarah, somrient. Quan tornen de la fira en el Volkswagen escarabat d’en Johnny, crec que ja s’ha convertit en amic nostre: el típic nord-americà que té l’esperança de ser feliç i que tot vagi bé. D’aquelles persones que et tornarien la cartera amb tots els diners si la trobessin al mig del carrer o que s’aturen a ajudar-te a canviar la roda punxada si et troben tirat a la carretera. Des que van disparar contra John F. Kennedy a Dallas, el gran papu nord-americà és un paio amb un fusell allà dalt. Jo volia que el lector es fes amic d’aquest paio.

En Johnny va ser difícil. Fer que un paio normal i corrent sigui interessant i tingui gràcia sempre costa. En Greg Stillson (com la majoria de dolents) era més fàcil i molt més divertit. Volia mostrar clarament la seva personalitat perillosa i escindida a la primera escena del llibre. Uns quants anys abans que es presenti com a candidat al congrés per Nou Hampshire, l’Stillson és un jove comercial que ven bíblies per l’Oest Mitjà. Un dia passa per una granja i un gos el lladra, amenaçador. L’Stillson està simpàtic i somrient fins que s’assegura que no hi ha ningú a la granja. Llavors li llança gas lacrimogen i el mata a coces.

Si mesurem l’èxit per la reacció dels lectors, la primera escena de La zona morta (el meu primer best-seller de tapa dura) és una de les més exitoses de la meva carrera. Sens dubte, devia tocar la fibra, perquè vaig rebre una morterada de cartes, la majoria protestant indignats contra la meva crueltat animal. Els vaig respondre amb les evidències típiques: a) que en Greg Stillson no existia; b) que el gos no existia; c) que mai de la vida jo havia fotut cap coça als meus animals i als d’altri. Vaig afegir el que potser no era tan obvi: que calia deixa clar des de bon començament que en Gregory Ammas Stillson era un home extremament perillós i un expert en l’engany.

Vaig seguir construint els personatges d’en Johnny i en Greg en escenes alternes fins a la confrontació del final del llibre, quan tot es resol per si mateix d’una manera que esperava que fos sorprenent. Les seves personalitats estaven determinades per la història que havia d’explicar –és a dir, pel fòssil, per l’objecte trobat. La meva feina (i la teva, si decideixes que aquesta manera de narrar és viable) és assegurar-te que aquests personatges de ficció es comportin de maneres que ajudin la història i alhora ens siguin creïbles segons el que sabem d’ells (i el que sabem de la vida real, esclar). De vegades, els dolents dubten de si mateixos (com li passa a en Greg Stillson); de vegades són compassius (com li passa a l’Annie Wilkes). I de vegades, l’heroi no vol fer el que toca, com en Johnny Smith… o el mateix Jesucrist, com es veu a l’hort de Getsemaní («aparta de mi aquest calze»). Si fas el que has de fer, els teus personatges agafaran vida i començaran a fer la seva. Sé que acollona una mica quan encara no t’ha passat, però és divertidíssim. I t’asseguro que et solucionarà molts problemes.





9


Hem repassat alguns aspectes bàsics de la bona narrativa, i tot acaba remetent a les mateixes idees centrals: que la pràctica no té preu (i que t’ho has de passar bé, no ha de ser cap obligació) i que la sinceritat és absolutament necessària. Per aprendre a fer bé les descripcions, els diàlegs i els personatges, tot rau a veure i escoltar clarament i llavors transcriure el que veus o sents amb la mateixa precisió (i sense fer servir gaires adverbis innecessaris i pesats).

També hi ha molts jocs de mans: onomatopeies, repeticions, flux de consciència, canvis de temps verbals (últimament està de moda narrar en present, sobretot en contes curts), la qüestió delicada dels antecedents (com els introdueixes i en quina quantitat), el tema, el ritme (d’aquests dos en parlarem de passada) i una dotzena més d’aspectes que són tractats (de vegades de forma exhaustiva) en els habituals cursos i manuals d’escriptura.

El meu punt de vista sobre tot això no és gaire complicat. Tot és a l’abast, absolutament tot, i hauries de fer servir qualsevol cosa que millori la teva escriptura i no impedeixi que avanci la història. Si t’agraden les al·literacions («calia considerar la cosmètica com el començament de cada cosa»), no t’estiguis d’escriure-les i veure com va. Si funcionen, endavant. Si no, bé, doncs per alguna raó el teu ordinador té la tecla d’esborrar.

No hi ha cap necessitat de prendre’t l’escriptura de manera conservadora i encotillada, de la mateixa manera que no tens cap obligació d’escriure prosa experimental i digressiva perquè The Village Voice o The New York Review of Books diu que la novel·la ha mort. Pots ser tradicional o modern. Hòstia, si et ve de gust, escriu de cap per avall o amb plastilina. Ho facis com ho facis, hi haurà un moment que hauràs de valorar el que has escrit i si està bé o no. Crec que si un conte o una novel·la no et semblen llegibles, no haurien de sortir del teu estudi. No es pot agradar sempre a tots els lectors, de fet, no es pot agradar sempre ni a una part dels lectors, però hauries d’intentar, de debò, agradar a algun lector en algun moment. Em sembla que això ho va dir William Shakespeare. I ara que he hissat la bandera de la precaució i he acatat totes les normes del gremi d’escriptors, deixa’m repetir-te que ho tens tot davant dels nassos, a l’abast. Oi que et roda el cap només de pensar-hi? A mi també. Fes el que et surti dels collons, prova el que més t’agradi, és igual si és avorridíssim o un deliri. Si funciona, endavant. Si no, a la paperera. Encara que t’agradi. Una vegada, Sir Arthur Quiller-Couch va dir: «Mata les teves criatures», i tenia raó.

Normalment, trobo l’oportunitat d’afegir el toc de gràcia i els focs artificials un cop acabada la feina narrativa bàsica. De vegades passa abans: tot just havia començat La milla verda i m’havia adonat que el protagonista era un innocent que acabaria executat pel crim que havia comès un altre, vaig decidir posar-li les inicials J.C., com l’innocent més famós de la història. Ho vaig veure per primer cop a Llum d’agost (que encara és la meva novel·la preferida de Faulkner), on el cap de turc es diu Joe Christmas. Així que John Bowes, condemnat a la pena capital, es va convertir en John Coffey. Fins al final del llibre, no sabia si el meu J.C. sobreviuria o no. Jo volia que sobrevisqués perquè m’agradava i em feia pena, però em va semblar que aquelles inicials no li farien cap mal, acabés com acabés.9

El més normal és que no se m’acudeixin coses així fins que no he acabat la història. Aleshores sí que puc relaxar-me, rellegir el que he escrit i buscar les trames subjacents. Si en detecto alguna (i gairebé sempre em passa), puc fer-les surar a la superfície en una segona versió més treballada del text. Les segones versions serveixen, per exemple, per desenvolupar simbolismes i temes.

Si a col·legi vas estudiar el simbolisme del blanc a Moby Dick o l’ús simbòlic del bosc en contes de Hawthorne com Young Goodman Brown i vas sortir de classe pensant que eres un pallús, potser ara t’estàs posant les mans al cap i pensant «Eh, no gràcies, per aquí ja hi he passat».

No corris tant. El simbolisme no cal que sigui difícil o excessivament abstracte. I tampoc cal que estigui ordit amb tanta cura com una catifa turca on reposen els mobles de la teva història. Si seguim amb el concepte de la història com alguna cosa preexistent, un fòssil enterrat, aleshores el simbolisme també hauria de preexistir, oi? Un os més (o uns quants) de la teva troballa. Això si n’hi ha. Si no, cap problema. Encara tens la història, oi?

Si hi és i el detectes, em sembla que l’hauries de desenterrar tan bé com puguis, polir-lo fins que brilli i tallar-lo com ho fan els joiers amb les pedres precioses o semiprecioses.

Carrie, com ja he dit, és una novel·la curta sobre una noia a qui maltracten a l’institut i descobreix que té el do de la telecinesi: pot moure objectes amb el pensament. Per compensar una broma cruel que li fan a la dutxa, la Susan Snell convenç el seu nòvio perquè convidi la Carrie al ball de final de curs. Els escullen rei i reina del ball. Durant la celebració, una altra de les companyes de classe de la Carrie, la Christine Hargensen, li fa una segona broma a la Carrie, aquest cop, terrible. La Carrie es venja fent servir els seus poders telecinèsics per matar quasi tots els seus companys (i la seva repulsiva mare) abans de morir. Això és tot: és tan senzill com una rondalla. No feia falta embolicar-ho amb jocs de mans ni focs d’artifici, encara que sí que hi vaig afegir uns interludis epistolars (fragments de llibres, una entrada de diari, cartes i teletips). En part, ho vaig fer per incrementar la sensació de realisme (com l’adaptació radiofònica d’Orson Wells de La guerra dels mons), però sobretot perquè la primera versió del llibre era tan curta que no semblava una novel·la.

Quan vaig llegir Carrie, abans de començar la segona versió, vaig veure que hi havia sang als tres moments clau de la història: al començament (sembla que l’habilitat paranormal de la Carrie li ve amb la primera menstruació), al clímax (la broma que encén la Carrie durant el ball és a base d’una galleda de sang de porc: «sang de porc per a una porca», diu la Chris Hargensen al seu nòvio) i al final (la Sue Snell, la noia que intenta ajudar la Carrie, descobreix que no està embarassada, com esperava i temia, quan li ve la regla).

A la majoria de pel·lícules de terror hi ha moltíssima sang, esclar, és com la nostra marca de fàbrica. Però jo diria que la sang, a Carrie, feia més que esquitxar. Semblava que signifiqués alguna cosa, i no obstant això, aquest sentit no havia estat elaborat a consciència. Mentre escrivia Carrie, mai no se’m va acudir que «Amb tot aquest simbolisme de la sang, segur que guanyo punts de cara a la crítica» o «Hòstia, nano, aquest llibre sí que acabarà en una o dues llibreries universitàries!». Un escriptor hauria d’estar molt sonat (molt més que jo) per considerar que Carrie pot interessar des del punt de vista intel·lectual.

Deixant de banda l’interès intel·lectual, m’hauria estat molt difícil passar per alt el significat de tanta sang al llegir la primera versió de la novel·la, tacada de te i de cervesa. Així que vaig començar a jugar amb la idea, la imatge i les connotacions emocionals de la sang, intentant trobar-hi totes les associacions possibles. N’hi havia moltes, la majoria molt bèsties. La sang està molt relacionada amb la idea del sacrifici; les noies l’associen amb la maduresa física i la capacitat de tenir fills; per al cristianisme (com per a moltes altres religions) simbolitza, alhora, el pecat i la salvació. Per acabar, té a veure amb la transmissió de talents i trets familiars. Ens diuen que som així o ens comportem així perquè «ho duem a la sang». Sabem que no és gaire científic, que realment tot això pertany als gens i a l’ADN, però fem servir aquesta paraula per resumir-ho.

Aquesta capacitat de resumir i condensar és la que fa tan interessant el simbolisme, tan útil i, si es fa servir bé, tan seductor.

Això vol dir que és necessari perquè el teu conte o novel·la tinguin èxit? De cap manera, i més aviat pot ser nociu, especialment si et deixes endur. El simbolisme serveix per adornar i enriquir, no per crear una sensació de profunditat artificial. Aquests jocs de mans no tenen res a veure amb la història, oi? L’únic que té a veure amb la història és la pròpia història. (Ja t’has cansat de sentir-ho? Espero que no, perquè encara falta molt perquè jo em cansi de dir-ho.)

I, tanmateix, el simbolisme (i la resta d’ornaments també) és útil, és més que una capa de pintura. Pot servir com a eina de concentració, tant per a tu com per al lector: ajuda a donar coherència a l’obra i fer-la més gustosa. Crec que, quan tornis a llegir l’original (i el comentis), veuràs si n’hi ha, de simbolisme, o n’hi podria haver. Si no, deixa-ho estar. Si n’hi ha, si és una part evident del fòssil que vols desenterrar, ves-hi de cap. Treballa perquè destaqui. Seria de burros no fer-ho.



_________

9. Alguns crítics em van retreure que fos massa simplista, simbòlicament parlant, per les inicials de John Coffey. I jo en plan «Però què us penseu que és això, física quàntica o què? Apa, nanos».





10


El mateix passa amb el tema. Les classes d’escriptura i de literatura acostumen a preocupar-se del tema fins a l’avorriment i l’esnobisme, l’estudien com si fos la vaca més sagrada, però (no t’escandalitzis) en realitat no n’hi ha per a tant. Si escrius una novel·la i dediques setmanes i mesos a encadenar paraula rere paraula, quan l’acabes, el llibre i tu us heu guanyat una mica de descans, fer un passeig i preguntar-te per què t’hi has matat tant, per què hi has dedicat tant de temps, per què et semblava tan important. És a dir, de què va tot això?

Quan escrius un llibre, et passes dies seguits examinant i identificant arbres. Quan acabes, has de tirar enrere i mirar el bosc. No cal que tots els llibres estiguin plens de simbolisme, ironia o musicalitat (ei, per alguna cosa n’hi diuen prosa), però a mi em sembla que cada llibre (almenys els que val la pena llegir) tracta d’algun tema. Durant la primera versió, o just en acabar-la, has de decidir de què va. En la segona versió –o les següents– has de fer més evident encara el tema. Això potser demana grans canvis i revisions. El resultat, per a tu i per al lector, serà una història més nítida i coherent. Quasi mai no falla.

El llibre que vaig trigar més a escriure va ser Apocalipsi. També es veu que és el preferit pels meus lectors més veterans (deprimeix una mica, aquesta opinió tan consensuada que la teva millor obra la vas fer fa vint anys, però ara no entraré en aquesta qüestió, gràcies). Vaig acabar la primera versió al cap de setze mesos. Vaig trigar tant a escriure Apocalipsi perquè una mica més i queda inacabada.

Jo volia escriure una novel·la-riu, amb molts personatges, una fantasia èpica, si n’era capaç, i amb aquest objectiu vaig utilitzar el punt de vista variable, afegint un personatge a cada capítol de la primera i llarga secció. Així el primer capítol se centrava en l’Stuart Redman, un obrer de Texas; el segon capítol, en la Fran Goldsmith, una universitària embarassada de Maine, i tornava a l’Stu; el tercer capítol començava amb en Larry Underwood, un cantant de rock and roll de Nova York, seguia amb la Fran i acabava amb l’Stu Redman. La meva idea era fer que aquests personatges (el bo, el lleig i el dolent) es trobessin a dos llocs: Boulder i Las Vegas. Pensava que segurament acabarien enfrontant-se els uns amb els altres. A la primera part del llibre, també vaig explicar la història d’un virus artificial que arrasa els Estats Units i el món, es carrega el noranta-nou per cent de la raça humana i destrueix de soca-rel la nostra cultura basada en la tecnologia.

Vaig escriure aquest llibre al final de la crisi energètica dels setanta i m’ho vaig passar teta imaginant-me un món que se n’anava a fer punyetes durant un estiu d’horror i infecció (de fet, quasi un mes pelat). La perspectiva era panoràmica, detallada, a escala nacional, i impressionant (com a mínim per a mi). Poques vegades havia pogut imaginar res tan clarament, de l’embús del túnel Lincoln de Nova York a la resurrecció sinistra i nazi de Las Vegas sota la mirada atenta (i sovint divertida) de l’ull vermell d’en Randall Flagg. Tot això sona terrible, i ho és, però jo trobava que la visió també tenia un optimisme singular. Prou de crisi energètica, per començar, prou de fam, prou de massacres a Uganda, prou de pluja àcida i de forat a la capa d’ozó. Adéu-siau, també, a les amenaces de guerra de les superpotències nuclears i, evidentment, a la superpoblació. En comptes de tot això, les escorrialles de la humanitat tenien l’oportunitat de tornar a començar en un món centrat en Déu, en el qual havien tornat els miracles, la màgia i les profecies. M’agradava la història. M’agradaven els personatges. Però va arribar un punt que no podia escriure més perquè no sabia què escriure. Com el protagonista d’El viatge del pelegrí, de John Bunyan, havia arribat allà on el camí es perdia. No era el primer escriptor que descobria aquell lloc terrible, i ni de bon tros seré l’últim: és la terra on l’escriptor es queda en blanc.

Si en comptes de cinc-centes pàgines a un espai, n’hagués tingut dues-centes o fins i tot tres-centes, crec que hauria abandonat Apocalipsi i hauria començat un altre llibre: ei, que ho he fet moltes vegades. Però cinc-centes pàgines eren una inversió massa gran, tant de temps com d’energia creativa: m’era impossible abandonar. I també hi havia aquella veueta que xiuxiuejava que el llibre era realment bo i que si no l’acabava, me’n penediria per sempre. Així que en comptes de canviar de projecte, vaig començar a fer llargues caminades (un costum que, vint anys després, em causaria molts problemes). M’enduia un llibre o una revista, però no solia obrir-los, per molt avorrit que em trobés mirant els mateixos arbres, gaigs i esquirols malcarats. L’avorriment pot anar molt bé a algú que estigui en un cul-de-sac creatiu. Em passava les caminades avorrit i pensant sobre aquella pila gegant de pàgines malbaratades.

Vaig rumiar durant setmanes sense arribar enlloc, ho trobava tot massa difícil, complicat de collons. Havia dibuixat massa trames i hi havia el perill que s’enredessin. Vaig donar-hi més i més voltes, m’hi vaig trencar la closca, m’hi vaig deixar la pell… fins que un dia que no estava pensant en res en concret, vaig trobar la solució. D’una fogonada, em va venir sencera, completa, com si me l’haguessin embolicat per regal. Vaig córrer cap a casa i vaig apuntar-ho en un paper, l’únic cop que he fet una cosa semblant, perquè tenia massa por d’oblidarme’n.

Acabava de veure que encara que els Estats Units on transcorria Apocalipsi haguessin quedat despoblats per la plaga, el món del meu llibre estava perillosament superpoblat, com una Calcuta. Vaig entendre que la solució al meu bloqueig podia ser perfectament la mateixa que la de la situació inicial: una explosió en comptes d’una plaga, però el mateix tall radical i sobtat del nus gordià. Enviaria els supervivents de l’oest de Boulder cap a Las Vegas en un viatge redemptor, marxarien de cop, sense queviures ni cap pla, com personatges bíblics que busquen una visió o descobrir la voluntat divina. A Las Vegas es trobarien en Randall Flagg i tant els bons com els dolents s’haurien de posicionar.

Va ser fulgurant: vaig passar d’estar completament perdut a tenir-ho tot clar. Si hi ha alguna cosa que m’encanta d’escriure, més que res, és aquesta fogonada sobtada que ho encaixa tot. He sentit que en diuen «pensament supralògic» i sí, és això. Digue’n com vulguis. Vaig escriure una o dues pàgines de notes, esveradíssim, i vaig passar els dies següents rumiant la solució, buscant-hi els defectes i les llacunes (i també treballant la seqüència narrativa en si, en la qual dos personatges secundaris col·locaven una bomba a l’armari d’un dels protagonistes), però només perquè no em podia creure que fos tan bona. Massa bona o no, ho vaig tenir clar en el moment de la revelació: aquella bomba a l’armari d’en Nick Andros em solucionaria tots els problemes narratius. Així va ser. La resta del llibre es va anar descabdellant ell mateix en nou setmanes.

Més endavant, un cop acabada la primera versió d’Apocalipsi, vaig poder entendre millor el que m’havia encallat totalment a mig camí. Ara era molt més fàcil pensar sense aquella veu a dins del cap que no parava de cridar: «Se m’escapa el llibre! Merda, tinc cinc-centes pàgines i se m’escapa el llibre! Alerta màxima! Alerta màxima!!!». Vaig ser capaç d’analitzar el que m’havia permès avançar i reconeixe’n la ironia: vaig salvar el meu llibre fent miques gairebé la meitat dels protagonistes (al final les explosions van ser dues, la de Boulder va tenir una contrapartida similar de sabotatge a Las Vegas).

Vaig adonar-me que l’origen real del meu neguit va ser que, després de la plaga, els personatges de Boulder (els bons) comencessin a muntar el mateix malson tecnològic. Les primeres transmissions radiofòniques, vacil·lants, per cridar la gent cap a Boulder, aviat es convertirien en programes de televisió, i només era qüestió de temps que tornés la teletienda i els números 900. Amb les centrals elèctriques passava el mateix. Els personatges de Boulder no van trigar a decidir que era molt menys important cercar la voluntat del Déu que els havia perdonat la vida que aconseguir que tornessin a funcionar les neveres i els aires condicionats. A Las Vegas, en Randall Flagg i els seus col·legues estaven aprenent a pilotar jets i bombarders mentre restablien l’electricitat, però això no em provocava cap problema, era d’esperar, perquè eren els dolents. El que em va bloquejar va ser adonar-me, de manera potser inconscient, que els bons i els dolents començaven a assemblar-se perillosament, i el que em va desencallar va ser adonar-me que els bons adoraven un vedell d’or electrònic i els calia una bona advertència. Una bomba a l’armari seria perfecta.

Tot això semblava apuntar que el recurs de la violència com a solució era com un fil vermell entrelligat a la condició humana. I això es va convertir en el tema d’Apocalipsi, i ho vaig tenir molt present a l’hora d’escriure la segona versió. Els personatges (els dolents com en Lloyd Henreid i també els bons, com l’Stu Redman i en Larry Underwood) no paren de dir que «tot això [les armes de destrucció massiva] ho tenim davant dels nassos i només cal que ho agafem». Quan els de Boulder, ingènuament, a fi de bé, proposen reconstruir la Torre de Babel de sempre, són esclafats per més violència. La gent que posa la bomba obeeixen ordres d’en Randall Flagg, però la mare Abigail, l’antagonista d’en Flagg, no para de repetir que «tot està al servei de Déu». Si això és cert (i en el context d’Apocalipsi, segur que ho és), aleshores la bomba, de fet, és un missatge implacable del senyor de dalt, una manera de dir: «No us he fet passar per tot això perquè us tornéssiu a encaparrar amb les mateixes collonades».

Gairebé al final de la novel·la (era el final de la primera versió, més curta), la Fran li pregunta a l’Stuart Redman si hi ha alguna esperança, si la gent aprèn dels errors. L’Stu respon: «No ho sé», i calla. Aquesta pausa, en el curs de la narració, només dura el que triga l’ull del lector a passar de línia. A l’estudi de l’escriptor va trigar bastant més. Vaig interrogar-me cor i ànima per trobar què podia dir l’Stu, alguna sentència reveladora. Volia trobar-ho perquè en aquell moment, més que en cap altre, l’Stu parlava per mi. No obstant això, l’Stu acaba repetint el que ja havia dit: «No ho sé». No se’m va acudir res millor. De vegades el llibre et dona respostes, però no sempre, i no volia que els lectors que m’havien seguit després de centenars de pàgines es trobessin amb una banalitat vàcua que no em creia ni jo. A Apocalipsi no hi ha lliçó, no hi ha cap «Val més que n’aprenguem o acabarem destruint el puto planeta», però si el tema queda prou clar, els que comentin la novel·la podran proposar les seves pròpies lliçons i conclusions. I cap problema, que aquestes discussions són un dels grans plaers de la vida del lletraferit.

Abans d’arribar a la meva novel·la sobre la gran plaga, havia utilitzat simbolisme, imatges i homenatges literaris (sense Dràcula, per exemple, no hi hauria El misteri de Salem’s Lot) però estic convençut que no m’havia parat a considerar de què anava Apocalipsi fins que em vaig quedar bloquejat. Suposo que pensava que era cosa de ments privilegiades i grans pensadors. No estic segur que hi hagués arribat tan aviat si no hagués estat tan desesperat per salvar el meu llibre.

Em va sorprendre molt comprovar la utilitat del «pensament temàtic». No es tractava d’un concepte abstracte sobre el qual els professors de literatura et fan escriure als exàmens parcials («Exposa els aspectes temàtics de Sang sàvia en tres paràgrafs ben raonats. Trenta punts»), sinó una altra eina pràctica per guardar a la caixa, una espècie de lupa.

Des de la meva revelació sobre la bomba a l’armari quan passejava, mai he dubtat a preguntar-me, abans de començar la segona versió del llibre o si m’encallo en algun moment de la primera, de què tracta el que estic escrivint, per què hi perdo el temps que podria dedicar a tocar la guitarra o anar en moto, què m’ha fet ficar el nas a la piconadora i no treure’l. La resposta no ve sempre de seguida, però n’hi acostuma a haver una, i no sol ser gaire difícil de trobar, tampoc.

No crec que cap novel·lista, ni el que ha escrit més de quaranta llibres, tingui gaires temes que el preocupin. Jo en tinc molts, però pocs amb la profunditat necessària per dedicar-hi una novel·la. Aquests temes personals, que no goso dir-ne obsessions, serien la dificultat –potser la impossibilitat!– de tancar la caixa de Pandora de la tecnologia un cop oberta (Apocalipsi, Tommyknockers, Ulls de foc); la pregunta de per què, si hi ha un Déu, pas-sen coses tan terribles (Apocalipsi, Desesperació, La milla verda); la fina línia entre realitat i fantasia (La meitat fosca, Un sac d’ossos, La invocació); i, sobretot, l’atracció terrorífica que de vegades exerceix la violència cap a la bona gent (The Shining, La meitat fosca). També he escrit unes quantes vegades sobre les diferències fonamentals entre nens i adults, i sobre el poder guaridor de la imaginació.

I ho repeteixo: no n’hi ha per tant. Es tracta, simplement, d’uns temes que em venen del que he viscut i pensat, de les meves experiències com a infant i com a home, i del meu paper com a marit, pare, escriptor i amant. Són temes que em venen al cap quan apago els llums i em quedo sol amb mi mateix i miro la foscor amb una mà sota el coixí.

Segur que tu tens les teves pròpies dèries i pensaments, interessos i preocupacions, que venen, com els meus, de les teves experiències i aventures com a persona. Probablement, algunes seran similars a les que he comentat abans i d’altres seran molt diferents, però les tens, i has de fer-les servir. Potser aquesta no és la seva raó de ser, però no hi ha dubte que per això van molt bé.

Acabaré aquest petit sermó amb una advertència: començar per la qüestió del tema i tot el que l’envolta és una recepta perfecta per escriure mala narrativa. Tota bona narració comença sempre per la història i després arriba al tema; gairebé mai comença pel tema i avança cap a la història. Les úniques excepcions a aquesta regla que se m’acudeixen són al·legories com La rebel·lió dels animals, de George Orwell (i tinc la lleu sospita que amb aquest llibre, potser l’anècdota va ser el detonant: si em trobo a l’Orwell a l’altre barri, li ho pregunto segur.)

Ara, un cop tens l’esquelet de la història escrit, t’has de posar a pensar què significa per enriquir les següents versions del llibre amb les teves conclusions. Si no ho fas, estaràs privant a l’obra (i als teus futurs lectors) de la teva pròpia visió, que és el que fa que tot el que escriguis sigui realment teu i de ningú més.





11


Fins aquí, tot bé. Ara parlarem de reescriure: fins a quin punt? Quantes versions fan falta? Per a mi, la resposta sempre ha estat dues versions i una revisió (des que existeixen els processadors de textos, les meves revisions s’assemblen força a una tercera versió).

No oblidis que et parlo de la meva manera de treballar. El procés de reescriptura varia molt d’escriptor a escriptor. Kurt Vonnegut, per exemple, reescrivia cada pàgina de les seves novel·les fins que quedaven exactament com ell volia. El resultat és que hi havia dies que només aconseguia acabar una o dues pàgines (i la paperera quedava plena de pàgines setanta-dos i setanta-tres desestimades), però quan tenia l’original acabat, també tenia el llibre. Llest per maquetar. Malgrat tot, crec que hi ha certes pràctiques que van bé a tots els escriptors, i és d’aquestes de les que vull parlar. Si ja fa una temporada que escrius, aquests consells no et seran de gaire ajuda, perquè ja tindràs una rutina establerta. Però si ets un principiant, deixa’m aconsellar-te que facis almenys dues versions: la primera, amb la porta de l’estudi tancada; la segona, oberta.

Amb la porta tancada, transfereixo el que tinc al cap directament a la pàgina, escric tan ràpid com puc però sense atabalar-me. Escriure narrativa, especialment si és un llibre llarg, pot ser una feina difícil i solitària: és com creuar l’Atlàntic en una banyera. Hi ha mil ocasions per dubtar de tot. Si escric ràpid la història exactament com la tinc al cap, només tirant enrere per repassar els noms i els antecedents importants dels personatges, aconsegueixo mantenir l’entusiasme inicial i alhora esquivar el dubte constant que sempre està a l’aguait.

La primera versió, la que és tot història, l’hauries d’escriure sense l’ajuda –o la interferència– de ningú. És probable que en algun moment vulguis ensenyar el que fas a algun amic íntim (molt sovint aquest amic íntim és la persona amb qui comparteixes llit), potser perquè n’estàs orgullós o perquè en dubtes. El meu consell és que et resisteixis a aquest impuls. Aguanta la pressió: no la dilueixis exposant el que escrius al dubte, la lloança o fins i tot les preguntes benintencionades d’algú del «món exterior». Deixa’t endur per les ganes de triomfar i la por de fracassar, encara que costi. Ja hi haurà temps d’ensenyar què has fet un cop ho hagis acabat… però fins i tot després d’acabar-ho, crec que has d’anar amb compte i permetre’t pensar-hi mentre la història encara és com un camp de neu fresca, sense més traces que les teves.

El millor d’escriure amb la porta tancada és que et veus forçat a concentrar-te en la història i excloure gairebé tota la resta. Ningú et pot preguntar: «Què volies expressar, amb les darreres paraules d’en Garfield?» o «Què significa el vestit verd?». Potser no volies dir res d’especial, amb les darreres paraules d’en Garfield, i potser la Maura duia un vestit verd perquè és així com te la vas imaginar per primera vegada. Per altra banda, és possible que aquestes coses tinguin algun significat (o que n’agafin, quan puguis veure el bosc en comptes dels arbres). Sigui com sigui, la primera versió no és el moment ni el lloc adequat per pensar-hi.

A més a més, si ningú et diu: «Ostres, això és una meravella!», et serà molt més difícil relaxar-te o distreure’t i començar a escriure… meravelles, en comptes d’explicar la puta història.

Posem que ja has acabat la teva primera versió. Enhorabona! Ben fet! Pren-te una copa de xampany, demana pizza, fes el que acostumes a fer quan celebres alguna cosa. Si hi ha algú que està molt impacient per llegir la teva novel·la, la dona, per exemple, algú que potser ha treballat de nou a cinc per pagar les factures mentre tu feies realitat el teu somni, ara és el moment d’entregar la mercaderia… sempre que aquest primer o primers lectors prometin no parlar-te del llibre fins que tu estiguis preparat per parlar-ne amb ells.

Això potser sona una mica injust, però en realitat no ho és. T’has esllomat de debò i ara necessites descansar (si molt o una mica, això ja depèn de cada escriptor). La teva ment i la teva imaginació (que estan vinculades però no són del tot el mateix) s’han de reciclar, com a mínim respecte a aquesta obra en concret. Jo t’aconsellaria que descansessis un parell de dies (ves a pescar, a navegar, fes un puzle) i després fica’t en algun altre projecte, és millor que sigui més curt i que no tingui res a veure amb el teu llibre nou de trinca. (Vaig escriure alguns contes força bons, «El cadàver» i «Apt pupil», entre versions d’obres més llargues com ara La zona morta i La meitat fosca.)

El temps que deixis reposar el teu llibre (com quan es deixa reposar la massa del pa) depèn totalment de tu, però jo crec que hauria de ser un mínim de sis setmanes. Mentrestant, l’original estarà ben tancat al calaix del teu escriptori, amb l’esperança que maduri i millori. Hi pensaràs sovint, i tindràs la temptació de treure’l una dotzena de vegades, ni que sigui per rellegir un fragment que recordes que t’havia quedat especialment bé, per tornar a descobrir com n’ets, de bon escriptor.

Resisteix la temptació. Si no, és probable que decideixis que aquell fragment no era tan bo com el recordaves i comencis a potinejar-lo. Malament. L’únic que podria ser pitjor és que et sembli que és encara millor del que pensaves: per què no ho deixo estar tot i em llegeixo ara mateix tot el llibre? Vinga, tornem-hi, a treballar! Hòstia, estic a punt! Ets el puto Shakespeare!

Però esclar que no ho ets i no estàs a punt per reprendre el projecte anterior fins que no t’hagis ficat tant en el nou (o reprès la teva vida quotidiana) que quasi hagis oblidat la tasca delirant a què et vas dedicar tres hores cada matí o tarda durant tres, cinc o set mesos.

Quan arribi el dia de la correcció (que pots marcar-te perfectament al calendari), treu l’original del calaix. Si et sembla una relíquia estrambòtica comprada en un mercadillo que ni recordes, estàs a punt. Tanca la porta i seu (no trigaràs a obrir-la a tot el món) amb un llapis i una llibreta. Llegeix-te’l sencer.

D’una tirada, si pots (segur que no podràs si el llibre té quatre-centes o cinc-centes pàgines). Anota tot el que vulguis, però concentra’t en les tasques més mundanes, com corregir errades tipogràfiques o incoherències. N’hi haurà moltes: només Déu ho fa tot bé a la primera i només un penques diria: «Buf, deixem-ho estar, que per això hi ha correctors».

Si és el primer cop que ho fas, veuràs que llegir-te el llibre sencer al cap de sis setmanes de descans és una experiència estranya i estimulant. És teu, el reconeixes com a teu, fins i tot ets capaç de recordar quina cançó sonava al teu equip de música quan vas escriure un paràgraf en concret, i, alhora, és com si llegissis l’obra d’algú altre, potser una ànima bessona. Ha de ser així, per això has esperat: sempre és més fàcil matar les criatures d’algú altre que no les teves.

Després de sis setmanes de recuperació, podràs veure les mancances més flagrants de la trama o de la construcció dels personatges. Em refereixo a mancances descomunals, no cap nimietat. És al·lucinant com et poden passar per alt quan estàs immers en la tasca diària de l’escriptura. Escolta, i quan trobis un d’aquests nyaps estrepitosos, ni pensar-hi de deprimir-te o fustigar-te. Tots la caguem. Diuen de l’arquitecte de l’edifici Flatiron de Nova York que es va suïcidar quan es va adonar, just abans de la cerimònia de la inauguració, que s’havia descuidat de posar lavabos d’homes en aquell gratacels prototípic. Segurament no és veritat, però recorda que el Titanic el va dissenyar algú que afirmava que era impossible que s’enfonsés.

Per a mi, els errors més flagrants que he trobat rellegint tenen a veure amb la motivació dels personatges (que està relacionada amb el seu desenvolupament però no del tot). Quan en trobo, em foto les mans al cap i després agafo la llibreta i escric alguna cosa com: «p. 91: La Sandy Hunter pispa un dòlar del calaix del despatx de la Shirley. Per què? Hòstia puta, la Sandy mai no faria res semblant!». També marco la pàgina de l’original amb un gran símbol « », que vol dir que en aquesta pàgina he de fer-hi canvis i em recorda que miri la llibreta si he oblidat els detalls exactes.

Aquesta part del procés també m’encanta (bé, m’encanten totes les parts del procés, però aquesta en especial), perquè redescobreixo el meu propi llibre, i normalment m’agrada. Això canvia. Quan el llibre està a la impremta i l’he repassat, com a mínim, una dotzena de vegades i puc citar-ne paràgrafs sencers, l’únic que vull és perdre de vista el puto totxo aquell. Però això després: la primera rellegida acostuma a anar molt bé.

Mentre rellegeixo, la part superior del meu cervell es concentra en la història i en problemes de caixa d’eines: eliminar pronoms amb l’antecedent poc clar (odio i desconfio dels pronoms, tots són tan traïdorencs com un advocat especialista en indemnitzacions), afegir frases que ajudin a la comprensió, i, evidentment, esborrar tots els adverbis que pugui (mai tots, ni prou).

Per sota, tanmateix, no paro de fer-me les grans preguntes i la més important és: Té coherència, la història? I si en té, com convertir aquesta coherència en una cançó? Quina en seria la tornada? S’entrelliga bé i elabora un tema? Em pregunto, al capdavall, «de què va el llibre, Stevie?» i «què puc fer perquè aquests temes subjacents emergeixin?». El que més m’obsessiona és que ressoni, que hi hagi alguna cosa que quedi una estona en la ment (i el cor) del lector després d’haver tancat el llibre i haver-lo desat a la prestatgeria. Busco la manera de fer-ho sense haver de donar-l’hi tot mastegat al lector ni vendre’m la primogenitura per un argument amb missatge. Els missatges i les lliçons, ja se les poden fotre per on els càpiga. Jo vull que ressoni. Sobretot, busco el que he volgut dir, perquè a la segona versió afegiré escenes i fets que reforcin el sentit. També eliminaré el que vagi cap a altres direccions, i segur que n’hi ha molt, d’això, especialment al començament del llibre, quan tinc més tendència a ser erràtic. Si vull aconseguir una certa sensació d’unitat, de cohesió, m’haig de desfer de tot el que distregui. Un cop he acabat de rellegir i fer totes les meves correccions de llepafils, toca obrir la porta i ensenyar el que he escrit a quatre o cinc amics íntims que hagin mostrat la seva predisposició a donar-hi un cop d’ull.

Algú que no recordo va escriure que totes les novelles són, en realitat, cartes dirigides a una sola persona. Doncs, ves per on, hi estic d’acord. Crec que cada novel·lista té un sol lector ideal, que l’escriptor, mentre treballa en la història, es pregunta sovint: «Què li semblarà aquest tros, a ell/ella?». Per a mi, aquest primer lector és la meva dona Tabitha.

Ella sempre ha estat una primera lectora extremament comprensiva i m’ha ajudat molt. Per a mi, va ser crucial la seva reacció positiva a llibres complicats com Un sac d’ossos (la meva primera novel·la amb una editorial nova després de vint anys bons amb Viking, que vaig deixar per una baralla estúpida de diners) i a d’altres de relativament polèmics com ara El joc de Gerald. Ara, també és implacable quan veu alguna cosa que li sembla que està malament i m’ho fa saber sense embuts.

En el paper de crítica i de primera lectora, la Tabby de vegades em fa pensar en una anècdota que vaig llegir sobre la dona de l’Alfred Hitchcock, l’Alma Reville. Era l’equivalent de la primera lectora d’en Hitch, una crítica que no en deixava passar cap i que no estava gens impressionada per la creixent fama que s’anava guanyant el mestre del suspens. Millor per a ell. Si en Hitch deia que volia volar, l’Alma li deia: «Primer acaba’t els ous ferrats».

Poc després d’acabar Psicosi, Hitchcock va fer un passi per a uns quants amics. Els va entusiasmar i van dir que era una obra mestra del suspens. L’Alma els va deixar dir la seva i aleshores va afirmar, amb molta vehemència: «No la pots enviar tal com està».

Es va fer un silenci espaordidor i Hitchcock va preguntar per què no.

–Perquè la Janet Leigh s’empassa saliva quan se suposa que hauria de ser morta.

Era veritat. Hitchcock no va protestar més que jo quan la Tabby m’assenyala un dels meus lapsus. De vegades discutim sobre certs aspectes del llibre i algun cop no li he fet cas, quan es tracta de temes subjectius, però quan m’enxampa una pífia, ho reconec i gràcies a Déu que tinc algú a prop que em diu que tinc la bragueta oberta abans de sortir al carrer.

A banda de la primera lectura de la Tabby, acostumo a enviar els originals a una sèrie de gent (entre quatre i vuit persones) que fa anys que valoren el que escric. Hi ha molts manuals que aconsellen no deixar llegir el que escrius als amics, com volent dir que segurament no rebràs una opinió imparcial d’algú que ha sopat a casa teva i els seus fills juguen amb els teus al pati. Segons aquest punt de vista, no seria just posar un amic en aquest compromís. Què passa si t’ha de dir: «Em sap greu, nano, has escrit llibres collonuts però aquest és una puta merda»?

No és un raonament desaforat, però no crec que el que realment busqui és una opinió imparcial. I crec que quan s’és prou despert per llegir una novel·la, també es té prou tacte per trobar expressions més amables que «És una puta merda» (tot i que la majoria sabem que «Em fa l’efecte que falla una mica» vol dir «És una puta merda», oi?). A part d’això, si és veritat que el que has escrit és un desastre (pot passar: com a autor de La rebel·lió de les màquines, estic autoritzat a dir-ho), no preferiries que t’ho digués un amic mentre l’edició encara es limita a mitja dotzena d’exemplars fotocopiats?

Quan reparteixes sis o vuit còpies d’un llibre, reps sis o vuit opinions molt subjectives sobre què té de bo i què té de dolent. Si tots els lectors creuen que ho has fet bé, segurament deu ser així. Aquesta mena d’unanimitat passa, però no gaire sovint, fins i tot entre amics. És més freqüent que pensin que algunes parts són més bones que d’altres. Algú pensarà que el personatge A funciona però que el personatge B és inversemblant. Si algú altre creu que el personatge B és creïble però l’A és exagerat, hi ha empat. Pots relaxar-te i deixar-ho com estava (al beisbol, si hi ha empat, guanya el corredor; en literatura, l’escriptor). Si a alguns els agrada el final i a d’altres els horripila, el mateix: empat i punt per a l’escriptor.

Hi ha primers lectors especialitzats a trobar errades de documentació, que són les més fàcils de solucionar. Un dels meus, en Mac McCutcheon, que ja no hi és, era un excel·lent professor d’anglès a l’institut, i en sabia un munt, d’armes. Si un dels meus personatges duia una Winchester .330, en Mac anotava al marge que Winchester no en feia, d’aquell calibre, però que Remington sí. En casos així, mataves dos pardals d’un tret: tenies l’error i la solució. Hi surts guanyant, perquè quedes com un expert i el teu lector amic estarà content d’haver-te ajudat. I la millor troballa que va fer en Mac no tenia res a veure amb les armes. Un dia, mentre llegia l’original a la sala de professors, li va agafar un atac de riure tan fort que les llàgrimes li baixaven galta avall per la barba. Com que el llibre en qüestió, El misteri de Salem’s Lot, no havia estat pensat com una font de rialles, li vaig preguntar què hi havia trobat. Jo havia escrit una frase que feia més o menys així: «Tot i que a Maine, la temporada de caça del cérvol no comença fins al novembre, a l’octubre els camps ja s’omplen de trets: la gent de la zona maten tants pagesos10 com creuen que podrà menjar la seva família». Un corrector segur que hauria trobat l’errada, però en Mac em va estalviar la vergonya.

Les valoracions subjectives potser són una mica més difícils d’incorporar, com deia, però aviam: si tothom que llegeix el teu llibre diu que tens un problema (la Connie torna massa ràpid amb el seu marit, que en Hal copiï a l’examen costa de creure pel que sabem d’ell, el final de la novel·la sembla massa abrupte i arbitrari), tens un problema i val més que hi posis remei.

Molts escriptors no hi estan d’acord: creuen que refer una història segons els gustos del públic és una mena de prostitució. Si tu ho veus així, no intentaré convence’t. I t’estalviaràs diners en fotocòpies, perquè no caldrà que ensenyis a ningú el que has escrit. Encara més (va dir ell en to de superioritat), si realment ho veus així, per què publiques? Quan acabis els teus llibres, els guardes en una caixa de seguretat i llestos, com es veu que J.D. Salinger feia al final de la seva vida.

Ei, que jo també he patit aquesta mena de tírria, almenys una mica. Al món del cine, on he estat gairebé un professional del sector, les projeccions prèvies s’han convertit en una pràctica habitual i la majoria de directors ho passen molt malament. I potser amb raó. L’estudi es gasta entre cinquanta i cent milions de dòlars per fer una pel·lícula i aleshores li demana al director que la torni a muntar segons les opinions del públic d’una multisala de Santa Bàrbara (perruqueres, guàrdies urbanes, dependentes de sabateries i repartidors de pizza sense feina). Però saps què és el pitjor de tot? Que si aconsegueixes que el públic sigui una selecció representativa de la població, aquestes projeccions prèvies funcionen.

Em semblaria espantós que hagués de reescriure les meves novel·les segons un test públic (molts llibres bons no es publicarien mai si es fes així), però vinga, que estem parlant de mitja dotzena de persones que coneixes i respectes. Si ho demanes a la gent encertada (i accepten llegir el teu llibre), et poden ajudar molt.

Totes les opinions valen igual? Per a mi, no. Al final, a qui faig més cas és a la Tabby, perquè escric per a ella, a qui vull agradar. Si escrius sobretot per a una altra persona, a part de tu mateix, jo t’aconsellaria que fessis molt de cas a la seva opinió (conec un paio que diu que escriu per a una persona que fa quinze anys que és morta, però no crec que això sigui gaire habitual). I si el que et diuen té sentit, fes els canvis. No pots deixar que tothom intervingui en la teva història, però sí que pots deixar que ho facin els que més t’importen. Fora bo.

A la persona per a qui escrius, li direm «lector ideal». Sempre serà amb tu a l’estudi: en persona quan obris la porta i deixis que el món il·lumini la bombolla del teu somni, en esperit mentre et baralles i t’entusiasmes amb la primera versió, amb la porta tancada. Saps què? Veuràs com modifiques la història fins i tot abans que el lector ideal n’hagi llegit la primera frase. El L. I. t’ajudarà a sortir una mica de tu mateix, a llegir el que escrius des de fora mentre ho estàs fent. Potser aquesta és la millor manera d’assegurar-te que ets fidel a la història, una manera d’escriure per als lectors quan encara no hi són i tu ho controles tot.

Quan escric escenes que em semblen gracioses (com el concurs de menjar pastissos d’El cadàver o l’assaig d’execució de La milla verda), també m’imagino que al meu L. I. les troba divertides. M’encanta quan la Tabby es peta de riure: aixeca les mans com si digués «em rendeixo» i li cauen llagrimots galtes avall. M’encanta, és així, em torna boig, i quan tinc entre mans alguna cosa amb aquest potencial, li trec tot el suc que puc. Quan escric una escena així (amb la porta tancada) la idea de fer-la riure –o plorar– és allà al fons del meu cap. Durant la revisió (amb la porta oberta), la pregunta «és prou divertida?, fa prou por?» és al capdavant. Intento veure-la com arriba a una escena determinada i espero que almenys somrigui, o, bingo!, li agafi un d’aquells atacs de riure, amb les mans enlaire.

Això de vegades no és fàcil, per a ella. Li vaig passar l’original del meu conte Cors a l’Atlàntida quan érem a Carolina del Nord per veure un partit de bàsquet entre els Cleveland Rockers i els Charlotte Sting. L’endemà vam seguir cap amunt, cap a Virgínia, i durant aquest trajecte, la Tabby va llegir-se el relat. Hi ha algunes parts divertides –o això em semblava a mi– i no parava de mirar si reia o almenys somreia. Em pensava que no se n’adonava, però esclar que sí. Quan la vaig mirar de reüll per vuitena o novena vegada (o potser era la quinzena), em va mirar i va dir:

–Fes el favor de mirar la carretera, que ens la fotrem! No siguis tan insegur, home!

Vaig fer-li cas i vaig parar de mirar-la de reüll (bé, quasi). Al cap d’uns cinc minuts, vaig sentir una mena de riure per sota el nas a la meva dreta. Res, una miqueta, però ja en vaig tenir prou. La veritat és que gairebé tots els escriptors som insegurs. Especialment entre la primera i la segona versió, quan obrim la porta de l’estudi i deixem entrar la llum del món.



_________

10. A l’original, peasants, ‘pagesos’, en comptes de pheasants, ‘faisans’. (N. del t.)





12


El lector ideal també és la millor manera de veure si la teva narració té bon ritme o no i si has sabut integrar bé els antecedents de la història.

El ritme és la velocitat amb la qual avança la narració. Hi ha una mena de consens tàcit (és a dir, ni raonat ni analitzat) en els cercles editorials que bona part dels contes i novel·les amb èxit tenen un ritme ràpid. Suposo que la idea subjacent és que la gent, avui dia, va massa atabalada i que es distreu fàcilment de la paraula impresa, que els perdràs tret que siguis una mena de cuiner de fast-food, que serveix hamburgueses, patates fregides i ous ferrats tan de pressa com pot.

Com tantes idees preconcebudes del món editorial, no s’aguanta per enlloc. Per això, quan, de cop i volta, llibres com El nom de la rosa, d’Umberto Eco, o Muntanya freda, de Charles Frazier, despunten i s’enfilen al capdamunt de les llistes dels més venuts, els editors es queden de pedra. Sospito que la majoria d’ells atribueixen l’èxit inesperat d’aquests llibres a les mancances imprevisibles i lamentables del bon gust del públic lector.

Ei, cap problema amb les novel·les que avancen a tota velocitat. Alguns escriptors bastant bons (Nelson DeMille, Wilbur Smith o Sue Grafton, per exemple) s’han fet d’or escrivint-ne. Amb tot, la velocitat pot sobrepassar. Si corres massa, t’arrisques a deixar enrere el lector, confós o esgotat. Jo prefereixo un ritme més lent i que el conjunt estigui més ben fet, més ben travat. Llegir una novel·la llarga i absorbent com ara Pavellons llunyans o Un bon partit és com anar en un creuer de luxe, un dels principals atractius d’aquesta modalitat literària des dels seus primers exponents, narracions epistolars inacabables i de mil episodis, com Clarissa. Crec que cada història demana un ritme determinat i no sempre és veloç. Ara, ves amb compte: si vas massa lent, fins i tot al lector més devot se li pot acabar la paciència.

I quina és la millor manera de trobar el punt mitjà? El lector ideal, esclar. Intenta imaginar-te si s’avorrirà amb una escena o altra. Si coneixes els gustos del teu lector ideal ni que sigui la meitat de bé que jo els del meu, no t’hauria de costar gaire. Tens la sensació que al lector ideal li semblarà que aquí o allà hi sobra diàleg? Que hi ha una escena poc explicada… o massa explicada, que és un dels meus defectes crònics? Que has oblidat resoldre una qüestió important de la trama? O t’has descuidat de tot un personatge, com li va passar a Raymond Chandler? (Quan li van preguntar sobre el xofer assassinat a El son etern, Chandler –a qui li agradava el mam– va contestar: «Ah, sí. Mira, m’havia fugit completament del cap».) Aquestes preguntes te les hauries de fer amb la porta tancada. I un cop amb la porta oberta, quan el teu lector ideal s’ha llegit el llibre, les hauries de dir en veu ben alta. Inseguretats a banda, també és possible que vulguis veure com el teu lector ideal deixa de llegir el teu original per fer una altra cosa. Quina escena llegia? Què era tan fàcil d’abandonar?

Quan penso sobre el ritme, acostumo a acudir a Elmore Leonard, que ho explicava perfectament dient que simplement eliminava les parts avorrides. Això vol dir tallar per donar ritme, que és el que acabem havent de fer la majoria (mata les teves criatures: encara que se’t trenqui el cor egocèntric d’escriptor de pa sucat amb oli).

D’adolescent, quan enviava contes a revistes com Fantasy and Science Fiction i Ellery Queen’s Mistery Magazine, em vaig acostumar tant a les notes de rebuig que començaven així: «Estimat col·laborador» (haurien pogut dir perfectament «Estimat pelacanyes»), que si hi posaven alguna frase més personal, ho agraïa molt. Van ser poques i poc freqüents, però quan arribaven, sempre m’alegraven el dia i em feien somriure.

A la primavera del meu últim any a l’institut de Lisbon (devia ser el 1966), vaig rebre un comentari a mà que va canviar per sempre la meva manera de reescriure narrativa. Sota la signatura del director, feta a màquina, algú havia gargotejat: «No està malament, però li sobren pàgines. Revisi l’extensió. Fórmula: 2a versió = 1a versió - 10%. Bona sort».

Tant de bo recordés qui va escriure aquella nota. Potser l’Algis Budrys. Fos qui fos, em va fer un gran favor. Vaig copiar la fórmula en un cartró i el vaig enganxar a la paret del costat de la màquina d’escriure. Poc després, em van començar a passar coses bones. No és que tot d’una guanyés molts diners amb els contes de les revistes, però el nombre de comentaris personals a les notes de rebuig van augmentar prou. Fins i tot en vaig rebre una del responsable literari de la Playboy, Durant Imboden. Una mica més i m’agafa un atac de cor. Playboy pagava dos mil dòlars i més per conte, i dos mil dòlars era la quarta part del que guanyava la meva mare al Pineland Training Center a l’any.

La fórmula de reescriptura no devia ser l’única raó per la qual vaig començar a obtenir resultats. Jo diria que m’havia arribat l’hora, que finalment em tocava a mi (una mica com la bèstia ferotge del poema de Yeats). Tot i que segur que la fórmula hi havia ajudat. Abans de la fórmula, si em sortia un conte de quatre mil paraules a la primera versió, segurament la segona versió en tindria cinc mil (alguns escriptors sempre retallen; em temo que jo soc dels que sempre afegeixen). Després de la fórmula, això va canviar. Encara avui, si tinc una primera versió de quatre mil paraules, intentaré que la segona no passi de les tres mil sis-centes. I si la primera versió d’una novel·la fa tres-centes cinquanta mil paraules, m’hi mataré perquè la segona en tingui tres-centes quinze mil com a màxim, i si puc, tres-centes mil. Normalment es pot. El que em va ensenyar la fórmula és que tot conte i novel·la són plegables, en diversa mesura. Si no ets capaç de retallar un deu per cent i conservar el gruix de la història i la seva gràcia, és que no t’hi esforces prou. El resultat d’una retallada assenyada és immediat i sovint espectacular: com una Viagra literària. Ho notaràs, i el teu lector ideal, també.

Els antecedents és tot el que ja ha passat quan comença la història però que té un impacte en la història principal. Els antecedents ajuden a definir els personatges i a establir motivacions. Crec que és important introduir els antecedents tan ràpid com sigui possible, però també cal fer-ho amb certa gràcia. Un exemple de com no fer-ho en una línia de diàleg:

–Hola, exdona –va dir en Tom a la Doris quan va entrar a l’habitació.



Que en Tom i la Doris estiguin divorciats pot ser important, però hi ha d’haver alguna manera millor de fer-ho que la d’aquí dalt, que té tanta gràcia com el cul d’un mico. Vet aquí una proposta:

–Ei, Doris –va dir en Tom. La veu li sonava natural (almenys a les pròpies orelles) però els dits de la mà dreta van palpar el lloc on hi havia hagut l’anell de casats fins feia sis mesos.



Segueix sense ser res de l’altre món, i és força més llarg que «Hola, exdona», però no tot es basa en la velocitat, com ja he intentat explicar. I si creus que només és qüestió d’informar, val més que deixis estar això d’escriure narrativa i busquis feina de redactor de manuals d’instruccions: els oficinistes t’esperen amb els braços oberts.

Segur que has sentit la frase in medias res, que vol dir «al bell mig de les coses». Aquesta tècnica és antiga i respectable, però a mi no m’agrada. Li calen flashbacs, que em semblen avorrits i una mica vulgars. Sempre em fan pensar en aquelles pel·lícules dels quaranta i els cinquanta, quan la imatge es fa etèria, les veus reverberen i tot d’una som setze mesos enrere i el pres enfangat que acabem de veure fugint dels gossos és un jove advocat prometedor que encara no ha estat detingut per l’assassinat del comissari corrupte.

Com a lector, m’interessa molt més el que passarà que el que ja ha passat. Sí, hi ha novel·les brillants que contradiuen aquest gust (o potser és un prejudici): Rebecca, de Daphne du Maurier, per començar; A Dark-Adapted Eye, de Barbara Vine, en seria una altra. Malgrat tot, a mi m’agrada començar a la primera casella, en les mateixes condicions que l’escriptor. Soc un home molt endreçat: primer els entrants, i al final, les postres si m’he acabat tota la verdura.

Encara que expliquis la història així en l’ordre acostumat, veuràs que no pots evitar incloure algun antecedent. Des d’un punt de vista totalment literal, tota vida és in medias res. Si a la primera pàgina de la novel·la, presentes com a protagonista un home de quaranta anys, i si l’acció comença quan la seva vida es veu trastocada per un incident imprevist o per una persona desconeguda (té un accident de cotxe, per exemple, o fa un favor a una dona bonica que no para de mirar-lo seductorament –t’has fixat en aquest adverbi fastigós que no he estat capaç de matar?), encara hauràs de bregar amb els primers quaranta anys de la vida d’aquest paio en algun moment. De quina manera ho facis, si te’n surts bé o no, repercutirà directament en l’èxit de la història: els lectors diran que «es llegeix prou bé» o que «és un conyàs». Segurament la J.K. Rowling, l’autora de Harry Potter, és l’experta actual pel que fa als antecedents. No perdràs el temps si et llegeixes les seves novel·les i et fixes com cada llibre recapitula el que ha passat abans amb molta eficàcia. (A més a més, les novel·les de Harry Potter són molt entretingudes, pura història de cap a peus.)

El teu lector ideal et pot ser de gran ajuda per veure si te n’has sortit, amb els antecedents, què n’hauries de treure i què afegir a la versió següent. Has de parar molta atenció a les coses que L.I. no entengui i preguntar-te si tu les entens. Si és que sí i no has aconseguit explicar-ho bé, a la segona versió ho hauràs d’aclarir. Si és que no, si les parts dels antecedents que el teu L.I. no acaba d’entendre també les tens confuses, llavors has de pensar més a fons la història passada que explica el comportament actual dels teus personatges.

De la mateixa manera, cal que et fixis bé en les parts dels antecedents que han avorrit el teu L.I. A Un sac d’ossos, per exemple, el protagonista, en Mike Noonan, és un escriptor d’uns quaranta anys que, quan comença la història, acaba de morir-se-li la dona d’un aneurisma. El llibre arrenca el dia de la seva mort, però queden un colló d’antecedents, molts més dels que tinc habitualment a la meva narrativa. La primera feina d’en Mike (de periodista), la venda de la seva primera novel·la, la relació amb la família nombrosa de la seva dona, els llibres que ha publicat, i especialment la qüestió de la seva casa d’estiueig a l’oest de Maine: com i per què la van comprar i part de la seva història abans que la compressin en Mike i la Johanna. La Tabitha, la meva L.I., s’ho va llegir tot i semblava que s’ho passés bé, menys les dues o tres pàgines sobre el voluntariat d’en Mike el primer any després de la mort de la seva dona, quan el dolor de la pèrdua se li incrementa amb un cas sever de bloqueig creatiu. A la Tabby tot això del voluntariat no la va convèncer.

–A qui li importa? –va preguntar-me–. Jo vull saber més coses sobre els malsons que té, no sobre la seva implicació amb l’ajuntament per ajudar els alcohòlics sense sostre.

–Sí, però pateix un bloqueig creatiu –vaig dir. (Quan algú qüestiona el que un escriptor estima, una de les seves criatures, les primeres dues paraules que li surten de la boca gairebé sempre són «Sí, però»)–. El bloqueig li dura un any, o potser més. Ha de fer alguna cosa mentrestant, no?

–Suposo que sí –va dir la Tabby–, però tampoc crec que m’hagis de fotre la tabarra i explicar-m’ho, oi?

Pam! Joc, set i partit. Com la majoria de L.I., la Tabby pot ser molt dura quan té la raó.

Vaig retallar les obres de caritat d’en Mike i de dues pàgines van passar a dos paràgrafs. Sí, la Tabby tenia raó: me’n vaig adonar de seguida que vaig tenir el llibre imprès. Uns tres milions de persones deuen haver llegit Un sac d’ossos, he rebut, com a mínim, quatre mil cartes sobre el llibre i de moment no n’hi ha hagut cap que digués: «Ei, pallús! Quin voluntariat feia, durant l’any que no podia escriure?».

Sobre els antecedents, el més important a recordar és a) tothom té una història, i b) gran part d’aquesta història no és gaire interessant. Queda’t amb les parts que sí que ho són i que no se t’endugui la resta. Si vols explicar-li la teva vida a algú, fes-ho a la barra d’un bar, si pot ser, una hora abans de tancar, i només si convides.





13


Parlem una mica de la documentació, que és un tipus d’antecedent més detallat. Sisplau, si t’has de documentar perquè hi ha parts del teu llibre que tenen a veure amb temes que gairebé no coneixes, recorda que tot això ha de quedar en segon pla. Aquest és el lloc de la documentació: tan al fons com puguis. Potser a tu et fascina el que estàs descobrint sobre els bacteris carnívors, el clavegueram de Nova York o la intel·ligència en potència dels cadells de collie, però segurament als teus lectors els interessarà molt més la teva història i els teus personatges.

Hi ha excepcions a aquesta norma? Esclar, com sempre. Escriptors molt populars (Arthur Hailey i James Michener són els primers que em venen al cap) tenen novel·les que són, sobretot, documentació sobre fets reals. Les d’en Hailey són manuals amb prou feines disfressats sobre com funcionen les coses (bancs, aeroports, hotels) i les d’en Michener són una combinació de diari de viatge, lliçons de geografia i textos d’història. Altres escriptors famosos, com en Tom Clancy o la Patricia Cornwell, treballen més la narració, però també acompanyen el melodrama amb cullerades abundants (i de vegades, difícils de pair) de pura informació. Sovint penso que aquests escriptors agraden a una gran part del públic lector que considera que la ficció és una mica immoral, una mica de mal gust, i que només és justificable si dius que «Bé, sí, sí que llegeixo [aquí el nom de l’autor], però només als avions i a les habitacions d’hotel que no tenen CNN. A més a més, he après molt sobre [posa-hi el tema que toqui]».

Amb tot, per cada escriptor «documentat» que triomfa, n’hi ha centenars (o potser milers) que voldrien ser-ho, alguns publicats, d’altres no. En general, jo crec que la història sempre ha de ser principal, però documentar-se és inevitable. Si no ho fas, tu mateix.

La primavera del 1999, tornava de Florida, on havíem passat l’hivern amb la meva dona, cap a Maine. El segon dia de carretera vaig aturar-me a una petita benzinera a tocar de l’autopista de Pennsilvània, d’aquelles d’abans, tan curioses, on un paio surt, et posa benzina i et pregunta com va i qui és el teu equip preferit de la lliga.

Vaig contestar-li que tot bé i que jo seguia Duke. Vaig anar al lavabo, al darrere, on hi havia un riu que rugia, ensordidor, pel desgel. Quan vaig sortir, vaig baixar el pendís ple de llantes i peces de motor per veure l’aigua de prop. A terra encara hi havia tolls de neu. Vaig patinar i vaig començar a relliscar cap a la riba. Vaig agafar-me a un tros de motor abandonat i vaig frenar a temps, però a l’aixecar-me, vaig adonar-me que si hagués caigut en un altre lloc, hauria pogut relliscar perfectament fins a l’aigua i el riu se m’hauria endut. Si hagués passat això, em vaig preguntar, quant hauria trigat l’encarregat de la benzinera a trucar a la policia si el meu cotxe, un Lincoln Navigator nou de trinca, no es movia de davant dels sortidors? Vaig tornar a l’autopista amb dues coses: el cul mullat de la caiguda darrere de la benzinera Mobil i una gran idea per a una història.

Feia així: un home misteriós amb un abric negre (que, més que una persona, semblava una espècie de criatura disfressada amb poca traça) abandona el seu vehicle davant d’una benzinera petita en una zona rural de Pennsilvània. El cotxe sembla un Buick de finals dels cinquanta, però és tan Buick com persona el de l’abric negre. El vehicle passa a mans d’uns policies que treballen en una comissaria inventada de l’oest de Pennsilvània. Uns vint anys més tard, aquests policies expliquen la història del Buick al fill desconsolat per la mort del seu pare, també policia, en acte de servei.

Era una gran idea i es va convertir en una novel·la potent sobre com transmetem el que sabem i els nostres secrets. També és un relat macabre i terrorífic sobre un aparell extraterrestre que de vegades s’escapa i s’empassa persones senceres. Evidentment, hi havia uns quants problemes menors, com per exemple, que no tingués ni idea de com era la policia de Pennsilvània, però no vaig deixar que això m’afectés. Vaig tirar pel dret i vaig inventar-me tot el que no sabia.

Vaig poder fer-ho perquè escrivia amb la porta tancada, només per a mi i per al lector ideal (la meva versió mental de la Tabby és molt menys torracollons que la real; quan me l’imagino, acostuma a aplaudir i a animar-me a seguir amb els ulls guspirejants). Una de les sessions més memorables va ser en una habitació de la quarta planta de l’hotel Eliot de Boston. Jo seia a l’escriptori del costat de la finestra, escrivint sobre l’autòpsia d’una mena de ratpenat alienígena mentre la marató de Boston passava per sota, exuberant, i pels altaveus tronava «Dirty Water» dels Standells. Allà baix al carrer hi havia mil persones, però a la meva habitació no hi havia cap aixafaguitarres que em digués que m’havia equivocat amb aquest detall o que a l’oest de Pennsilvània els policies ho feien d’una altra manera, o que nyè, nyè, nyè.

La novel·la (que es diu From a Buick Eight) està aparcada al calaix de l’escriptori des de finals de maig del 1999, quan vaig acabar la primera versió. No hi he pogut seguir treballant per circumstàncies que se m’escapen, però espero que algun dia podré passar un parell de setmanes a l’oest de Pennsilvània, ja que m’han donat un permís per patrullar amb la policia de l’estat amb la condició, que em sembla prou raonable, que no els pinti com a malvats, bojos o idiotes. Un cop ho hagi fet, podré corregir els disbarats més grossos i completar la història amb alguns detalls ben parits.

Tampoc gaires: la documentació sempre ha de ser el rerefons de la història, i el mot clau és rere. La història que vull explicar a From a Buick Eight va de monstres i secrets. No és un relat sobre l’actuació policial a l’oest de Pennsilvània. Només vull una mica de versemblança, com el pessic d’espècies que afegeixes a una bona salsa d’espaguetis per donar-hi el toc final. Aquesta sensació de realisme és important en qualsevol obra de ficció, però em fa l’efecte que ho és encara més quan es tracta d’una història paranormal o sobrenatural. Si hi poses prou detalls (i són correctes), també evites l’allau de cartes dels lectors llepafils que sembla que visquin només per dir als escriptors com ens equivoquem (i el to d’aquestes cartes és sempre d’un gran cofoisme). Quan vas més enllà de la norma «escriu sobre el que coneguis», és inevitable documentar-se i pot enriquir molt la teva història. Ara, compte amb sobrecarregarla: recorda que escrius novel·les, no articles científics. La història sempre és principal. Em sembla que fins i tot James Michener i Arthur Hailey hi haurien estat d’acord.





14


Sovint em pregunten si a l’escriptor principiant li poden anar bé les classes o seminaris d’escriptura. La gent que m’ho pregunta acostumen a buscar, massa vegades, una vareta màgica o un ingredient secret o fins i tot la ploma màgica de Dumbo, i res d’això es troba en una aula o en una residència d’escriptors, per molt temptadors que siguin els fullets que els anuncien. A mi, els cursos d’escriptura no m’acaben de convèncer, però tampoc hi estic en contra.

A East is East, la meravellosa novel·la tragicòmica d’en T. Coraghessan Boyle, hi ha una descripció d’una colònia d’escriptors al mig del bosc que em semblava de rondalla. Cada escriptor té una petita cabana on se suposa que es passa el dia escrivint. Al migdia, una cambrera del pavelló principal porta a aquests aprenents de Hemingways i Cathers una cistella amb el dinar i els el deixa a l’entrada de la caseta. Ho fa molt silenciosament, per no destorbar l’èxtasi creatiu de l’ocupant de la cabana. Cada cabana té dues habitacions: una per escriure i l’altra amb el llit per fer-hi la migdiada imprescindible… o una rebolcada reviscoladora amb algun dels altres participants.

Al vespre, tots els membres de la colònia es troben al pavelló principal per sopar i xerrar pels descosits amb els altres escriptors. Més tard, a la vora del gran foc de la sala, es fan crispetes, es beu vi i els integrants de la colònia llegeixen el que han escrit en veu alta i discuteixen.

A mi tot això em va semblar un entorn meravellós per escriure. El que més em va agradar era el fet que et deixessin el dinar a la porta, que ho fessin amb la mateixa cura que els Reis quan venen carregats de regals al menjador de casa. Suposo que em feia gràcia perquè no té res a veure amb la meva experiència personal: el meu procés creatiu pot ser estroncat en qualsevol moment per la meva dona que m’informa que el lavabo està embussat o una trucada de l’oficina en què m’avisen del perill imminent de saltar-me una altra cita amb el dentista. En moments així, estic segur que tots els escriptors ens sentim igual, sigui quin sigui el seu nivell o la seva fama: «Déu meu, si pogués escriure en un entorn adequat, amb gent en sintonia, estic convençut que faria la meva obra mestra!».

En realitat, he arribat a la conclusió que les interrupcions i les distraccions del dia a dia gairebé no perjudiquen el procés d’escriptura i més aviat poden arribar a beneficiar-lo. Al capdavall, el que acaba fent la perla és el gra de sorra que es fica a la closca de l’ostra, no cap seminari de fer perles amb altres ostres. I com més s’allarga la meva jornada de treball, com més sigui un «haig de» en comptes d’un «em ve de gust», més es complica tot plegat. Un dels problemes més grossos dels tallers d’escriptura és que l’«haig de» es converteix en la norma. Perquè, al cap i a la fi, aquí no has vingut a perdre’t, solitari, per boscos preciosos i muntanyes imponents. Aquí has vingut a escriure, collons, com a mínim perquè els teus col·legues et puguin criticar mentre piquen crispetes a la vora del foc. Quan, al contrari, has d’intentar que els teus fills no arribin tard al partit de bàsquet i això és tan important com l’obra que estàs escrivint, no tens tanta pressió a l’hora de produir.

I què tal aquestes crítiques, per cert? Són valuoses? No gaire, segons la meva experiència, em sap greu. La majoria són tan vagues que exasperen. «M’encanta el rollo del conte d’en Peter», diu algú. «Tenia alguna cosa… un no sé què… una tendresa d’aquelles… no sabria com dir-ho».

Altres perles d’aquestes trobades: «Trobo que el to és una mica dallonses», «el personatge de la Polly m’ha semblat molt estereotipat», «m’han agradat molt les imatges, perquè així veia clarament de què parlava».

I en comptes d’agafar les crispetes acabades de fer i fer-les-hi empassar al cap de pardals, la resta de la colla «fa que sí» amb el cap, «somriu» i «rumien solemnement». Massa sovint, els professors i els escriptors de la residència també fan que sí amb el cap, somriuen i rumien solemnement. A pocs assistents els sembla que si tens alguna cosa que no acabes de saber què és, que no la saps descriure, no podria ser que, no ho sé, jo diria que… potser t’has equivocat de classe, hòstia.

Les crítiques poc concretes no ajuden quan estàs treballant en la segona versió i poden fer mal. És evident que cap dels exemples que he posat parla de l’estil del que escrius o del seu pols narratiu: són comentaris absolutament inconsistents, no donen cap clau de res.

A més a més, les crítiques constants et forcen a escriure amb la porta sempre oberta i al meu parer, això és contraproduent. De què et serveix que una cambrera vingui de puntetes a deixar-te el dinar a la porta de la cabana i se’n vagi tan silenciosament com ha vingut, si cada nit llegeixes el que has escrit en veu alta (o ho reparteixes fotocopiat) a un grup d’escriptors principiants que els agrada com treballes el to i l’atmosfera però volen saber si la gorra de la Dolly, la de les campanetes, és simbòlica? Si sempre tens la pressió d’haver d’explicar-ho tot, jo crec que molta de la teva energia creativa se’n va en la direcció equivocada. Et passes el dia qüestionant el que fas i per què ho fas quan probablement el que hauries d’estar fent és escriure a tot drap i tenir la primera versió en paper quan el fòssil encara brilla i el tens clar al cap. L’excés de classes d’escriptura converteix en norma l’«un moment, explica’m què vols dir amb això».

Per ser franc, haig d’admetre que sí que tinc una mica de prejudici amb tot plegat: un dels pocs cops que he patit un bloqueig creatiu de ca l’ample va ser durant el meu últim any a la Universitat de Maine, mentre feia no un sinó dos cursos d’escriptura creativa (un era el seminari on vaig conèixer la meva futura dona, així que no el puc considerar un error de cap manera). La majoria dels meus companys de classe escrivien poemes sobre el desig sexual o contes sobre joves llunàtics incompresos pels seus pares i que havien d’anar cap al Vietnam. Una noia escrivia molt sobre la lluna i el seu cicle menstrual. En els seus poemes, la lluna, sempre l’escrivia així: «la ll’na». No era capaç d’explicar per què havia de ser així, però tots ho enteníem: «ostres, tia, la ll’na, puta mare».

A la classe hi duia poemes, però al meu dormitori hi amagava un secret escandalós: la meitat d’una novel·la sobre una banda d’adolescents que volia incitar una sèrie de disturbis racials per tapar dues dotzenes d’operacions d’usura i tràfic il·legal de drogues a la ciutat de Harding, la meva versió fictícia de Detroit (mai no havia estat a menys de mil quilòmetres de Detroit, però no vaig deixar que això m’aturés). Aquesta novel·la, Espasa en la foscor, em semblava molt vulgar comparada amb el que feien els meus companys de classe i suposo que és per això que no en vaig dur mai cap fragment per comentar. Que fos millor i segurament més sincera que tots els meus poemes sobre desig sexual i angoixa post adolescent encara ho complicava més. El resultat van ser quatre mesos sense escriure gairebé res de res. Vaig dedicar-me a beure birra, fumar Pall Malls, llegir novel·les de butxaca de John D. MacDonald i veure els serials de tarda.

Sens dubte, els cursos i seminaris d’escriptura tenen, almenys, una cosa bona: es prenen seriosament les ganes d’escriure poesia o narrativa. Per als que volen ser escriptors, que han estat escarnits amb condescendència pels seus amics i parents («De moment encara no deixis la teva feina, eh?» és un comentari típic, que normalment es diu amb un somriure d’aquells tan odiosos), és collonut. Les classes d’escriptura són gairebé l’únic lloc on no està mal vist que passis llargues estones perdut en el teu món interior de somnis. Tot i que, creus que et cal el permís de ningú per anar-hi? Fa falta que algú et doni una placa de cartró on hi posi escriptor perquè creguis que ho ets? Hòstia, espero que no.

Un altre argument a favor dels cursos d’escriptura té a veure amb els professors. Hi ha milers d’escriptors amb talent als Estats Units i molt pocs (calculo que no més del cinc per cent) poden guanyar-se la vida amb el que fan. Sempre hi ha alguna beca, però mai no n’hi ha prou per sobreviure. De les subvencions del govern per a escriptors, ni en parlem. Subvencions per a la indústria tabaquera, les que vulguis. Beques per estudiar la motilitat de l’esperma del toro, i tant. Subvencions literàries, mai. Crec que quasi tots els votants hi estarien d’acord. Amb l’excepció de Norman Rockwell i Robert Frost, els Estats Units mai no han idolatrat els seus creadors: en general, ens interessen més les plaques commemoratives i les postals per internet. I si això no t’agrada, doncs posa-t’hi fulles, nano, perquè les coses són així. Als nord-americans els interessen molt més els concursos de la tele que els contes de Raymond Carver.

La solució per a molts dels escriptors mal pagats és ensenyar el que saben. Pot funcionar i està bé que els escriptors principiants tinguin l’oportunitat de conèixer i escoltar els escriptors veterans que fa temps que admiren. També va bé si les classes d’escriptura permeten fer contactes. Jo vaig trobar el meu primer agent, en Maurice Crain, gràcies a l’Edwin M. Holmes, el meu professor de segon i escriptor de contes regional. Després de llegir un parell de contes meus, el professor Homes, que feia una assignatura de redacció amb una atenció especial a la narrativa, li va preguntar a en Crain si volia donar un cop d’ull a una selecció del que jo escrivia. En Crain va dir que sí, però quasi no vam poder fer res, perquè ja tenia vuitanta anys, estava malalt i va morir al cap de poc de començar a treballar plegats. Espero que no el matés aquella primera tongada de contes meus.

Les classes o seminaris d’escriptura són tan poc necessaris com aquest llibre o qualsevol altre sobre escriure. Faulkner va aprendre l’ofici mentre treballava a l’oficina de correus d’Oxford, Mississipí. Altres escriptors van aprendre els rudiments de l’escriptura a l’exèrcit, treballant en una fàbrica o passant una temporada als millors hotels reixats dels Estats Units. Vaig aprendre la part més important (i comercial) del meu ofici rentant llençols de motel i estovalles de restaurants a la bugaderia New Franklin de Bangor. La millor manera d’aprendre és llegint i escrivint molt, i les millors lliçons són les que aprens tu mateix. Aquestes lliçons sempre són amb la porta tancada. Les discussions de classe d’escriptura sovint són estimulants des del punt de vista intellectual, i prou divertides, però sovint també se’n van per brancams que no tenen res a veure amb el nucli dur del que realment és escriure.

Malgrat tot, és possible que acabis en alguna versió d’aquesta colònia d’escriptors silvestre d’East is East, una cabana per a tu sol, entre els pins, amb ordinador, disquets verges (hi ha res que desperti la imaginació d’una manera més delicada i alhora fulgurant que una caixa de disquets verges o un paquet de fulls en blanc?), l’habitació del costat per a la migdiada, la cambrera que ve de puntetes a deixar-te el dinar i se’n va silenciosament… Segur que està prou bé. Si tens l’oportunitat d’anar a un lloc així, jo no m’ho pensaria dues vegades. Potser no aprendràs els Secrets Màgics de l’Escriptura (perquè no n’hi ha: quina merda, eh?), però segur que t’ho passes de puta mare i jo sempre estic a favor de passar-ho de puta mare.





15


A banda de «D’on treus les idees?», les preguntes més freqüents que li fan a qualsevol escriptor que publiqui són «Com trobo un agent?» i «Com es fan contactes amb el món editorial?».

Aquestes preguntes es fan en un to sovint perplex, de vegades compungit i amb freqüència empipat. Hi ha una sospita generalitzada que bona part dels principiants que aconsegueixen publicar el primer llibre és perquè tenien algun contacte, algú de dins que remena les cireres. La idea subjacent és que el món editorial és una gran família feliç, incestuosa i endogàmica.

No és cert. Tampoc és cert que els agents siguin una colla d’esnobs estirats que preferirien morir abans de tocar sense guants un original que no hagin demanat (entesos, sí, n’hi ha algun així). La veritat és que els agents i els editors sempre estan buscant el pròxim escriptor d’èxit que vengui molts llibres per guanyar una morterada. I no té per què ser jove: la Helen Santmyer estava en una residència de la tercera edat quan va publicar And Ladies of the Club. En Frank McCourt era una mica més jove que ella quan va publicar Les cendres d’Àngela, però tampoc era cap jovencell.

Quan jo era jove i començava a publicar quatre contes en revistes pujades de to, no em semblava pas impossible arribar a publicar un llibre: sabia que tenia fusta, com se sol dir, i també sabia que el temps jugava a favor meu. Tard o d’hora, els best-sellers dels seixanta i setanta moririen o perdrien pistonada, i deixarien pas als principiants com jo.

Tot i això, era conscient que més enllà de les pàgines de Cavalier, Gent i Juggs, em quedaven mons sencers per conquerir. Jo volia que els meus contes trobessin el seu mercat, i això volia dir que havia d’aconseguir superar l’escull que la majoria de les revistes que pagaven millor (com Cosmopolitan, que llavors publicava molts contes) no acceptaven originals que no haguessin demanat. La clau, em va semblar, era tenir un agent. Era una idea poc sofisticada però no del tot il·lògica: si els meus contes eren bons, un agent em resoldria tots els problemes.

Vaig trigar molt a descobrir que no tots els agents són bons agents, i que un bon agent va bé per a moltes més coses que per aconseguir que l’editor literari de la Cosmo es miri els teus contes. Però era jove i encara no sabia que hi ha gent en el món editorial (un bon grapat, de fet) que serien capaços de buidar-li les butxaques a un cadàver. En el meu cas, això no em preocupava gens, perquè abans que les meves dues primeres novel·les aconseguissin l’èxit del públic, no m’haurien pogut robar quasi res.

És molt recomanable que tinguis un agent. Si el que escrius val la pena, no crec que et costi gaire trobar-ne un. De fet, encara que el que escriguis no valgui la pena, si és una mica prometedor, també tindràs un agent. En el món de l’esport, hi ha agents que representen jugadors menors d’edat –que guanyen quatre xavos–, amb l’esperança que arribin a les lligues professionals. Pel mateix motiu, hi ha agents literaris que es fan càrrec d’escriptors que tot just comencen a publicar. Segur que trobes algú que vol portar-te, encara que tu només hagis publicat en revistes que paguen amb espècies: aquestes revistes són considerades pels agents i els editors com un planter del talent emergent.

Comença representant-te a tu mateix: això vol dir que llegeixis les revistes que publiquen la mena de narrativa que tu escrius. Compra’t, també, revistes d’escriptors i un exemplar de Writer’s Market, l’eina més preciosa per a l’escriptor que acaba d’arribar i vol saber on trepitja. Si ets molt pobre, demana’l per Reis. Les revistes i el WM (que és un totxo però té un preu raonable) tenen un llistat d’editorials i inclouen ressenyes breus del tipus de contes que publica cada mercat. També trobaràs quines són les extensions amb més sortida i els noms dels treballadors de les editorials.

Com a escriptor principiant, si escrius contes, sobretot t’interessaran les revistes petites. Si escrius o has escrit una novel·la, apunta’t els agents literaris que surten a les llistes de les revistes d’escriptors i al WM. Potser val la pena que incloguis un exemplar de LMP (Literary Market Place) entre les teves obres de referència. Per trobar un agent o un editor, has de ser viu, prudent i perseverant, però (cal repetir-ho), el millor que pots fer és estudiar el mercat. Les ressenyes del Writer’s Digest poder ser útils (« …sobretot publica narrativa comercial, de 2.000 a 4.000 paraules, sense personatges estereotipats ni històries d’amor tòpiques») però vaja, només són ressenyes. Enviar contes sense haver estudiat el mercat és com jugar a dards en una habitació a les fosques: potser l’encertes de tant en tant, però no t’ho has guanyat.

Vet aquí la història d’en Frank, un aspirant a escriptor. En realitat es tracta d’una barreja de tres joves escriptors que conec, dos homes i una dona. Tots tres han tingut un cert èxit abans dels trenta però cap s’ha pogut comprar un Rolls-Royce. És probable que triomfin tots tres, que vol dir que quan en tinguin quaranta publicaran regularment (i segurament algun tindrà problemes amb l’alcohol).

Les tres vessants d’en Frank tenen interessos diferents i escriuen amb la seva pròpia veu i estil, però la seva manera d’aconseguir superar els obstacles per publicar s’assembla prou perquè em senti còmode integrant-los en un sol personatge. També tinc la sensació que a altres escriptors principiants –com per exemple tu, estimat lector– els aniria bé seguir les passes d’en Frank.

En Frank estudiava literatura a la universitat (no cal estudiar literatura per ser escriptor, però tampoc fa mal) quan va començar a enviar contes a les revistes. Va fer diversos cursos d’escriptura creativa, i moltes de les revistes on enviava els seus contes les hi havien recomanat els seus professors. En Frank llegia atentament els contes de totes les revistes, no només les recomanades, i els enviava segons li semblava que més encaixaven. «Durant tres anys, vaig llegir tots els contes que va publicar la revista Story», diu, i riu. «Crec que dec ser l’única persona dels Estats Units que ho pot dir».

Per molt atentament que llegís, en Frank no va publicar cap conte en aquelles revistes durant els seus anys d’estudiant, encara que sí que va publicar-ne mitja dotzena a la revista de literatura de la universitat (en direm La pretensió trimestral). Els lectors de diverses d’aquestes revistes, com Story (la versió femenina d’en Frank va dir: «Me la devien!») o The Georgia Review, li van escriure comentaris personals en les notes de rebuig. Es va subscriure al Writer’s Digest i a The Writer, i se’ls llegia amb atenció, fixant-se en els articles sobre agents i en el llistat que els acompanyava. Va marcar els noms d’alguns dels que li semblava que compartien els mateixos interessos literaris que ell. En Frank va prendre nota, en concret, d’aquells que deien que els agradaven els contes «amb molt de conflicte», un eufemisme esnob per dir contes d’intriga. A en Frank l’enganxa la intriga i també el crim i allò sobrenatural.

Al cap d’un any d’acabar la universitat, en Frank rep la primera carta d’acceptació: al·leluia! És d’una petita revista que només tenen a quatre quioscos i es ven bàsicament per subscripció. En direm Kingsnake. El director vol comprar-li el conte de mil dues-centes paraules «La dona del maleter» per vint-i-cinc dòlars i una dotzena d’exemplars per a col·laboradors. En Frank, evidentment, està flipant, més enllà del setè cel. Truca a tots els familiars, fins i tot els que no li cauen bé (sobretot aquests, diria). Amb vint-i-cinc dòlars no en té per pagar el lloguer ni per comprar el menjar d’una setmana per a ell i la seva dona, però corrobora els seus somnis i això no té preu. Em fa l’efecte que hi estaria d’acord qualsevol escriptor que publica per primer cop: «Algú vol el que faig! Visca!». I això no és l’única recompensa. És un reconeixement, una boleta de neu que ara en Frank començarà a fer rodar muntanya avall amb l’esperança que quan arribi a baix de tot s’hagi fet descomunal.

Sis mesos després, en Frank ven un altre conte a una revista que es diu Lodgepine Review (com Kingsnake, és una barreja de noms). Potser vendre no és la paraula adequada: li ofereixen pagar-li el conte «Dues classes d’home» amb vint-i-cinc exemplars de col·laborador. Malgrat tot, és un altre reconeixement. En Frank signa la conformitat (Déu meu, com li agrada la frase que hi ha sota l’espai en blanc de la signatura! Li encanta llegir: propietari de l’obra) i l’envia l’endemà.

Al cap d’un mes, arriba la tragèdia. En forma de carta encapçalada amb la frase «Estimat col·laborador de Lodgepine Review». En Frank la llegeix amb el cor encongit. No els han renovat la subvenció i la revista se’n va al cel de la literatura. L’edició d’estiu serà l’última. El conte d’en Frank estava previst que sortís a l’edició de tardor, per desgràcia. La carta s’acomiada desitjant-li sort en trobar una altra revista que publiqui el seu conte. A baix de tot a l’esquerra, algú ha gargotejat unes paraules: «Ens sap MOLT de greu».

A en Frank també li sap MOLT de greu (i després d’haver-se entrompat amb vinatxo la nit abans i haver-se llevat amb la consegüent ressaca, a la seva dona i a ell, ENCARA ELS SAP MÉS GREU), però la seva decepció no li impedeix tornar a posar ràpidament en circulació el conte. En aquell moment, en deu tenir mitja dotzena en moviment i en fa un seguiment exhaustiu: on han estat i quina resposta n’ha rebut. També segueix les revistes amb què ha establert alguna mena de contacte personal, encara que només siguin dues frases mal escrites i una taca de cafè.

Un mes després de les males notícies sobre el Lodge-pine Review, en Frank en rep de molt bones: li arriba una carta d’un senyor que no coneix de res. Aquest paio és el director d’una revista nova que es diu Jackdaw. Està demanant contes per al primer número i un amic del col·legi (que resulta ser el director de la tot just desapareguda Lodgepine Review) li ha parlat del conte d’en Frank, el que no es va arribar a publicar. Si encara no l’ha pogut col·locar, li agradaria donar-hi un cop d’ull. No promet res, però…

A en Frank no li calen promeses: com la majoria d’escriptors principiants, només li cal rebre una mica d’empenta i un subministrament il·limitat de pizza. Envia el conte amb una nota d’agraïment (una nota d’agraïment per l’ex-director de Lodgepine, esclar). Al cap de sis mesos, «Dues classes d’home» surt al primer número de Jackdaw. La vella trama d’amistats, que té un paper important en la indústria editorial i en la majoria de sectors, torna a triomfar. A en Frank li paguen quinze dòlars pel conte, deu exemplars de col·laborador i un altre reconeixement fonamental.

L’any següent, en Frank troba feina de professor de literatura en un institut. Tot i que li és molt difícil ensenyar literatura i corregir exàmens de dia i treballar en la seva obra de nit, ho segueix fent: escriu nous contes, els posa en dansa, col·lecciona notes de rebuig i de tant en tant, «jubila» contes que ha enviat a tots els llocs que se li han acudit.

–Quan publiqui el meu primer recull, hi quedaran molt bé –li diu a la dona.

Ara el nostre heroi té una segona feina, fa ressenyes de llibres i de pel·lícules per a un diari d’una ciutat propera. Va de corcoll, no para. Malgrat això, en un racó del seu cap, comença a pensar a escriure una novel·la.

Quan li pregunten què és el més important que ha de tenir clar un jove escriptor que tot just envia els seus primers contes, en Frank s’ho pensa pocs segons abans de contestar:

–Una bona presentació.

–Què?

Fa que sí.

–Una bona presentació, sense cap mena de dubte. Quan envies un conte, has d’incloure quatre ratlles que expliquin al director on has publicat altres contes i una breu sinopsi del que adjuntes. I t’has d’acomiadar donant-li les gràcies per llegir-se’l. Això és especialment important.

»Els has d’enviar en paper blanc de bona qualitat, res del que s’esborra. A doble espai, i a la primera pàgina posa-hi la teva adreça a la part de dalt esquerra. Si hi afegeixes el teu número de telèfon, millor. A mà dreta, el nombre aproximat de paraules –en Frank calla un moment i riu–. I no facis trampa: la majoria dels editors són capaços de saber l’extensió d’un conte amb un cop d’ull i fullejant-lo.

La resposta d’en Frank em continua sorprenent: esperava alguna cosa menys tècnica.

–Mira –diu ell–, quan surts de la universitat i vols fer-te un lloc en el sector, de seguida et tornes pràctic. El primer que vaig aprendre és que ningú no et farà cas si no tens pinta de professional.

Hi ha alguna cosa en el seu to que em fa pensar que li sembla que no recordo gens com n’és de dur començar en aquest món, i potser té raó. Han passat gairebé quaranta anys des d’aquell dormitori amb les notes de rebuig clavades a la paret.

–No pots fer que els agradi el teu conte –conclou en Frank–, però almenys els ho pots posar fàcil.

Mentre escric això, la història d’en Frank segueix el seu camí, i amb un futur prometedor. Té sis contes publicats i amb un d’ells va guanyar un premi prestigiós (en direm Premi d’Escriptors Joves de Minnesota, encara que cap de les parts constituents d’en Frank hi viu). La dotació eren cinc-cents dòlars, molt més del que li havien pagat mai per un conte. Ha començat a escriure la seva novel·la, i quan l’acabi (calcula que cap a la primavera del 2001), un agent jove i amb bona reputació (en Richard Chams, un altre pseudònim) ha acceptat encarregar-se’n.

En Frank es va posar a buscar seriosament un agent gairebé al mateix moment que es va posar a escriure seriosament la novel·la.

–No volia matar-m’hi i després trobar-me que no sé com collons vendre-la –em va dir.

Segons les seves anàlisis del LMP i els llistats d’agents del Writer’s Market, en Frank va escriure una dotzena de cartes, totes igual tret de la salutació que les encapçalava. Aquest era el model:

19 de juny, 1999



Benvolgut,

Soc un jove escriptor de vint-i-vuit anys que busca agent. He trobat el seu nom en un article del Writer’s Digest que es diu «Agents de la nova fornada», i m’ha semblat que podríem encaixar. He publicat sis contes des que em dedico seriosament a escriure. Són els següents:

–«La dona del maleter», Kingsnake, hivern del 1996 (25 dòlars més exemplars)

–«Dues classes d’home», Jackdaw, estiu del 1997 (15 dòlars més exemplars)

–«Fum de Nadal», Mystery Quarterly, tardor del 1997 (35 dòlars)

–«Flipant! En Charlie va tirant!», Cemetery Dance, gener-febrer 1998 (50 dòlars més exemplars)

–«Seixanta vambes», Puckerbrush Review, abril-maig 1998 (exemplars)

–«Un llarg passeig per aquests boscos teus», Minnesota Review, hivern del 1998-1999 (70 dòlars més exemplars)

Si li interessa llegir algun d’aquests contes (o de la mitja dotzena que tinc en circulació) els hi enviaré amb molt de gust. Estic especialment orgullós d’«Un llarg passeig per aquests boscos teus», que va guanyar el «Premi d’Escriptors Joves de Minnesota». La placa fa goig a la paret del nostre menjador, i la remuneració (500 dòlars) feia molt de goig al nostre compte corrent la setmana que ens va durar (fa quatre anys que estic casat: la meva dona, la Marjorie, i jo, som professors d’institut).

Ara busco representant perquè estic escrivint una novella. És una història d’intriga sobre un home a qui arresten per uns assassinats que es van cometre vint anys abans al poblet on viu. Crec que les primeres vuitanta pàgines ja es poden ensenyar i seria un plaer enviar-les-hi.

Li prego que es posi en contacte amb mi i em digui si li agradaria donar un cop d’ull al meu material. Mentrestant, gràcies per dedicar el seu temps a llegir aquesta carta.

Atentament,



En Frank va posar el número de telèfon i l’adreça, i un dels agents (no en Richard Chams) li va acabar trucant. Tres van respondre demanant-li el conte guanyador sobre el caçador que es perd al bosc. Mitja dotzena li van demanar les vuitanta primeres pàgines de la novel·la. Molt bona resposta, en altres paraules. Només un agent li va escriure per dir-li que no li interessava la seva feina, fent constar la llarga llista d’escriptors que representava. A banda dels seus pocs contactes en el món de les revistes petites, en Frank no coneix a ningú del món editorial. No coneix a ningú en persona.

–Va ser increïble –diu–, al·lucinant. Jo tenia pensat acceptar qui fos que em volgués, si és que algú em volia, i ben content! Però al final vaig poder triar i remenar.

Atribueix la seva gran collita d’agents a diverses raons. La primera, que la carta estava ben escrita («Vaig haver d’escriure-la quatre vegades i barallar-me’n dues amb la dona abans d’aconseguir trobar el to adequat»). La segona, podia enumerar els contes que li havien publicat, i eren uns quants. Pocs diners però les revistes tenien el seu prestigi. La tercera, el premi. En Frank pensava que potser això va ser la clau. Jo no ho sé, però segur que hi va ajudar.

En Frank també va ser prou intel·ligent per demanar a en Richard Chams i als altres agents la llista dels seus col·laboradors, no pas de clients (no crec que fos ètic que un agent donés el nom dels seus clients), una llista de les editorials a les quals havien venut llibres i de les revistes a les quals havien venut contes. És fàcil ensarronar un escriptor que busca representant desesperadament. Els escriptors principiants heu de tenir present que qualsevol persona amb uns centenars de dòlars pot posar un anunci al Writer’s Digest i fer-se dir agent literari –vaja, que no has de passar cap examen ni res semblant.

Malfia’t particularment dels agents que demanen diners per llegir la teva feina. Alguns d’aquests són seriosos (l’agència Scott Meredith solia cobrar per llegir, ara no ho sé), però la majoria són una colla de malparits sense escrúpols. Si tens tanta pressa perquè et publiquin, t’aconsello que et saltis la caça d’agents o les cartes a editorials i et paguis l’edició. Almenys així t’assegures que reps alguna cosa a canvi dels teus diners.





16


Ja quasi acabem. No sé si he tocat tot allò que cal que sàpigues per ser més bon escriptor, i segur que no he resolt tots els teus dubtes, però estic convençut que he parlat de tots els aspectes de la vida d’un escriptor dels quals puc parlar amb certa seguretat. De totes maneres, t’he de confessar que, mentre escrivia el llibre que tens a les mans, aquesta seguretat no ha estat un bé gaire abundant. El que abundava era el dolor físic i el dubte.

Quan vaig proposar-li la idea d’un llibre sobre escriure al meu editor de Scribner, pensava que en sabia molt, sobre el tema, el cap em bullia de les mil coses que volia dir. I potser sí que en sé molt, però al final resulta que bona part era un avorriment, i la resta té més a veure amb la intuïció que amb res que s’assembli al «pensament elevat». Articular aquestes veritats intuïtives m’ha costat penes i treballs. Per acabar-ho d’adobar, a mig escriure aquest llibre, em va passar una d’aquelles coses que, com se sol dir, et canvien la vida. Ara t’ho explicaré. De moment, que sàpigues que m’hi he esforçat de debò.

Hi ha un altre tema per comentar, i té a veure directament amb això que m’ha canviat la vida: ja n’he parlat abans, però per damunt. Ara m’agradaria atacar-lo frontalment. És una pregunta que la gent fa de maneres diferents, de vegades educadament, de vegades sense miraments, però sempre es pot resumir amb un: «Ei, tu escrius per diners?».

La resposta és no. Ni ara ni abans. Sí, he guanyat quantitats ingents de calés escrivint, però mai no he escrit ni una sola paraula pensant quant me’n donarien. He fet algun favor als amics –se’n podria dir tràfic d’influències– però potser la pitjor manera de descriure-ho seria una mena d’intercanvi ben vulgar. He escrit perquè dona sentit a la meva vida. Clar que m’ha servit per pagar la hipoteca i la universitat als fills, però això era de més a més. Ho he fet per aquella excitació especial. He escrit per l’alegria que em dona. I si t’ho passes bé escrivint, t’hi pots dedicar tota la vida.

En algun moment, escriure, per a mi, ha estat un petit acte de fe, com escopir a la desesperació. La segona part d’aquest llibre la vaig escriure en aquest estat. La vaig vomitar. Escriure no és la vida, però de vegades pot ser una manera de tornar a la vida. Això ho vaig descobrir l’estiu del 1999, quan un home que conduïa una furgoneta blava una mica més i em mata.





VIURE: UNA POSTDATA





1


Quan som a la nostra casa d’estiueig a l’oest de Maine (s’assembla molt a la casa on torna en Mike Noonan a Un sac d’ossos), camino sis quilòmetres al dia, si no plou a bots i barrals. El passeig són cinc quilòmetres per caminois que serpentegen entre els arbres i un quilòmetre per la carretera 5, de dos carrils, que va de Bethel a Fryeburg.

La tercera setmana de juny del 1999 va ser extraordinàriament feliç per a la meva dona i per a mi: teníem tots els nostres fills (ja grans i escampats pel país) a casa. Feia gairebé sis mesos que no compartíem sostre. I per si això fos poc, ens acompanyava el nostre primer net, de tres mesos, que s’entretenia alegrement amb un globus d’heli lligat al peu.

El 19 de juny, vaig acompanyar amb cotxe el nostre fill petit a l’aeroport de Portland, on va agafar un vol cap a Nova York. Vaig tornar a casa, vaig fer una migdiadeta i vaig sortir a fer el meu passeig habitual. Al vespre teníem pensat anar amb la família a veure La filla del general a North Conway (Nou Hampshire), a prop, i vaig considerar que podia fer el meu passeig diari abans de recollir a tothom per a la sortida.

Devien ser les quatre de la tarda quan vaig sortir. Just abans d’arribar a la carretera principal (a l’oest de Maine, qualsevol carretera amb una línia blanca al mig és una carretera principal), vaig entrar al bosc a pixar. Vaig trigar dos mesos a tornar a poder pixar dret.

A la carretera, vaig tirar cap al nord, caminant per la grava de la vorera, en direcció contrària al trànsit. Un cotxe em va passar, també cap al nord. Més o menys al cap d’un quilòmetre, la conductora va veure una furgoneta Dodge de color blau que tirava cap al sud. Anava d’una banda a l’altra de la carretera, fora de control. Un cop passat el perill de la camioneta, la dona li va comentar al seu acompanyant: «Aquell que anava a peu era l’Stephen King: espero que la camioneta no l’atropelli».

Gairebé tot el tram de carretera pel qual camino té bona visibilitat, menys un tros, una pujadeta curta i costeruda, per on el que camina cap al nord quasi no veu què ve per l’altra banda. Ja havia fet tres quarts de la pujada quan en Bryan Smith, el propietari i conductor de la furgoneta Dodge, va arribar a dalt del turó. No anava per la carretera, sinó per la vorera. La meva vorera. Devia tenir uns tres quarts de segon per adonar-me’n, prou per pensar «Déu meu, m’atropellarà un autobús escolar!». Em vaig tirar una mica cap a l’esquerra. Aquí perdo la memòria. Quan la recupero, soc a terra, de cara a la part posterior de la furgoneta, que ara està aixecada d’un cantó i fora de la carretera. Aquesta imatge és molt vívida, com si fos més una fotografia que un record. Els llums posteriors de la furgoneta, dins d’un núvol de pols. La matrícula i el vidre del darrere, bruts. Tot això ho registro sense consciència d’haver tingut un accident ni de res. És una fotografia i prou. No penso: tinc el cap esborrat.

Aquí torno a perdre una mica la memòria i després em passo la mà esquerra pels ulls, traient amb molt de compte la sang dels ulls. Quan hi puc veure més o menys, miro i em trobo un home assegut en una roca, a tocar. Té un bastó a la falda. És en Bryan Smith, té quaranta-dos anys i és l’home que m’acaba d’atropellar amb la seva furgoneta. L’Smith té un bon historial com a conductor: ha acumulat fins a gairebé una dotzena d’infraccions a la carretera.

L’Smith no mirava la carretera aquella tarda que les nostres vides es van creuar perquè el seu rottweiler havia saltat del fons de la furgoneta al seient del darrere, on hi havia una nevera amb una mica de carn. El rottweiler es deia Bullet (l’Smith en té un altre a casa: es diu Pistol). En Bullet va intentar obrir la tapa de la nevera amb el morro. L’Smith es va girar per impedir-l’hi. Seguia mirant en Bullet i apartant-li el morro de la nevera quan va arribar a dalt del turó i seguia igual quan em va atropellar. Més endavant, l’Smith va explicar als seus amics que li semblava que havia xocat contra «un cervatell» fins que va veure les meves ulleres ensangonades al seient de davant: m’havien sortit volant quan intentava esquivar la furgoneta. La muntura estava torçada però els vidres intactes. Són els vidres que duc ara mentre escric això.





2


Quan l’Smith veu que estic despert, em diu que l’ambulància ja ve. Parla amb calma, fins i tot amb certa jovialitat. La seva mirada, assegut a la roca amb el bastó a la falda, és d’una compassió simpàtica, com si digués «Quina puta mala sort ens ha tocat, eh?». Més tard, li explica al policia que en Bullet i ell havien marxat del càmping on s’estaven perquè li havia vingut de gust «una d’aquelles barres de caramel i xocolata que venen a la botiga». Al cap d’unes setmanes, quan m’assabento d’aquest detall, penso que una mica més i em mata un personatge que sembla sortit d’una novel·la meva. Quasi fa gràcia.

«Ja ve l’ambulància», penso, i sort d’això, perquè he tingut un accident dels bèsties. Estic a la cuneta, tinc la cara plena de sang i la cama dreta em fa mal. Miro cap avall i el que veig no m’agrada: tinc la part baixa del cos girada, com si l’haguessin torçada cap a la dreta. Miro cap a l’home del bastó i li dic:

–Sisplau, digui’m que només m’he dislocat.

–No, no –diu. Com la seva cara, la veu és jovial i no gaire interessada. Podria estar mirant tot això a la televisió mentre mossega una d’aquelles barres de xocolata–. Jo diria que està trencat per cinc o sis llocs.

–Em sap greu –dic jo, ves a saber per què, i torno a desmaiar-me una mica. No és com perdre la consciència, més aviat és com si la pel·lícula de la memòria tingués una sèrie de talls, aquí i allà.

Quan torno, hi ha una ambulància taronja i blanca a la vorera, amb les llums intermitents engegades. De genolls al meu costat hi ha un infermer d’urgències, que es diu Paul Fillebrown. Està fent alguna cosa. Crec que tallar-me els texans, però potser va ser més tard.

Li pregunto si puc fumar. Riu i diu que seria complicat. Li pregunto si moriré. Em diu que no, que no em moriré però que cal que vagi a l’hospital, i ràpid. A quin prefereixo anar, al de Norway-South Paris o al de Bridgton? Li dic que al Northern Cumberland de Bridgton, perquè el meu fill petit, el que acabava de dur a l’aeroport, hi havia nascut feia vint-i-dos anys. Em pregunta si puc moure els dits del peu dret. Ho faig mentre penso en una cançoneta que em deia la meva mare «Aquest porquet va anar al mercat, aquest altre es va quedar a casa». Sí que m’hauria d’haver quedat a casa, penso: sortir de passeig avui ha estat molt mala idea. Llavors recordo que de vegades, quan la gent queda paralitzada, es pensa que es mouen però no és veritat.

–Se m’han mogut els dits? –li pregunto a en Paul Fillebrown. Diu que sí, que perfectament.– M’ho jura per Déu? –li pregunto i crec que ho fa.

Torno a perdre la consciència. En Fillebrown em pregunta, molt fort i lentament, acostant la seva cara a la meva, si la meva dona és al casalot de la vora del llac. No me’n recordo. No recordo on para la meva família, ningú, però soc capaç de donar-li els números de telèfon del casalot i de la caseta de l’altra banda del llac, on de vegades s’està la nostra filla. Hòstia, si fins i tot li hauria pogut dir el meu número de la seguretat social, si me l’hagués demanat! Em sé tots els números. És de tota la resta que no recordo res.

Ara arriba més gent. Se senten missatges de la policia des d’una ràdio amb interferències. Em posen en una llitera. Em fa mal i crido. Em pugen a l’ambulància i sento més a prop els missatges de la policia. Es tanquen les portes i des del davant, algú diu: «Val més que corris». I arrenquem.

En Paul Fillebrown seu al meu costat. Té unes tenalles i em diu que m’haurà de tallar l’anell del dit de la mà dreta, l’anell de casament que la Tabby em va donar el 1983, dotze anys després de casar-nos. Intento dir-li a en Fillebrown que el duc a la mà dreta perquè el de debò és a la meva mà esquerra: el joc original d’anells em va costar 15,95 dòlars en una joiera de Bangor. O sigui que aquest anell només em va costar vuit dòlars, però sembla que ha fet el fet.

Barbotejo una versió d’aquesta història, de la qual segurament en Paul Fillebrown no pot entendre ni un borrall, però no para de fer que sí i somriure mentre em talla aquest segon i més car anell de casament de la meva mà dreta inflada. Al cap d’uns dos mesos, truco a en Paul Fillebrown per donar-li les gràcies, quan ja he entès que probablement soc viu gràcies que em va socórrer com cal a peu de carretera i em va fer dur a l’hospital a uns cent cinquanta quilòmetres per hora per carreteres rurals plenes de sots.

En Fillebrown em diu que de res i insinua que potser algú va tenir cura de mi.

–Fa vint anys que faig aquesta feina –em diu per telèfon– i quan vaig veure com estava a la cuneta i la gravetat de les ferides de l’accident, vaig pensar que no arribaria a l’hospital. Té sort d’estar viu.

Les ferides són tan greus que els metges de l’hospital Northern Cumberland decideixen que no em poden tractar i algú crida un helicòpter perquè em traslladin al Central Maine Medical Center de Lewinston. En aquell moment, arriben la meva dona, el nostre fill gran i la nostra filla. Els fills només poden quedar-se una estona; la meva dona, una mica més. Els metges li han dit que estic destrossat però sobreviuré. M’han tapat la part inferior del cos. A ella no li permeten que miri la interessant torsió que fan les meves cames cap a la dreta, però sí netejar-me la cara de sang i treure’m alguns vidres dels cabells.

Tinc un bon tall al cuir cabellut, de la meva col·lisió amb el parabrisa d’en Bryan Smith. L’impacte va ser a menys de cinc centímetres del marc d’acer de la banda del conductor. Si hagués xocat contra aquesta peça, molt probablement seria mort o en coma permanent, un vegetal amb cames. Si hagués xocat contra les roques del costat de la vorera de la carretera 5, segurament també seria mort o paralític per sempre. No hi vaig xocar: vaig sortir volant per sobre la furgoneta, a quatre metres de terra, però vaig aterrar abans de les roques.

–A l’últim moment, vostè devia girar una mica cap a l’esquerra –em diu el doctor David Brown més endavant–. Si no ho hagués fet, ara mateix no estaríem parlant.

L’helicòpter aterra a l’aparcament de l’hospital Northern Cumberland i m’hi porten en llitera. El cel és molt clar, molt blau. Els rotors fan molt de soroll. Algú em crida a l’orella: «Que has anat mai en helicòpter, Stephen?». Qui m’ho pregunta sona content, vol compartir l’excitació amb mi. Intento contestar que sí, que ja he anat en helicòpter (dues vegades, de fet), però no puc. Tot d’una m’és molt difícil respirar.

Em pugen a l’helicòpter. Ens enlairem i veig una franja de cel blau, resplendent: ni un núvol. Preciós. Se senten més veus per la ràdio. Sembla que m’ha tocat una tarda de sentir veus. Mentrestant, cada vegada em costa més respirar. Faig gestos a algú, o ho intento, i una cara de cap per avall entra al meu camp de visió.

–Tinc la sensació que m’ofego –xiuxiuejo.

Fan alguna comprovació i algú diu:

–Un pulmó li falla.

Se sent un soroll de paper, com quan es treu un embolcall, i algú em parla a cau d’orella, fort, perquè el senti per sobre dels rotors:

–Stephen, ara et posarem un tub al pit. Et farà una mica de mal, una punxadeta. Aguanta.

Sé per experiència (ho vaig aprendre de petit amb l’otitis) que quan un metge et diu que notaràs una punxadeta, en realitat et faran molt de mal. Aquest cop no és tan terrible com m’esperava, potser perquè vaig fins al capdamunt d’analgèsics, potser perquè torno a estar a punt de perdre la consciència. És com si et peguessin al costat dret del pit, a la part de dalt, amb un objecte curt i punxegut. Aleshores sento un xiulet alarmant, com si tingués una fuga d’aire. Que suposo que devia ser ben bé això. Al cap d’un moment, el so suau de la meva respiració normal, que és el que he sentit tota la vida (sense adonar-me’n quasi mai, gràcies a Déu) ha estat substituït per una espècie de clapoteig desagradable. L’aire que respiro és molt fred, però aire, almenys, aire, i el respiro. No vull morir. Estimo la meva dona, els fills, els passeigs pel llac al capvespre. També m’agrada escriure: a l’escriptori, a casa, tinc un llibre sobre el fet d’escriure a mitges. No vull morir, i ajagut a l’helicòpter mirant cap al cel blau i brillant de l’estiu, m’adono que soc a les portes de la mort. Algú m’estirarà cap aquí o cap allà ben aviat: podria dir-se que ja no és cosa meva, gairebé. Només em queda jaure, mirar el cel i escoltar la meva respiració feble i esmunyedissa, entollada.

Aterrem deu minuts després a la plataforma de ciment del Central Maine Medical Centre, que a mi em sembla que és el fons d’un pou de ciment. Se m’esborra el cel i el brogit dels rotors augmenta i ressona, com si aplaudissin unes mans gegantines.

Em baixen de l’helicòpter mentre segueixo respirant amb grans xiulets. Algú fa xocar la llitera i jo crido. «Ho sento, ho sento, estàs bé, Stephen?», em pregunten. Quan estàs molt malferit tothom et diu pel nom, tothom és amic teu.

–Digueu-li a la Tabby que l’estimo molt –dic mentre m’aixequen i se m’enduen a tota velocitat per una rampa que baixa. Tot d’una m’agafen ganes de plorar.

–L’hi podràs dir tu mateix –em diuen. Passem una porta; hi ha aire condicionat i veig les llums del sostre una rere l’altra. La megafonia escup missatges. Recordo, confosament, que fa una hora passejava i volia collir mores en un camp que dona al llac Kezar. No m’hauria entretingut gaire, perquè havia de ser a casa a dos de sis perquè ens n’anàvem tots al cine, a veure La filla del general, que protagonitza John Travolta. En Travolta sortia a la pel·lícula que es va fer de Carrie, la meva primera novel·la. Era el dolent. D’això fa molt de temps.

–Quan? –pregunto–. Quan l’hi podré dir?

–Aviat –diuen, i torno a perdre la consciència. Aquesta vegada no és un tallet sinó un bon tros de la pel·lícula de la memòria, el que perdo. Tinc alguns flaixos, imatges borroses de cares i d’un quiròfan, de màquines de raigs X abocades al meu damunt. Tinc al·lucinacions de la morfina i el Dilaudid que m’entren pel gota a gota. Sento l’eco de veus i unes mans baixen a repassar-me els llavis secs amb una gasa amb gust de menta. Malgrat això, sobretot hi ha foscor.





3


Al final, en Bryan Smith es va quedar curt, pel que fa a les meves lesions: tenia la part baixa de la cama trencada per nou llocs, com a mínim. El cirurgià especialista en ortopèdia que em va reconstruir, el formidable David Brown, va dir que aquell tros de la cama dreta m’havia quedat reduïda a «un grapat de bales de les de jugar dins d’un mitjó». La lesió era tan greu que van caldre dues incisions profundes (se’n diu fasciotomia medial i lateral) per reduir la pressió causada per la tíbia esberlada i també permetre que tornés la circulació sanguínia a aquella part. Sense les fasciotomies (o si haguessin trigat massa), probablement m’haurien hagut d’amputar la cama. El genoll dret se’m va trencar quasi per la meitat: tècnicament se’n diu «fractura tibial comminuta intraarticular». També vaig patir una fractura acetabular del maluc dret (un descarrilament de collons, en altres paraules) i una fractura femoral intertrocanteriana oberta en aquella zona. Tenia la columna vertebral partida per vuit llocs. Quatre costelles trencades. La clavícula dreta havia resistit, però la tenia en carn viva. Em van haver de posar vint o trenta punts a la ferida del cuir cabellut.

Sí, jo diria que així en general en Bryan Smith s’havia quedat una mica curt.





4


Un jurat va acabar estudiant la conducció del senyor Smith i el va acusar de dos delictes: conducció temerària (força greu) i agressió amb agreujants (molt greu, dels que signifiquen presó). Després de les consideracions, el fiscal responsable de casos com aquests en el meu racó de món, va permetre que l’Smith es deslliurés del càrrec menys greu, el de conducció temerària. Va ser condemnat a sis mesos de presó, que no va haver de complir, i un any de suspensió del carnet de conduir. També va estar un any en llibertat condicional, amb restricció per conduir altres vehicles motoritzats, com motos de neu o quads. És d’esperar que en Bryan Smith torni a la carretera la tardor o l’hivern del 2001.11



_________

11. Poc després de l’edició en tapa dura d’aquest llibre, la conducció d’en Bryan Smith va passar a ser irrellevant: el setembre del 2000, el van trobar mort a la seva petita caravana a l’oest de Maine. L’Smith tenia quaranta-tres anys. Mentre escric això, encara no s’ha esbrinat la causa de la seva mort.





5


En David Brown va reconstruir-me la cama en cinc sessions quirúrgiques maratonianes que em van deixar prim, feble i quasi al límit de les meves forces. També em van deixar, almenys, amb la possibilitat remota de poder tornar a caminar. Em van col·locar a la cama un gran aparell d’acer i fibra de carbó que es diu fixador extern, amb vuit claus llargs d’acer que s’inserien als ossos de dalt i de baix del genoll. Uns altres de més petits, cinc, em sortien del genoll. Aquests claus semblen una mica com els rajos de sol que dibuixen els nens. El genoll quedava immobilitzat. Tres cops al dia, les infermeres venien a treure els claus, els grans i els petits, i netejaven els traus amb aigua oxigenada. Mai no he sucat la cama en querosè i se m’hi ha calat foc, però si mai em passa, estic segur que serà una mica com aquella rutina d’higiene dels claus.

Vaig entrar a l’hospital el 19 de juny. Cap al 25, em vaig aixecar per primer cop, tentinejant fins al lavabo, on vaig seure amb la meva bata, capcot, aguantant-me el plor sense èxit. Et dius que has tingut sort, la sort més gran del món, i això normalment funciona, perquè és veritat. De vegades no funciona, va com va. I llavors plores.

Un dia o dos després d’aquelles primeres passes, vaig començar rehabilitació. A la primera sessió vaig aconseguir fer deu passes per un passadís de la planta baixa, arrossegant-me amb l’ajuda d’un caminador. Una altra pacient també estava recuperant la capacitat de caminar, una octogenària escarransida que es deia Alice i que havia tingut un atac de feridura. Ens animàvem mútuament quan no ens fallava la respiració per l’esforç. El tercer dia que fèiem el passadís de la planta baixa, li vaig dir a l’Alice que se li veia la combinació.

–I a tu el cul, guapo –va rebufar, i va seguir endavant.

Cap al 4 de juliol, ja podia seure en una cadira de rodes prou estona per sortir de l’hospital per la zona de descàrrega posterior i veure els focs artificials de la diada nacional. Aquella nit feia molta xafogor, els carrers eren plens de gent que feia un mos, bevia birra i refrescos i mirava el cel. Tenia la Tabby al costat, m’agafava la mà mentre el cel s’encenia de vermell, verd, blau i groc. S’havia instal·lat en un apartament davant de l’hospital, a l’altra banda del carrer, i cada matí em duia ous escumats i te. Em feia falta menjar, es veu, perquè el 1997 (quan vaig tornar d’un viatge en moto pel desert australià) pesava noranta-vuit quilos i el dia que vaig sortir del Central Maine Medical Center, setanta-cinc.

Vaig tornar a la nostra casa de Bangor el 9 de juliol, després de tres setmanes d’hospital. Vaig començar un programa diari de rehabilitació que consistia en estiraments, flexions i caminar amb crosses. Vaig procurar no perdre els ànims ni l’esperança. El 4 d’agost, vaig tornar a l’hospital per a una altra operació. Mentre m’inseria un tub al braç, l’anestesista em va dir: «Bé, Stephen, ara et sentiràs com si t’haguessis pres un parell de còctels». Vaig obrir la boca per dir-li que seria interessant, perquè feia onze anys que no en tastava cap, però no vaig poder-li dir ni ase ni bèstia perquè em vaig quedar inconscient. Aquell cop, quan em vaig despertar, ja no tenia els claus grans de la meva cuixa dreta. Podia tornar a doblegar el genoll. El doctor Brown va dir que m’estava recuperant i em va enviar a casa a fer més rehabilitació i fisioteràpia (aquest darrer mot, per als que la patim, sabem que és un eufemisme per «Dolor i tortura»). I entremig de tot això, va passar una cosa. El 24 de juliol, cinc setmanes després que en Bryan Smith m’atropellés amb la seva furgoneta Dodge, vaig tornar a escriure.





6


La veritat és que vaig començar a escriure aquest llibre el novembre o el desembre del 1997, i malgrat que normalment només trigo tres mesos a enllestir la primera versió, en van passar divuit i encara estava a mitges. L’explicació és que el vaig aparcar al febrer o al març del 1998 perquè no sabia com continuar, o, fins i tot, si calia continuar-lo o no. Escriure narrativa em divertia gairebé tant com sempre, però cada paraula de l’assaig era una mena de tortura. Era el primer llibre que deixava sense acabar des d’Apocalipsi, i Escriure es va passar molt més temps al calaix.

El juny del 1999, vaig decidir que em passaria l’estiu acabant el puto llibre i que la Susan Moldow i la Nan Graham, de Scribner, ja dirien si era bo o no, vaig pensar. Vaig rellegir l’original, tement-me el pitjor, i vaig trobar que de fet m’agradava força. També vaig veure molt clar com acabar-lo. La part biogràfica («C.V.») ja estava: hi intentava explicar algunes de les peripècies vitals que m’havien convertit en la mena d’escriptor que era i havia enllestit el tema de les eines, almenys les que jo considerava més importants. Quedava per fer la secció clau, «Escriure», on intentaria respondre algunes de les preguntes que m’han fet en seminaris i conferències, a més a més de les que m’hauria agradat que em preguntessin: les referents al llenguatge.

La nit del 17 de juny, ignorant alegrement que em quedaven menys de quaranta-vuit hores per a la cita amb en Bryan Smith (sense oblidar-nos d’en Bullet, el rottweiler), vaig seure al menjador i vaig fer una llista de les preguntes que volia respondre, tots els punts que volia tractar. El 18, vaig escriure les primeres quatre pàgines de la secció «Escriure». I aquí és on em vaig quedar fins que, a finals de juliol, vaig decidir tornar a posar-m’hi… o, com a mínim, intentar-ho.

No volia tornar a treballar. Em feia mal tot, no podia doblegar el genoll i havia de fer servir un caminador. Se’m feia molt difícil imaginar-me a l’escriptori una llarga estona, encara que fos en cadira de rodes. Per culpa del maluc destrossat pel cataclisme, seure era una tortura a partir dels quaranta minuts i al cap d’una hora i quart, impossible. Per acabar-ho d’adobar, el propi llibre, que m’intimidava més que mai: com podria escriure sobre diàlegs, personatges o aconseguir un agent quan el meu món ara girava al voltant de la següent dosi de Percocet?

Però també tenia la sensació que havia arribat a un d’aquells moment crucials sense més opcions. I abans ja havia passat mals tràngols i escriure m’havia ajudat a superar-los, o almenys a oblidar les penes una estoneta. Potser em tornaria a ajudar. Pel nivell de dolor i la incapacitació física que patia, semblava una idea ridícula, però una veueta interior, pacient i alhora implacable, em deia que ho havia de fer. Puc desobeir-la, però és molt difícil no creure-me-la.

Al final va ser la Tabby qui va tenir l’última paraula, com en tants altres moments crucials de la meva vida. Vull pensar que de tant en tant jo també he fet el mateix per ella, perquè crec que estar casat significa, entre altres coses, donar aquella empenta decisiva quan l’altre és incapaç de decidir què ha de fer.

La meva dona és probablement la persona de la meva vida que té més tendència a dir-me que treballo massa, que aviam si abaixo una mica el ritme, «deixa estar el puto PowerBook una estona, Steve!». Aquell matí de juliol, quan li vaig dir que potser podria tornar a treballar, temia que m’esbronqués. En comptes d’això, em va preguntar on volia posar-me. Li vaig dir que no ho sabia, que ni hi havia pensat.

Ella sí que ho va fer, i va dir: «Puc muntar-te una taula a l’entrada de darrere, al costat del rebost. Hi ha endolls de sobra, per al teu Mac, la petita impressora i un ventilador». El ventilador era absolutament necessari: aquell estiu feia una calor tremenda, i el dia que em vaig tornar a posar a escriure, a fora la temperatura era de trenta-cinc graus. A l’entrada no s’hi estava gaire més fresc.

La Tabby es va passar un parell d’hores preparant-ho tot, i aquella tarda, a les quatre, em va dur amb la cadira de rodes per la cuina fins a l’entrada per la rampa acabada d’instal·lar. M’hi havia fet un niuet deliciós: el portàtil i la impressora, connectats de costat, la làmpara, l’original (amb les notes que havia pres el mes anterior ben posades al damunt), bolígrafs i obres de consulta. En una cantonada de la taula hi havia la foto emmarcada del nostre fill petit, que ella li havia fet a començament d’estiu.

–Què et sembla? –va preguntar.

–És genial –vaig dir-li, i la vaig abraçar. Era genial. Com ella.

La Tabitha Spruce (el seu nom de soltera) d’Old-town, Maine, sap quan treballo massa però també sap que de vegades és la feina la que em salva. Em va col·locar davant la taula, em va fer un petó al front i em va deixar sol perquè esbrinés si em quedava alguna cosa per dir. Es veu que sí, una mica, però sense la seva intuïció que sí que ho havia de fer, no estic segur que cap dels dos ho hagués pogut saber.

La primera sessió de treball va durar una hora i quaranta minuts, de molt l’estona més llarga que havia estat assegut des que m’havia atropellat la furgoneta de l’Smith. Quan vaig acabar, estava amarat de suor i quasi no tenia ni forces per seure bé a la cadira de rodes. El maluc em feia un mal gairebé apocalíptic. I les primeres cinc-centes paraules van ser terrorífiques, com si abans no hagués escrit mai res a la vida. Com si tots els trucs m’haguessin abandonat. Passava d’una paraula a l’altra com un vellet xaruc que creua un riu per les pedres mullades en zig-zag. Aquella tarda no estava gens inspirat, només tenia una mena de determinació tossuda i l’esperança que tot milloraria si insistia.

La Tabby em va dur una Pepsi, freda, dolça i bona, i mentre me la bevia, vaig haver de riure malgrat el mal que em feia tot. Havia escrit Carrie i El misteri de Salem’s Lot al quarto de la rentadora d’una caravana llogada. El passadís de la nostra casa de Bangor s’hi assemblava prou per fer-me pensar que havia completat el cercle.

Aquella tarda no vaig tenir cap il·luminació especial, només el miracle ordinari que comporta tota temptativa de crear alguna cosa. L’únic que sé és que les paraules van començar a sortir una mica més ràpid i després encara més. El maluc continuava fent-me mal, l’esquena també, i la cama, però tots aquells mals semblaven allunyar-se. Començava a superar-ho. No estava eufòric, no notava aquella connexió, aquell dia no, però tenia la sensació d’haver-ho aconseguit, i era quasi igual de bona. M’hi havia posat, això és tot. El moment més terrorífic sempre és just abans de començar.

Després tot només pot anar millor.





7


Per a mi, tot ha seguit anant millor. M’han fet dues operacions més a la cama després d’aquella tarda xafogosa a l’entrada de darrere, he tingut una infecció força greu i continuo prenent quasi cent pastilles al dia, però m’han tret el fixador extern i segueixo escrivint. Alguns dies, escriure em costa molt, és penós; d’altres (cada cop més, a mesura que se’m cura la cama i el cap se m’acostuma a la vella rutina) noto aquella alegria, aquella sensació d’haver trobat les paraules exactes i haver-les enfilat. És com quan l’avió s’enlaira: ets a terra, ets a terra, ets a terra… i tot d’una ets a dalt i flotes en un coixí màgic d’aire i ets el rei del món. Em fa feliç, perquè vaig ser fet per escriure. Encara no tinc gaires forces (faig la meitat del que solia fer en un dia), però prou per poder acabar aquest llibre, i n’estic agraït. Escriure no em va salvar la vida (va ser l’ofici del doctor David Brown i les atencions amoroses de la meva dona), però el resultat és el mateix de sempre: em fa la vida més agradable.

Escriure no és fer diners, ser famós, lligar, follar o fer amics. Al capdavall, es tracta d’enriquir les vides dels qui et llegeixen i també la teva. És aixecar-te, recuperar-te i superar el que calgui. Ser feliç, ras i curt. Ser feliç. Una part d’aquest llibre (potser massa llarga) va sobre com vaig aprendre a escriure. El gruix és sobre com pots escriure millor. La resta (potser la millor part) és una llicència, un consell: pots fer-ho, hauries de fer-ho i si ets prou valent per començar, ho faràs. Escriure és màgic, és l’aigua de la vida, com qualsevol altra activitat creativa o artística. L’aigua és gratis. Beu.

Beu i sadolla’t.





PRIMER AFEGITÓ


PORTA TANCADA, PORTA OBERTA


Al començament d’aquest llibre, quan explicava la meva breu carrera com a periodista esportiu al Weekly Enterprise de Lisbon (de fet, jo era tota la secció d’esports), he donat un exemple del funcionament del procés de correcció. Calia que l’exemple fos breu i era de prosa periodística. El fragment següent és narrativa a raig, tal com m’agrada escriure a porta tancada (és la història despullada, només amb mitjons i calçotets). T’aconsello que te’l llegeixis atentament abans de passar a la versió corregida.

LA HISTÒRIA DE L’HOTEL

Des de la porta giratòria, en Mike Enslin va veure Ostermeyer, el director de l’Hotel Dolphin, assegut en una d’aquelles butaques tan toves de la recepció. El cor se li va encongir una mica. Potser sí que hauria d’haver vingut altre cop amb l’advocat, merda, va pensar. Bé, ara ja és massa tard. I encara que l’Ostermeyer hagués decidit posar més bastons a les rodes entre en Mike i l’habitació 1408, tampoc era tan greu: encara donaria més cos a la història quan l’expliqués.

L’Ostermeyer el va veure, es va aixecar i va anar cap a la porta giratòria per donar-li la mà rodanxona just quan en Mike entrava. El Dolphin era al carrer Seixanta-Nou, cantonada amb la Cinquena Avinguda. Petit però elegant. Un home i una dona, mudats per sortir, van passar pel seu costat quan en Mike va encaixar amb l’Ostermeyer, després de canviar-se de mà la petita maleta que duia per passar la nit. La dona era rossa i vestia de negre, esclar, i el seu perfum floral i subtil era com un resum de Nova York. Al bar de l’entresol algú tocava Night and Day, com per subratllar el resum.

–Senyor Enslin, bona nit.

–Senyor Ostermeyer. Que li passa alguna cosa?

L’Ostermeyer feia mala cara. Va donar una ullada al vestíbul petit i elegant com si busqués ajuda. A recepció, un home parlava d’entrades de teatre amb la seva dona mentre el conserge se’ls mirava amb un somriure discret i pacient. Al taulell del davant, un home amb el vestit arrugat com només s’arruga després de llargues hores volant en primera classe, discutia la seva reserva amb una dona que duia un vestit negre i elegant que potser li serviria per la nit. Tot rutllava com sempre a l’Hotel Dolphin. Tothom rebia ajuda menys el pobre senyor Ostermeyer, que havia caigut a les urpes de l’escriptor.

–Senyor Ostermeyer? –va repetir en Mike. Li feia una mica de llàstima.

–No –va dir, finalment, l’Ostermeyer–. No res. Però, senyor Enslin, que podríem parlar un moment al meu despatx?

Ja hi som, va pensar en Mike. Vol tornar-ho a provar.

En altres circumstàncies, s’hauria posat nerviós. Però ara no ho estava. Aniria bé per a la secció sobre l’habitació 1408, oferiria exactament el to ominós que semblava que agradava tant als seus lectors (seria Una advertència final), però això no era tot. En Mike Enslin no n’havia estat segur fins llavors, malgrat tots els dubtes i estira-i-arronses. Ara sí. L’Ostermeyer no feia comèdia. A l’Ostermeyer, li feia por de debò l’habitació 1408 i el que li podia passar aquella nit a en Mike.

–Esclar, senyor Ostermeyer. Deixo la meva maleta a recepció o l’agafo?

–Eh… agafem-la, si li sembla –l’Ostermeyer, el bon amfitrió, es va ajupir per agafar-l’hi. Sí, encara tenia esperances de convèncer en Mike que no es quedés a l’habitació. Si no, li hauria dit que la deixés a recepció… o l’hi hauria dut ell mateix–. Permeti’m.

–No fa falta –va dir en Mike–. Només duc una muda i un raspall de dents.

–N’està segur?

–Sí –va dir en Mike, aguantant-li la mirada–. Del tot. Per un instant, a en Mike li va semblar que l’Ostermeyer estava a punt de llançar la tovallola. L’home baixet i rabassut, amb un jaqué fosc i una corbata amb el nus ben fet, va sospirar i va arronsar les espatlles altre cop.

–D’acord, senyor Enslin. Segueixi’m.

Al vestíbul, el director de l’hotel semblava ple de dubtes, deprimit, gairebé derrotat. Al seu despatx de parets de fusta de roure, amb fotografies de l’hotel (el Dolphin havia obert l’octubre del 1910; potser els llibres d’en Mike no eren ressenyats per les revistes i els diaris de la gran ciutat, però es documentava), se’l veia més segur d’ell mateix. A terra hi havia una catifa persa. Dues làmpares de peu feien una llum suau i groguenca. A l’escriptori, una làmpara amb pantalla verda en forma de rombe a tocar d’un humidificador, i allà mateix, els darrers tres llibres d’en Mike Enslin. Edicions de butxaca, esclar: de tapa dura no se n’havien fet. Però li anava prou bé. El meu amfitrió també s’ha documentat una mica, va pensar en Mike.

En Mike va seure en una de les cadires de davant de l’escriptori. Pensava que l’Ostermeyer s’asseuria a l’altra banda, per tenir més autoritat, però el va sorprendre. Va seure en una cadira al seu costat, segurament al lloc que considerava que era dels empleats. Va creuar les cames i es va inclinar una mica sobre la seva panxeta per tocar l’humidificador.

–Un puro, senyor Enslin? No són cubans, però són prou bons.

–No gràcies, no fumo.

La mirada de l’Ostermeyer es va fixar en el cigarro que en Mike tenia rere l’orella dreta, tal com se’l posaria amb gràcia un periodista veterà i trempat de Nova York, que el deixaria just a sota del barret, amb l’acreditació de premsa a la cinta. El cigarro ja formava tant part d’ell que al principi en Mike no sabia què mirava l’Ostermeyer. Llavors se’n va recordar, va riure, se’l va treure, se’l va mirar i va tornar a l’Ostermeyer:

–Fa nou anys que no fumo un cigarro –va dir–. El meu germà gran va morir de càncer de pulmó. Vaig deixar-ho poc després que morís. El cigarro rere l’orella… –va arronsar les espatlles–. Suposo que és mig personatge, mig superstició. Una mica com aquells que té la gent a la taula o a la paret, dins d’una caixeta on hi posa trenqui el vidre en cas d’emergència. De vegades dic que me l’encendré si hi ha una guerra nuclear. L’habitació 1408 és de fumadors, senyor Ostermeyer? Ho dic per si esclata una guerra nuclear.

–Doncs miri, sí.

–Bé –va dir en Mike alegrement–, una preocupació menys mentre faig guàrdia de nits!

El senyor Ostermeyer va tornar a sospirar, no li feia gràcia, però aquella vegada el sospir no era tan desconsolat com el del vestíbul. És per l’habitació, va pensar en Mike. La seva habitació. Aquella mateixa tarda, quan en Mike havia vingut amb el seu advocat, en Robertson, l’Ostermeyer s’havia tranquil·litzat a l’entrar-hi. Llavors en Mike ho havia atribuït, en part, perquè ja no atreien les mirades de la clientela, en part perquè l’Ostermeyer s’havia rendit. Ara sabia la veritat. Era el despatx. I per què no? Era una habitació amb bones fotografies a les parets, una bona catifa a terra, i bons puros –encara que no fossin cubans– a l’humidificador. Segur que, des de l’octubre del 1910, molts directors hi havien fet feina. D’alguna manera, aquell despatx era tan Nova York com la noia rossa amb el vestit negre de tirants, la flaire de perfum i la tàcita promesa de sexe fi de matinada. Sexe de Nova York. En Mike era d’Omaha, però feia molt que no hi anava.

–Vostè segueix sense creure que el podré fer canviar d’idea, oi? –va preguntar l’Ostermeyer.

–Sé que no pot –va dir en Mike, posant-se altre cop el cigarro rere l’orella.



A continuació reprodueixo aquest mateix fragment corregit, la història com es vesteix, es pentina i potser es posa una mica de colònia. Un cop he incorporat aquests canvis al meu document, ja puc obrir la porta i encarar-me al món.

LA HISTÒRIA DE L’HOTEL 1408 (1)

(2)

Des de la porta giratòria, en Mike Enslin va veure l’Ostermeyer Olin, el director de l’Hotel Dolphin, assegut en una d’aquelles butaques tan toves de la recepció. El cor se li va encongir una mica. Potser sí que hauria d’haver vingut altre cop amb l’advocat, merda, va pensar. Bé, ara ja és massa tard. I encara que l’Ostermeyer Olin hagués decidit posar més bastons a les rodes entre en Mike i l’habitació 1408, tampoc era tan greu: encara donaria més cos a la història quan l’expliqués hi hauria compensacions.

L’Ostermeyer el va veure, es va aixecar i L’Olin va anar cap a la porta giratòria per donar-li la mà rodanxona just quan en Mike entrava. El Dolphin era al carrer Seixanta-Nou, cantonada amb la Cinquena Avinguda. Petit però elegant. Un home i una dona, mudats per sortir, van passar pel seu costat quan en Mike va encaixar amb l’OstermeyerOlin, després de canviar-se de mà la petita maleta que duia per passar la nit. La dona era rossa i vestia de negre, esclar, i el seu perfum floral i subtil era com un resum de Nova York. Al bar de l’entresol algú tocava Night and Day, com per subratllar el resum.

–Senyor Enslin, bona nit.

–Senyor OstermeyerOlin. Que li passa alguna cosa?

L’OstermeyerOlin feia mala cara. Va donar una ullada al vestíbul petit i elegant com si busqués ajuda. A recepció, un home parlava d’entrades de teatre amb la seva dona mentre el conserge se’ls mirava amb un somriure discret i pacient. Al taulell del davant, un home amb el vestit arrugat com només s’arruga després de llargues hores volant en primera classe, discutia la seva reserva amb una dona que duia un vestit negre i elegant que potser li serviria per a la nit. Tot rutllava com sempre a l’Hotel Dolphin. Tothom rebia ajuda menys el pobre senyor OstermeyerOlin, que havia caigut a les urpes de l’escriptor.

(3)

–Senyor OstermeyerOlin? –va repetir en Mike. Li feia una mica de llàstima.

–No –va dir, finalment, l’Ostermeyer–. No res. Però, Senyor Enslin, que podríem parlar un moment al meu despatx?

Ja hi som, va pensar en Mike. Vol tornar-ho a provar.

(4)

En altres circumstàncies, s’hauria posat nerviós. Però ara no ho estava. Per què no? Aniria bé per la secció sobre l’habitació 1408, ofeririaafegiria exactament el to ominós que semblava que agradava tant als seus lectors (seria Una advertència final), però i això no era tot. En Mike Enslin no n’havia estat segur fins llavors, malgrat tots els dubtes i estira-i-arronses. Ara sí. L’OstermeyerOlin no feia comèdia. A l’OstermeyerOlin, li feia por de debò l’habitació 1408 i el que li podia passar aquella nit a en Mike.

–Esclar, senyor OstermeyerOlin. Deixo la meva maleta a recepció o l’agafo?

–Eh… agafem-la, si li sembla –L’OstermeyerOlin, el bon amfitrió, es va ajupir per agafar-li la maleta. Sí, encara tenia esperances de convèncer a en Mike que no es quedés a l’habitació. Si no, li hauria dit que la deixés a recepció… o l’hi hauria dut ell mateix–. Permeti’m.

–No fa falta –va dir en Mike–. Només duc una muda i un raspall de dents.

–N’està segur?

–Sí –va dir en Mike, aguantant-li la mirada–. Del tot.

Duc posada la meva camisa hawaiana de la sort – va somriure –. És la que repel·leix els fantasmes.

(5)

Per un instant, a en Mike li va semblar que L’Olin, estava a punt de llançar la tovallola. L’home baixet i rabassut, amb un jaqué fosc i una corbata amb el nus ben fet, va sospirar i va arronsar les espatlles altre cop.

–D’acord, senyor Enslin. Segueixi’m.

Al vestíbul, el director de l’hotel semblava ple de dubtes, deprimit, gairebé derrotat. Al seu despatx de parets de fusta de roure, amb fotografies de l’hotel (el Dolphin havia obert l’octubre del 1910; potser els llibres d’en Mike no eren ressenyats per les revistes i els diaris de la gran ciutat, però es documentava), se’l veia més segur d’ell mateix. A terra hi havia una catifa persa. Dues làmpares de peu feien una llum suau i groguenca. A l’escriptori, una làmpara amb pantalla verda en forma de rombe a tocar d’un humificador, i allà mateix hi havia els darrers tres llibres d’en Mike Enslin. Edicions de butxaca, esclar: de tapa dura no se n’havien fet. Però li anava prou bé. El meu amfitrió també s’ha documentat una mica, va pensar en Mike.

(6)

En Mike va seure en una de les cadires de davant de l’escriptori. Pensava que l’OstermeyerOlin s’asseuria a l’altra banda, per tenir més autoritat, però el va sorprendre. Va seure en una a la cadira al del seu costat, segurament al lloc que considerava que era dels empleats. Va creuar les cames i es va inclinar una mica sobre la seva panxeta per tocar l’humificador.

–Un puro, senyor Enslin? No són cubans, però són prou bons.

–No gràcies, no fumo.

La mirada de l’OstermeyerOlin es va fixar en el cigarro que en Mike tenia rere l’orella dreta, tal com se’l posaria amb gràcia un periodista veterà i trempat de Nova York, que el deixaria just a sota del barret, amb de l’acreditació de premsa a la cinta del barret. El cigarro ja formava tant part d’ell que al principi en Mike no sabia què mirava l’OstermeyerOlin. Llavors se’n va recordar, va riure, se’l va treure, se’l va mirar i va tornar a l’OstermeyerOlin:

(7)

–Fa nou anys que no en fumo cap un cigarro –va dir–. El meu germà gran va morir de càncer de pulmó. Vaig deixar-ho poc després que morís. El cigarro rere l’orella… –va arronsar les espatlles–. Suposo que és mig personatge, mig superstició. Una mica com la camisa hawaiana o els cigarros aquells que té la gent a la taula o a la paret, dins d’una caixeta on hi posa TRENQUI EL VIDRE EN CAS D’EMERGÈNCIA. De vegades dic que me l’encendré si hi ha una guerra nuclear. L’habitació 1408 és de fumadors, senyor Ostermeyer-Olin? Ho dic per si esclata una guerra nuclear.

–Doncs miri, sí.

(8)

–Bé –va dir en Mike alegrement–, una preocupació menys mentre faig guàrdia de nits!

(9)

El senyor OstermeyerOlin va tornar a sospirar, no li feia gràcia, però aquella vegada el sospir no era tan desconsolat com el del vestíbul. És pel despatx per l’habitació, va pensar en Mike. La seva habitació El seu despatx. Aquella mateixa tarda, quan en Mike havia vingut amb el seu advocat, en Robertson, l’OstermeyerOlin s’havia tranquil·litzat a l’entrar-hi. Llavors en Mike ho havia atribuït, en part, perquè ja no atreien les mirades de la clientela, en part perquè l’Ostermeyer s’havia rendit. Ara sabia la veritat. Era el despatx. I per què no? A quin altre lloc pots sentir-te amb autoritat, si no és al teu lloc especial? El despatx de l’Olin era una habitació amb bones fotografies a les parets, una bona catifa a terra, i bons puros –encara que no fossin cubans– a l’humificador. Segur que, des de l’octubre del 1910, molts directors hi havien fet feina. D’alguna manera, aquell despatx era tan Nova York com la noia rossa amb el vestit negre de tirants, la flaire de perfum i la tàcita promesa de sexe novaiorquès fi de matinada. Sexe de Nova York. En Mike era d’Omaha, però feia molts anysque no hi anava.

–Vostè segueix sense creure que el podré fer de canviar d’idea, oi? –va preguntar l’Ostermeyer Olin.

–Sé que no pot –va dir en Mike, posant-se altre cop el cigarro rere l’orella.

El per què de la majoria dels canvis és evident: si passes d’una versió a l’altra, estic segur que els entendràs gairebé tots, i espero que vegis que la primera redacció d’un text, un cop te la mires bé, s’ha de polir molt, encara que sigui d’un escriptor «professional».

Gairebé totes les correccions són retallades, per accelerar la història. Sempre retallo amb l’Strunk al cap («Treu les paraules innecessàries») i també segons la fórmula que he esmentat fa unes pàgines: «2a versió = 1a versió – 10%»

Enumero alguns canvis per explicar-los breument:

1. Evidentment, com a títol La història de l’hotel mai podrà substituir El buldòzer assassí o Norma Jean, la reina de les termites. Vaig posar-ho a la primera versió perquè sabia que se m’acudiria alguna cosa millor més endavant.

2. Ostermeyer és un cognom llarg i enfarfega. Al canviar-lo fent servir l’opció «reemplaçar tots», vaig poder reduir la història quinze línies d’un sol cop. A més a més, una vegada acabat 1408, vaig adonar-me que segurament formaria part d’una col·lecció d’audiollibres, que jo mateix llegiria en veu alta i la veritat és que no em venia gens de gust passar-me el dia assegut a la cabina de gravació dient Ostermeyer, Ostermeyer, Ostermeyer. Així que el vaig canviar.

3. Aquí estava pensant massa pel lector. Com que la majoria dels lectors poden pensar solets, vaig sentir-me molt legitimat per tallar un tros i passar de cinc línies a dues.

4. Massa acotacions, massa insistència en les obvietats i massa antecedents mal ficats. Fora.

5. Ah, vet aquí la camisa hawaiana de la sort. Apareix a la primera versió, però a partir de la pàgina trenta. És massa tard per la importància que té, així que la vaig avançar. Hi ha una vella regla teatral que diu: «Si hi una pistola a la lleixa de la llar de foc a l’acte primer, a l’acte tercer s’ha de disparar». A l’inrevés també funciona: si la camisa hawaiana de la sort del protagonista té un paper al final de la història, ha d’aparèixer al començament. Si no, sembla un deus ex machina (que ho és, per descomptat).

6. La primera versió fa «En Mike va seure en una de les cadires de davant de l’escriptori». Vaja, i on hauria segut, si no? A terra? No ho crec, així que fora. I també fora això dels puros cubans. No només està molt vist, sinó que també és el que sempre diuen els dolents a les pel·lícules dolentes: «Té, un puro! És cubà!». Apa, a cagar a la via!

7. La informació i les idees bàsiques són les mateixes a la primera versió i a la segona, però a la segona, t’has de quedar amb el moll de l’os. I mira! Has vist aquest adverbi merdós, «poc»? Me l’he carregat! Sense miraments!

8. Aquí n’hi ha un que s’ha salvat, i no és només un adverbi, sinó tot un swiftie: «Bé –va dir en Mike alegrement–». Però aquí em reafirmo a no tallar perquè és l’excepció que confirma la regla. «Alegrement» es queda perquè vull que el lector entengui que en Mike se’n fot del pobre senyor Olin. Només una mica, però sí, se’n fot.

9. Aquest fragment no només insisteix en una obvietat sinó que la repeteix. Fora. La idea que la gent se sent còmoda al seu lloc especial, de totes maneres, em sembla que aclaria el personatge de l’Olin, i per això la vaig afegir.

M’ha passat pel cap la idea d’incloure tot el text acabat de 1408 al llibre, però anava en contra del meu objectiu de ser concís, per una vegada a la vida. Si vols sentir-lo sencer, forma part d’un recull de tres audiocontes, Sang i fum. Pots baixar-te’n un fragment a www.simonsays.com. I recorda que pel que ens ocupa aquí, no cal que t’acabis el conte. Aquí parlem del funcionament del motor, no de sortir a fer un tomb amb el cotxe perquè sí.





SEGON AFEGITÓ


Una llista de llibres


Quan parlo d’escriure, normalment ofereixo al públic una versió abreujada de la secció «Escriure», que és la segona part d’aquest llibre. Que inclou la Regla Número 1, esclar: escriu molt i llegeix molt. Al torn de preguntes sempre hi ha algú que diu: «Què llegeixes?».

Mai soc capaç de donar una resposta satisfactòria a aquesta pregunta perquè és com si em provoqués un curtcircuit mental. La resposta fàcil («Tot el que em cau a les mans») és la veritat, però no serveix. La llista següent respon amb més precisió la pregunta. Són els millors llibres que he llegit els darrers tres o quatre anys, entre que vaig escriure La noia que estimava Tom Gordon, Cors a l’Atlàntida, Escriure i l’inèdit From a Buick Eight. Crec que, d’alguna manera, tots els llibres de la llista han influït en els que he escrit.

Quan hi donis un cop d’ull, recorda que no soc l’Oprah Winfrey ni això és un club de lectura. Són els llibres que a mi m’han servit i prou. Però n’hi ha de molt pitjors i bona part dels que et proposo és possible que t’ensenyin noves maneres de fer la teva feina. Encara que no sigui així, segurament t’entretindran. A mi sí, sens dubte.

Abrahams, Peter: A Perfect Crime

Abrahams, Peter: Sola en la oscuridad

Abrahams, Peter: Pressure Drop

Abrahams, Peter: Revolution #9

Agee, James: Una muerte en la familia

Bakis, Kirsten: Lives of the Monster Dogs

Barker, Pat: Regeneration

Barker, Pat: El ojo en la puerta

Barker, Pat: The Ghost Road

Bausch, Richard: In the Night Season

Blauner, Peter: The Intruder

Bowles, Paul: El cel protector

Boyle, T. Coraghessan: The Tortilla Curtain

Bryson, Bill: A Walk in the Woods

Buckley, Christopher: Gracias por fumar

Carver, Raymond: Where I’m Calling From

Chabon, Michael: Werewolves in Their Youth

Chorlton, Windsor: Latitude Zero

Connelly, Michael: El poeta

Conrad, Joseph: El cor de les tenebres

Constantine, K. C.: Family Values

DeLillo, Don: Submón

DeMille, Nelson: Cathedral

DeMille, Nelson: The Gold Coast

Dickens, Charles: Oliver Twist

Dobyns, Stephen: Common Carnage

Dobyns, Stephen: La capilla de la muerte

Doyle, Roddy: La mujer que se daba con las puertas

Elkin, Stanley: The Dick Gibson Show

Faulkner, William: Mentre agonitzo

Garland, Alex: La playa

George, Elizabeth: El precio del engaño

Gerritsen, Tess: Gravity

Golding, William: El senyor de las mosques

Gray, Muriel: Furnace

Greene, Graham: Una pistola en venta

Greene, Graham: El nostre home a l’Havana

Halberstam, David: The Fifties

Hamill, Pete: Why Sinatra Matters

Harris, Thomas: Hannibal

Haruf, Kent: Plainsong

Hoeg, Peter: La señorita Smilla y su especial percepción de la nieve

Hunter, Stephen: Dirty White Boys

Ignatius, David: Un asunto incómodo

Irving, John: Una dona difícil

Joyce, Graham: The Tooth Fairy

Judd, Alan: The Devil’s Own Work

Kahn, Roger: Good Enough to Dream

Karr, Mary: El club de los mentirosos

Ketchum, Jack: Right to Life

King, Tabitha: Survivor

King, Tabitha: The Sky in the Water (inèdita)

Kingsolver, Barbara: La Biblia envenenada

Krakauer, Jon: Mal de altura

Lee, Harper: Matar un rossinyol

Lefkowitz, Bernard: Our Guys

Littie, Bentley: The Ignored

Maclean, Norman: El río de la vida

Maugham, W. Somerset: La luna y seis peniques

McCarthy, Cormac: Ciudades de la llanura

McCarthy, Cormac: En la frontera

McCourt, Frank: Les cendres d’Àngela

McDermott, Alice: Un hombre con encanto

McDevitt, Jack: Ancient Shores

McEwan, Ian: Amor perdurable

McEwan, Ian: Jardín de cemento

McMurtry, Larry: Dead Man’s Walk

McMurtry, Larry i Diana Ossana: Zeke and Ned

Miller, Walter M.: Cañtico por Leibowitz

Oates, Joyce Carol: Zombie

O’Brien, Tim: En el lago de los Bosques

O’Nan, Stewart: The Speed Queen

Ondaatje, Michael: El pacient anglès

Patterson, Richard North: No Safe Place

Price, Richard: Freedomland

Proulx, Annie: Close Range: Wyoming Stories

Proulx, Annie: Atando cabos

Quindlen, Anna: Cosas que importan

Rendell, Ruth: Deseo criminal

Robinson, Frank M.: Waiting

Rowling, J. K.: Harry Potter i la cambra secreta

Rowling, J. K.: Harry Potter i el presoner d’Azkaban

Rowling, J. K.: Harry Potter i la pedra filosofal

Russo, Richard: Mohawk

Schwartz, John Burnham: Reservation Road

Seth, Vikram: Un bon partit

Shaw, Irwin: El baile de los malditos

Slotkin, Richard: The Crater

Smith, Dinitia: The Illusionist

Spencer, Scott: Men in Black

Stegner, Wallace: Joe Hill

Tartt, Donna: El secreto

Tyler, Anne: A Patchwork Planet

Vonnegut, Kurt: Hocus Pocus

Waugh, Evelyn: Retorn a Brideshead

Westlake, Donald E.: The Ax





STEPHEN EDWIN KING (Portland, Maine, 21 de setembre de 1947) és un escriptor estatunidenc de novel·les de terror, misteri, ciència-ficció i fantasia. Els seus llibres han venut més de 350 milions de còpies i majoritàriament han estat adaptats al cinema i a la televisió. Ha publicat més de seixanta novel·les, set d’elles sota el pseudònim de RICHARD BACHMAN, i diversos llibres de no-ficció. Ha escrit, a més, al voltant de dos-cents relats, la majoria dels quals han estat recollits en col·leccions. És un dels autors més traduïts de tots els temps. D’entre la seva extensa bibliografia, destaquen clàssics del gènere de terror com Carrie (1974), Salem’s Lot (1975), The Shining (1977), The Stand (1978), The Dead Zone (1979), Firestarter (1980), Cujo (1981), Christine (1983), Pet Sematary (1983), It (1986), Misery (1987), Insomnia (1994), Desperation (1996) o Bag of Bones (1998).





