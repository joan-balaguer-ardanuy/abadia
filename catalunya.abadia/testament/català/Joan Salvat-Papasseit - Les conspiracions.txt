Recull de 8 poemes de Joan Salvat-Papasseit escrits al sanatori de La Fuenfría, plens d’exaltació nostàlgica de Catalunya, i per tant, de molta inspiració nacionalista.





Joan Salvat-Papasseit





Les conspiracions




ePUB v1.0

BreivaX 14.08.19





Títol original: Les conspiracions

Joan Salvat-Papasseit, 1922

Il·lustracions: Ramon Capmany

Edició digital: BreivaX (v1.0)

ePUBCat base r1.3





A Lluís Plandiura

Sant Jordi el cavaller ja té un peu a l’estrep i la bandera alçada.





EL SOMNI


Guardeu la terra els pagesos germans,

guardeu— beseu-la amb delit, pam a pam:

ara amb nosaltres marins i gojats

per Catalunya, els vaixells salparan.

Guardeu la terra els pagesos germans.

De cara al món altra volta, i firam!

les gestes nostres no temin la mar:

—qui duu senyera els dofins li fan pas.

Per Catalunya un bell nom voleiant

de cara al món altra volta, i firam!

Fornits atletes, a proa s’hi cap,

deixeu l’Estadi pels fadrins que es fan.

Preneu els estres de viure en combat

per Catalunya: Una passa endavant!

Fornits atletes a proa s’hi cap.

Vosaltres, dones, heroiques com mai,

sigueu valentes que l’empresa és gran:

les nostres filles que aprenguin l’afany.

Per Catalunya reseu català,

vosaltres, dones, heroiques com mai.

Fendim les ones, tal guerrers d’abans;

—de nou l’història que ens vegi avançant—

volguem ésser-hi entre els pobles més grans:

Per Catalunya, els fanals ben endalt

fendim les ones, tal guerrers d’abans.





EL DEIXONDIR-SE A CASTELLA


Manta amplària té Castella!

—sota els corbs no ho sembla pas.

Aquest porxo de Sigüenza

anuncia un dia clar.

Més amunt d’una mojada

hi ha una creu, com un espant.

La gebra és tant rosa i blanca

com una sembra de sal.

Corre el tren així un mal-astre

car apar que va rodant,

tota la terra que abraça

és sense arbre ni ull humà.

Ara, sí; hem vist dues noies!

Duien una gerra al cap

i una faldilleta airosa:

quin amor les hi tindrà,

quin amor— quina dolcesa

sense un magrane al costat.

—Si una terra es veu moresca

és la del pla castellà.

Més avant ja hi esmorsavem

i tot era preguntar:

—sense senyal d’estimar-se,

com mengen tant blanc el pa?





VISIÓ DEL GUADARRAMA


Serra ferrenya i aspre!

d’aquí on jo ara la veig

sembla un rei castellà

que jegués

amb l’espasa al costat,

sota mantell d’ermini.

Sembla un rei i un gegant,

però jeu.

—Té un abís als seus peus

de terra calcigada.

Castella, el Guadarrama:

posta d’or

però posta segura

d’un vent que haveu sigut!

Dormiu la vostra sort:

deixeu pas

als hispans que ara avencen.

Catalans! tots en peu,

l’Escorial deixem-los

per trofeu:

que ara serem nosaltres

qui plantarà les tendes.

De tant pecâ el rei jeu.





AMPLA ÉS CASTELLA


Ampla és Castella, i com un palmell

té la durícia d’aixecar l’espasa:

el braç és las i no el mena cervell,

la gola és seca i la set no li passa.

Terra dels tersos, petjadors de lleis

que imposaven amb sang llur llei estranya,

ampla és Castella, sepulcre de reis

malavirança a la Marca d’Espanya.

Sota els pollancs l’ombra encara es marceix

del mal que ha fet amb la seva tonada:

sorolls de focs i esperons, i l’escreix

amb que els cavalls soterraven l’estada.

Ampla és Castella, el seu ressò un gemec,

té la sordesa de massa escoltar-se:

la veu dels ibers és ronca d’ofec

i ella no els sent: només vol revolcar-se.





L’EPIFANIA A CASTELLA


Quin resplendô té el Guadarrama,

quin resplendô carena endalt,

tota la serra està nevada

però és la nit dins un mirall.

Passen els Reis. Què els portarien

si va un estel al llur davant:

—aquests poblets potser escriuen,

potser els Reis no ho reben pas.

Pro el resplendô és a la muntanya,

potser no escriuen i Ells hi van:

Senyors, deixeu a aquestes terres

la comprensió i l’amor que els cal.

Ompliu-los ben be les galotxes

i reposeu a l’ Escorial.

Senyors, beneïu-los aquests sostres:

que els quedi un xic de voluntat.





LA CORTESIA


Es alterosa i ferma, la dona castellana:

n’he vist d’aquestes serres que semblen un xiprer,

i és així com la nostra, d’honesta i recatada.

Amb un esguard de mora, però amb un sever deix.

Té el somris de puel·la de tota catalana

i el posat de claustrada que viu sense verger:

és ufana, a Castella! pro en tota s’encontrada

no obira tarongina, ni d’un clavell l’esqueix.

Tampoc cap mar la gronxa, però el cel hi és tant blau

que dirieu que el porta quan els ulls s’hi emmiralla;

tingués una pomera i un cirerê al costat

ja ni ens fora estrangera, la bruna Maria Ana.

Tot el paisatge és d’Ella que Ella hi dóna la pau

—i neix la farigola on Ella passa i calla—

que el moraduix s’hi bressa sols per sa magestat:

quin greuge que no ens sigui d’una parla germana.





PREGÓ


Castella la Nova

Castella la Vella

jou i malvestat.

Les crostes li surten pel front i les celles

i és soberga en mal.

Les crostes li surten pels cims i les planes

i vol dominar:

Castella la Nova

Castella la Vella

la mort al costat.

Pobles de l’Ibèria,

i gallecs

i èuscars!

Castella la Nova

Castella la Vella

—si ens donem les mans—

si ara ens domenyava

ja no hi tornarà.





TORNADA


Cel i mar

cel i mar

i la costa plumosa de Garraf

el camp i la muntanya com l’abraç de la mar

—qui deixava Castella no hi voldria tornar

el garcés Montjuich

i el Port gonflat de pals

atxes de vent— rendits a la ciutat

qui té una Rambla amb cor

amb flam

i amb sang

un Estadi batent per camp de Març

amb llensadors del disc

mil sagetes al vent que clamen llibertat





JOAN SALVAT i PAPASSEIT (Barcelona, 16 de maig de 1894 - 7 d’agost de 1924) va ser un escriptor barceloní d’extracció humil, esperit rebel i altament autodidacta. Conegut com a poeta d’avantguarda, va tenir també una prolífica activitat com a redactor d’articles de crítica social en català i castellà simpatitzant amb els corrents anarquistes i socialistes de l’època. El seu estil enèrgic i impulsiu contrasta amb una vida d’obligada rutina i repòs deguts als problemes de salut. Va morir de tuberculosi als trenta anys, deixant una obra que durant dècades va ser poc coneguda.

A partir dels anys seixanta la seva figura va ser popularitzada sobretot gràcies a autors de la Nova Cançó que van posar música a alguns dels seus poemes. Avui dia és considerat un dels escriptors catalans clau del segle XX i el seu recull de poemes El poema de la rosa als llavis ha estat de lectura obligada a l’ensenyament secundari de Catalunya.





