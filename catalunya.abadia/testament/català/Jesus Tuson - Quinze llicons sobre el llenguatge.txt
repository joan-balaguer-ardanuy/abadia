«La facultat del llenguatge és una dotació natural exclusiva de l’espècie humana. Els sapiens, doncs, ni ens podem pensar, ni tan sols imaginar, sense el llenguatge, perquè aquest forma part inalienable de l’univers mental que ens fa ser com som. Sense el tresor lingüístic, ens trobaríem de cop en un passat ben llunyà, potser a una distància aproximada de sis milions d’anys, constituint una espècie probablement paral·lela a la dels actuals ximpanzés. No és aquest, el cas».

Després de tota una vida a la Universitat, Jesús Tuson es buida en un llibre imprescindible. Un assaig lliure i global sobre el llenguatge, aquest regal únic que la natura ens ha fet a nosaltres, els humans.

La lliçó magistral de Jesús Tuson. Un elogi del llenguatge. Un cant a la intel·ligència humana.





Jesús Tuson





Quinze lliçons sobre el llenguatge


(i algunes sortides de to)



ePUB v1.0

Puck 25.01.20





Títol original: Quinze lliçons sobre el llenguatge (i algunes sortides de to)

Jesús Tuson, 2011

Edició digital: Puck (v1.0)

ePUBCat base r1.3





PRESENTACIÓ


Tot i que la paraula «lliçó» forma part del títol d’aquest llibre, això que segueix és un assaig i, com a tal, s’allunya força (en els continguts i sobretot en les formes) dels manuals introductoris a una disciplina acadèmica; en aquest cas, a la ciència del llenguatge. Un assaig, fins i tot per definició, o per associació de paraules, es caracteritza per tenir l’aspecte d’una provatura o proposta que s’ha de sotmetre a debat i a correcció; una condició que no tenen els manuals on, si no per definició, sí per costum, se sol presentar la síntesi d’una matèria habitualment consensuada pels especialistes. Un manual, doncs, s’ha d’aprendre; un assaig, en canvi, és tema de discussió. I és per tot això que també admet «algunes sortides de to», en benefici de les llibertats de pensament, d’expressió i d’exposició. Aquestes llibertats que aquí es defensen i reivindiquen podrien entrar en col·lisió amb la paraula «lliçó»; però el significat primer (i més antic) d’aquesta és «allò que hom llegeix en veu alta» i, doncs, no implica necessàriament aquell altre significat secundari de la mateixa paraula: «allò que un alumne ha d’aprendre per recitar-ho al mestre» (l’autor, jubilat després de quatre decennis com a professor a la Universitat de Barcelona, creu que ja és autoritzat a prescindir d’aquesta segona accepció).

I la idea central (i fundacional, i directriu) de les pàgines que segueixen és aquesta: la facultat del llenguatge, que no es pot dissociar de la seva concreció ineludible en alguna de les llengües del món, és una dotació natural exclusiva de l’espècie humana. Els sapiens, doncs, ni ens podem pensar, ni tan sols imaginar, sense el llenguatge; perquè aquest forma part inalienable de l’univers mental que ens fa ser com som. Si esborrem la nostra dimensió verbal, s’esvaeixen també el nostre món conceptual i la manera com entenem i expressem la seqüència dels esdeveniments; i s’esborren, a més, la finor deductiva de la condició humana, i les creacions culturals, les arts, la ciència i les ciències. Sense el tresor lingüístic, si més no en algun grau, ens trobaríem de cop en un passat ben llunyà, potser a una distància aproximada de sis milions d’anys, constituint una espècie probablement paral·lela a la dels actuals ximpanzés. No és aquest el cas.

Si tenim present, doncs, la dimensió central i configuradora del llenguatge, sembla imprescindible que els humans ens prenguem la molèstia i el plaer d’aprofundir en el coneixement i estudi de la nostra dotació verbal, com a peça essencial de la nostra manera de comunicar-nos. I també com a factor cabdal que ens permet el decurs del pensament i fins i tot la creació artística i el joc. Una ullada a l’arquitectura de la nostra facultat lingüística pot fer, a més, que restem bocabadats davant d’un mecanisme expressiu que és d’una simplicitat i economia extremes i que, alhora, permet la construcció d’autèntics monuments verbals: els que es manifesten, a cada moment, en les converses quotidianes. Un dispositiu verbal que també admet el doblatge convencional de l’escriptura i el desplegament de l’enginy en la creació literària.

La gràcia, i també la desgràcia. Tot i l’esplendor que representen el llenguatge i les seves concrecions, hi ha qui resta insensible davant el perill imminent que tot de llengües puguin arribar a desaparèixer en pocs anys. Més encara: de tant en tant, hi ha alguns pseudointel·lectuals que argumenten a favor de la reducció de llengües (excepte la seva, és clar) amb el pensament posat en un món simplificat («un estat, una llengua», diuen). Però obliden (o volen oblidar) que l’espècie sapiens a la qual pertanyen s’ha configurat, en tot d’aspectes, sobre la base fecunda de la varietat. I que és aquesta diversitat un dels elements cabdals que garanteixen la nostra supervivència.

Les quatre dècades a què abans s’ha fet referència, potser tenen la culpa d’algunes deformacions professionals, inevitables. És per això que, després de cada capítol (o «lliçó»), s’hi inclouen alguns materials que poden fer la funció d’un recordatori (textos, il·lustracions, esquemes) i també les referències obligades de tipus bibliogràfic. Aquests apèndixs de cada tema tenen, és clar, una doble funció: són una declaració, agraïda, dels deutes; i també una invitació a fer camí. Som-hi!





PRIMERA PART


La comunicació (i l’homo sapiens)





1. PENSAR (I REPENSAR) EL LLENGUATGE I LES LLENGÜES


Segons càlculs ben recents, al món podem trobar un milió dues-centes cinquanta mil espècies animals (1.250.000). I només una, l’Homo sapiens, gaudeix de la facultat del llenguatge. Siguem, però, una mica més restrictius perquè sembla prou clar que els insectes i altres éssers vius no poden presumir d’aquesta habilitat comunicativa que tenim com a peculiar i exclusiva. Tan exclusiva que, si ens limitem al domini estricte dels mamífers (5.488 espècies), també trobem que la natura ens ha abandonat definitivament com a éssers parlants sense companyia: ni tan sols els nostres cosins germans més directes, els ximpanzés (tot i les seves habilitats, que no discutirem pas ara), poden arribar a enfilar les quatre paraules que habitualment i gairebé per defecte ens ajuden a passar l’estona breu d’un viatge en ascensor, sense fer cara d’excèntrics i sense que ens puguin encolomar l’etiqueta d’antisocials.



UN MÓN SENSE LLENGUATGE?

Davant, doncs, d’aquest aïllament gairebé horripilant, podem fer alguns equilibris d’imaginació per contemplar un món sense llenguatge: una mena de novel·la que podria arrencar de dues maneres. La primera, i més senzilla, s’iniciaria esborrant els humans del mapa terrícola, ves quina il·lusió; la segona començaria mantenint-hi la nostra estimada espècie, però sense cap facultat semblant a la que es manifesta, de manera equivalent, o bé gràcies a l’ús del so, o bé dels gestos. La primera solució és clar que faria trampa perquè, esborrats els humans, no hi hauria novel·la possible (tot i que la imaginació és lliure, i fins i tot dóna per organitzar bestiaris amb animalons ben garlaires).

Més versemblant, almenys en aparença, seria la segona possibilitat: la que ens mantindria com a estadants d’aquest món, però sense la capacitat de la parla. Això, però, ens situaria davant d’un compromís ben greu: si contemplem uns humans privats del llenguatge, i hem quedat que aquest és un tret distintiu i exclusiu de la nostra espècie, resulta que hauríem d’imaginar-nos com a australopitecins (per exemple): aquells avantpassats nostres de fa uns tres milions d’anys que van viure a les sabanes de l’Àfrica centreoriental i que tenien uns cervells d’uns 400 centímetres cúbics, ben lluny dels 1.400 que, poca broma, fan els nostres, de mitjana.

I vet aquí que, eliminant el llenguatge de l’espècie sapiens, també hauríem escombrat, sense cap altra possibilitat, la mateixa espècie que volíem conservar; amb la qual cosa hauríem esborrat també l’alternativa novel·lesca d’ara fa un moment: sense llenguatge, els humans ens hauríem fet fonedissos, definitivament. Queda, però, irredutible el joc de la imaginació que sempre ens permetria construir un món una mica estrany, de la mateixa manera com podríem concebre un jardí botànic on les begònies insultessin les glicines, els roures acaronessin els desmais i els ametllers discutissin amb les nogueres els avantatges del consum moderat dels fruits respectius.

Tot plegat, doncs, un món humà sense llenguatge ens obligaria a prescindir de l’espècie sapiens i ens portaria a perllongar aquells temps inicials de la locomoció bípeda combinada amb les restes d’una habilitat extraordinària per a enfilar-se pels arbres; un temps en què, molt probablement, encara no haurien començat a aparèixer les primeres eines de pedra; una època de carronyaires amb un repertori de crits no gaire superior al que manifesten els bonobos actuals. Esborrada, doncs, la facultat del llenguatge, i tot allò que hi és associat, el món quedaria privat de ciència i de consciència; i un eventual visitant extraterrestre sembla que no tindria gaires possibilitats d’interactuar amb éssers intel·ligents capaços d’oferir-los les guies interpretatives de la vida en el planeta blau. En canvi avui, per sort, un visitant improbable ens tindria a nosaltres, exclusivament a nosaltres, com a interlocutors, un cop haguéssim superat els problemes inicials de l’intercanvi en dos codis verbals diferents.



COM SOM ELS HUMANS

I la filosofia de tot aquest exercici contradictori d’imaginació és aquesta: si la facultat del llenguatge, que es concreta de manera plural i natural en llengües diverses, és exclusiva de la nostra espècie, sembla inqüestionable que l’interès pel llenguatge i pel seu estudi va estrictament en paral·lel amb la curiositat que ha de desvetllar la nostra condició humana i, més en concret, amb tot allò que és més característic i singular de la nostra dimensió. És per això que tot sovint ens referim a nosaltres mateixos como a Homo loquens (l’humà que parla), en sintonia ben propera amb l’etiqueta científica que fa referència als nostres gènere i espècie: Homo sapiens. Així doncs, estudiar el llenguatge i la seva multifuncionalitat no és res més que mostrar un interès legítim, gairebé obligatori, per la condició humana. Una manera d’aprofundir en la nostra unicitat. També en aquesta direcció autoreflexiva, els antics grecs tenien una màxima que ha viatjat amb èxit més de dos mil·lennis i mig i ha arribat fins als nostres dies: gnôthi seautón. Era la divisa de la saviesa (el lema preferit de Sòcrates, segons que diuen) i va ser adoptada pels romans amb la versió corresponent: nosce te ipsum. Avui hi ha tot de gent que, si s’ho pot permetre, també es pren una temporadeta de lleure perquè vol conèixer-se. Si més no, en tot de pel·lícules hollywoodianes sembla que és un tòpic l’examen d’un mateix; i tot sovint es considera una fita essencial en els manuals d’autoajuda. Sense tanta metàfora (o parapsicologia), el coneixement del llenguatge ens pot donar algunes de les claus indispensables de la nostra condició humana des d’una perspectiva empírica o, si més no, a partir de suposicions raonables relatives a la nostra dimensió com a éssers parlants. Vet aquí, doncs, una justificació cabdal de l’estudi lingüístic. Però hi ha més arguments disponibles, dedicats als amants de l’utilitarisme, o especials per a algunes persones que voldrien rendiments més concrets, o més tangibles.



SABER ÉS PODER

Es diu força sovint que «el coneixement és poder» (o també que «qui té la informació té el poder», tot i que massa sovint —per desgràcia— té el poder qui té més diners, la bomba més potent o el garrot més llarg). I potser sí que hi ha una mica de raó en aquestes expressions; si més no, perquè la capacitat per canviar les coses —una dimensió bàsica de l’exercici del poder— convé que es fonamenti en la coneixença de l’estat de les coses mateixes. Sense posar-nos, però, en un nivell tan general, sembla clar que el coneixement del llenguatge i dels seus recursos pot repercutir en una millora del control i l’aprofitament de les seves increïbles potencialitats. Ho veurem més bé (i més concretament) fent servir algunes analogies aproximades.

Tothom sap què és una casa i què un poble o una ciutat. Però, intuïtivament, aquest coneixement haurà de tenir graus diversos si la persona en qüestió és l’habitant d’un immoble, o bé un paleta (que, a més, en fa), o un arquitecte (que se n’empesca els plànols), o un urbanista (que té la visió general de la jugada). Diferències graduals com aquestes, que clarament impliquen possibilitats diverses de control, com és obvi, havien desvetllat també la curiositat dels antics grecs, que fins i tot havien adjudicat noms a quatre graus o esglaons del coneixement, en un procés que anava des de l’experiència més elemental fins a la saviesa més elevada o aprofundida. N’era el primer grau la peira, que es podria traduir, molt lliurement (i alhora definir), com el «coneixement ordinari que té l’usuari d’alguna cosa»; en un segon nivell hi havia l’empeiría o «habilitat que és el fruit d’algun tipus d’aprenentatge elemental»; en tercer lloc, la téchne, que en llatí tenia com a equivalent l’ars (d’aquí, allò tan conegut de «l’art gramatical») i que feia referència a un control força especialitzat del camp que fos; finalment, amb l’epistéme s’arribava al límit possible de la saviesa, al coneixement de l’origen i causa de les coses, objectiu últim de la filosofia; és a dir, de la ciència màxima.

Unes altres analogies: tothom tenim un cos; però és clar que no és el mateix el domini que en té el pacient que aquell que és propi dels clínics, en diferents nivells. O el coneixement que un ciutadà té de la cultura que l’aixopluga comparat amb el que és propi de l’antropòleg expert que la investiga. En el nostre cas, i pel que fa a l’estudi i reflexió sobre el llenguatge, tots en tenim, per defecte, el coneixement com a usuaris pel sol fet que aquesta facultat la portem incorporada, de manera natural, en l’organisme. I, com anirem veient, la nostra habilitat lingüística haurà de ser considerada espectacular, ja d’entrada, perquè en molt poc de temps i en una època ben primerenca, els infants arriben a uns nivells extraordinaris de domini… del sistema expressiu i comunicatiu més complex que mai s’ha trobat a la natura. Un motiu, encara més, perquè ens sentim intrigats i interessats per esbrinar què és aquest immens tresor que ens hem trobat sense haver hagut de fer cap esforç, ni cap acte voluntari, per aconseguir-ne l’adquisició.

A partir d’aquest fet, tothom podem fer de més i de menys per anar aprofundint en el coneixement de l’estructura i les potencialitats de la nostra dotació verbal: un camí que, molt probablement, no té punt i final, com sol passar en tot de disciplines científiques. Un coneixement del llenguatge que, posats a ser utilitaristes, podria revertir en un domini dels seus recursos, amb resultats ben diferents: des de l’exactitud d’una fórmula (o d’una definició) elaborada amb la màxima cura i precisió, fins a la riquesa verbal innovadora pròpia de l’art literari; o l’habilitat verbal que es pot aconseguir aplicant a un discurs o exposició els recursos elaborats per la tradició retòrica, a la qual no són aliens els creadors publicitaris, per exemple.

Uns usos ben acurats i productius de les possibilitats del llenguatge (òbviament concretades en una o més llengües) que poden ser el resultat d’un acte reflexiu que, tot sovint, serà la conseqüència de respondre a unes preguntes ben senzilles: com faig el que faig?, quines són les eines que tinc a les mans?, que puc empescar-me vies alternatives per millorar la meva feina i els resultats d’aquesta activitat? Es tracta, doncs, d’anar pujant esglaons en la via del coneixement, sigui per la rendibilitat que implica el domini d’un determinat instrument, sigui pel plaer impagable, impossible de calcular en termes econòmics, d’anar explorant les possibilitats de la condició humana. Una dimensió que, de manera totalment gratuïta, ens permet fruir pel sol fet d’eixamplar la comprensió del món i de tot allò que significa ser el que som. Saber per poder, sí; però també saber per saber, filantrops amb nosaltres mateixos.

* * *



TEXTOS, MATERIALS I REFERÈNCIES

Som llenguatge?

«Quan pensem en els nostres orígens, sempre acabem centrant-nos, de manera automàtica, en el llenguatge. Els cànons objectius de la nostra unicitat com a espècie, per exemple el bipedisme i la gran capacitat cerebral, es poden arribar a mesurar amb facilitat. Però, en molts sentits, allò que fa que ens sentim realment humans és el llenguatge. El nostre món és un món de paraules. Els nostres pensaments, la nostra imaginació, la nostra comunicació, la nostra cultura riquíssima, tot, es configura gràcies al llenguatge. Amb el llenguatge podem desvetllar imatges mentals, canalitzar els sentiments com ara la tristor, l’alegria, l’amor, l’odi. A través del llenguatge podem expressar la individualitat o demanar lleialtat col·lectiva. El llenguatge és el nostre brou de cultiu: ni més, ni menys».

(LEAKEY, Richard [1992]. Origins Reconsidered. In Search of What Makes Us Human. Nova York, Dell Publ. Co., cap. 14 [trad. cast.: Nuestros orígenes. En busca de lo que nos hace humanos. Barcelona, Crítica, 1994, pàg. 201]).

De l’automatisme a la sorpresa

«El llenguatge intervé, d’una manera pràctica, en la totalitat dels actes humans, perquè en fem ús en totes, o gairebé totes, les nostres activitats. Aquest ús normalment és tan automàtic i natural que no ens n’adonem, com si es tractés de la respiració o dels batecs del cor. Però hi ha ocasions en què el llenguatge desvetlla el nostre interès. Per exemple, quan ens crida l’atenció que d’altres parlin diferent de com ho fem nosaltres; o quan veiem un nen que aprèn a parlar; o quan ens preguntem quina de dues formes és més correcta per expressar alguna cosa».

(HOCKETT, Charles F. [1958]. A Course in Modern Linguistics. Nova York, The Macmillan Company [trad. cast.: Curso de lingüística moderna. Buenos Aires, Eudeba, 1971, pàg. 11]).

La consciència de l’orador

«L’orador, quan hagi de parlar, haurà de tenir present allò que ha de dir, davant de qui, contra qui; en quin moment, en quin lloc i en quina circumstància; i també tindrà en compte què n’opina el públic, sobre l’afer en qüestió, i què en pensa, de debò, el jutge; finalment, què vol obtenir i què vol evitar».

(QUINTILIÀ. Institutio Oratoria, llibre IV, secció 1, núm. 52).



Reconstrucció d’una parella d’australopitecins, de fa uns tres milions tres-cents mil anys, a l’American Museum of Natural History, de Nova York.

FUNDACIÓ BERNAT METGE (1960). Aurea dicta. Paraules de l’antiga saviesa. Barcelona, Institut Cambó (sobre el lema gnothi seautón / nosce te ipsum, consulteu la pàgina 25).

TATTERSALL, Ian (1998). Becaming Human. Evolution and Human Uniqueness. Nova York, Harcourt, Brace and Co.; trad. cat.: Fer-se humà. La singularitat de l’home i l’evolució. Barcelona, Ed. 62, 1998 (consulteu, especialment, el cap. 5, sobre la importància del llenguatge en l’evolució).

TUSON, Jesús (1982). Aproximación a la Historia de la Lingüística. Barcelona, Teide, p. 25 (sobre els graus del coneixement en l’antiga Grècia).

VIQUIPÈDIA: consulteu l’entrada «espècie».





2. LA COMUNICACIÓ (I ELS SIGNES) EN LA VIDA HUMANA


Ara fa mig segle, en un estudi molt citat que ja figura entre els clàssics de la poètica lingüística, Roman Jakobson va voler parlar d’allò que és específic del llenguatge literari i va prendre la precaució metodològica (i didàctica) de començar l’exposició introduint l’esquema mínim de la comunicació, perquè considerava que aquesta era, per defecte, l’àmbit natural de la creació verbal. Amb set segles i mig d’antelació, un geni de les literatures universals, Dante Alighieri, va fer una operació semblant: va aturar la redacció de la Divina comèdia per reflexionar sobre el tipus de llengua apropiada a les obres literàries; i es va veure obligat a retrocedir segles i mil·lennis per arribar fins a la confusió babèl·lica de les llengües. D’aquesta manera, amb el panorama general de la diversitat lingüística davant dels ulls, va poder fer les passes necessàries amb què justificar l’elecció de la que ell va anomenar «llengua vulgar» (i no pas la llatina) com a forma idònia per constituir-se com a llengua «il·lustre, cardinal, àulica i curial» (és a dir, la llengua que il·lumina, la que integra parles diverses, la pròpia de la cort i la que és ponderada, respectivament als adjectius immediatament anteriors). Jakobson i Dante, en dos temps diferents, van emprar una mateixa tàctica per anar d’allò més general al que és més particular. I també per dotar un tema qualsevol del marc que el pot fer més intel·ligible i més ben relacionat amb el seu entorn natural. De fet, els avions no acostumen a baixar de cop quan ja són damunt la pista d’aterratge; més aviat s’ho prenen amb el temps necessari i inicien amb suavitat l’operació de descens uns quants quilòmetres abans, fins i tot fent-hi les voltes que calgui perquè l’aterratge sigui amable. Començarem aquí, doncs, les maniobres (metafòriques) que ens faran arribar al nostre objectiu, iniciant ara l’aproximació oportuna pels espais temàtics de la comunicació, un dels marcs possibles de l’estudi del llenguatge.



SIGNES SENSIBLES

Mentre no es demostri el contrari, la comunicació és un procés que només pot funcionar amb la producció i l’emissió de signes sensibles (i, doncs, l’expressió mateixa «signes sensibles» és una redundància perquè els «signes no sensibles» són rigurosament inexistents i, més encara, inimaginables). Això vol dir que el pas de la informació des d’una font o origen a una destinació, o punt de recepció, tan sols és possible si es produeix el viatge d’uns senyals (físics) que siguin aptes per impactar sensorialment en un objectiu donat i modificar-lo: l’oïda, la vista, el tacte, etc. Per principi, doncs, deixarem per a la ciència-ficció i per a la parapsicologia i altres disciplines recreatives les il·lusions que ens parlen de comunicació directa entre ments o esperits (la telepatia, per exemple), mai no provada empíricament.

Els signes, doncs, són objectes rigorosament perceptibles que tenen una propietat molt interessant i pràctica: ens parlen de coses que no són elles mateixes; és a dir, són vehicles de significat i és per això que, en el mateix moment en què són percebuts, ens porten més enllà. Això vol dir que, simplificant-ho tot d’una manera potser abusiva, en el nostre món trobem dues classes d’objectes: d’una banda, les coses que tenen existència per elles mateixes i, al costat, totes les realitats la funció de les quals és d’ésser mitjanceres que ens porten a altres realitats. Per exemple: hi ha un espai natural que val la pena de contemplar i, si cal, el panell amb un dibuix que ens indica «paisatge pintoresc»; o bé hi ha l’escola d’infants i el senyal en què apareixen unes criatures que corren carregades amb carteres (un senyal que, alhora, ens demana precaució als conductors perquè hi ha una escola ben a prop); o també l’espai reservat als tigres en un zoològic i el dibuix esquemàtic d’un tigre amb una fletxa que orienta pel camí corresponent.

En el cas del llenguatge, també ens trobem amb totes les realitats del món i amb les seves representacions mentals i, al seu costat i ben disponibles, les paraules que les designen i, doncs, que ens hi menen. I és clar que ningú consideraria que ja en tenia prou amb la contemplació del signe relatiu al paisatge; o que ja era suficient si enviava els seus fills a aprendre en el senyal de l’escola; o que trobaria que mirant el dibuix dels animals del parc ja hauria vist tot el que calia veure. De la mateixa manera, tothom sabem prou bé que un objecte verbal com aigua no apaivaga la set; que foc no escalfa; o que l’expressió arribaré puntual no garanteix l’acompliment d’una promesa.

Així doncs, hi ha objectes l’existència dels quals només té sentit si els prenem com a mitjancers que ens remeten a tot de realitats diferents. I, de manera natural, sembla que els humans som gent experta a distingir entre la realitat i els signes de la realitat. A més, no tenim cap problema pel que fa a la interpretació d’aquests segons, si són signes naturals com el fum o el terra mullat (o d’aprendre, amb graus de dificultat diferents, el significat dels signes artificials o convencionals, com els de trànsit o els pictogrames dels esports). I, amb això darrer, ja comencem a veure que no tots els signes són de la mateixa llei.



TIPUS DE SIGNES

Una taxonomia dels signes, ja tradicional i directament inspirada en l’obra de Charles S. Peirce, n’ha establert una classificació força raonable i realista: els signes o bé són naturals, o bé són artificials. Si són els primers, que evidentment tenen com a característica bàsica el fet que no han estat fabricats, ens trobem amb els INDICIS (o «índexs» o també «símptomes»). Com a exemples ben coneguts sempre se sol parlar del fum i de les petjades, que ens indiquen, respectivament, l’existència del foc i el pas d’algú. Altres exemples d’indicis són el riure, un nas arrufat o el balboteig, que ens transmeten informació sobre l’estat d’ànim d’una persona o sobre com es pren aquesta el que s’esdevé. També són signes indicials la tos, la temperatura elevada del cos, la taquicàrdia i qualsevol altra circumstància anòmala de l’organisme humà que els metges interpreten com a símptomes d’alguna afecció.

De fet, el nostre entorn és ple d’indicis, i nosaltres mateixos en produïm involuntàriament i de manera molt activa: la vermellor sobtada de la cara, la tremolor de les mans, l’alteració en el ritme i el to de la veu, la posició relaxada o tensa del cos… Fins i tot diuen que hi ha gent experta a copsar quan algú diu una mentida: de ben segur que són especialistes a captar i interpretar tot d’indicis. I també hi ha gent que hi té la mà trencada, ara pel que fa a la fabricació voluntària d’indicis: són els actors i actrius que han de comunicar a l’auditori els «estats d’ànim» dels personatges que interpreten; i que ho fan, necessàriament, enviant aquests tipus de senyals produïts amb la veu i amb els gestos i moviments del cos. Aquesta explotació interpretativa dels indicis introdueix un petit matís a l’afirmació anterior sobre la naturalitat (o no-fabricació) d’aquests primers senyals; però es tracta d’un cas especial de manipulació que no n’invalida la condició original (com tampoc ho fan el fum controlat pels indis de les pel·lícules o les petjades falses fetes per confondre uns perseguidors). I en tots els casos és clar que els indicis resulten informatius perquè són l’efecte d’alguna causa; és a dir, perquè hi ha una vinculació estricta entre el senyal i el referent (tant si no són intencionals, com si són manipulats pels humans).

En segon lloc tenim la parella formada per les icones i els símbols, que tenen una característica comuna que els diferencia dels indicis: no són naturals; és a dir, no els trobem espontàniament en la natura i, doncs, han de ser necessàriament fabricats pels humans. Però, dit això com a element que els agermana, cal indicar tot seguit que hi ha un tret que els diferencia clarament: si les icones estableixen una relació figurativa, o de semblança, amb allò de què ens parlen, els símbols són estrictament convencionals, fruit d’un pacte, com veurem més endavant.

Comencem, doncs, per les ICONES (o «imatges»); i també ho farem amb alguns exemples: aquí en són típiques les referències a la pintura figurativa (un retrat, una natura morta, un paisatge) o al cas de les fotografies, que tothom sap distingir perfectament dels seus referents en la realitat. També són icònics tot de signes d’orientació, com les fletxes que indiquen camins i sentits de la circulació; o els dibuixos a les portes dels lavabos, o els relatius a les cafeteries i restaurants; i els que remeten a instal·lacions de serveis públics com hospitals, museus, monuments històrics i artístics, telèfons, tallers mecànics, benzineres, aparcaments, etc. Val a dir que hi ha uns espais molt concrets que són el paradís obligatori de les icones: les grans estacions del transport públic i els aeroports, que serien llocs del tot inhòspits i desorientadors sense un bon dispositiu d’icones que identifiquin les direccions i els serveis. De manera paral·lela, un esdeveniment internacional de la magnitud d’uns jocs olímpics resultaria pràcticament inviable sense la típica col·lecció d’icones representatives de les diferents modalitats esportives.

Cal afegir-hi, a més, que així com dels indicis dèiem que resultaven informatius per la dependència estricta entre el senyal, o efecte, i la causa que els generava, en el cas de les icones la transmissió d’informació es produeix gràcies a la semblança que hi ha entre aquests senyals i allò de què ens donen notícia. Aquesta relació, però, pot presentar alguns problemes; perquè és evident que la semblança és qüestió de graus i davant determinades estilitzacions icòniques pot resultar confusa la referència d’alguns senyals (per exemple, els relatius al sexe a les portes d’alguns lavabos, o els que trobem a les etiquetes de la roba en què es donen indicacions sobre el tipus de rentat i de planxat).

En tercer (i darrer) lloc tenim els SÍMBOLS. I també en aquest cas començarem per enumerar-ne alguns exemples, com hem fet en els dos casos anteriors: un rectangle blanc inscrit en un cercle vermell indica «direcció prohibida»; una mena de figura sinuosa, a la part inferior de la qual s’afegeix un punt i que val per «signe d’interrogació»; un cercle blanc amb vores vermelles creuat per una recta en diagonal, també de color vermell, que representa de manera genèrica «prohibició»; les paraules taula que significa un tipus de moble, arbre que remet a un vegetal llenyós o blau que indica un color. En tots els casos ens trobem amb senyals que ni estan generats per allò que signifiquen, ni tampoc hi tenen alguna mena de semblança. I si funcionen com a senyals és, exclusivament, perquè en una comunitat humana, o en un espai cultural determinat, els usuaris han decidit, mitjançant un pacte, que uns objectes sensibles, dissenyats per ser usats com a senyals, tinguin el significat que s’ha convingut que tinguin. I aquest pacte o convenció podrà ser o bé explícit, com en el cas dels senyals de circulació, o bé tàcit i fruit d’una llarguíssima tradició, com passa amb les paraules d’una llengua (excepte amb les onomatopeies, que són icòniques, tot i que sempre estan mediatitzades pel sistema sonor de la llengua en la qual funcionen).

Aquestes darreres consideracions ens porten a una reflexió fonamental sobre l’estatut mitjancer dels signes. Com ja sabem, un element arribarà a la condició de signe només si remet a una altra realitat amb la qual haurà de tenir, òbviament, una vinculació força estricta perquè els receptors dels signes puguin descobrir-la de manera pràcticament instantània. En el cas dels indicis ja hem vist que el factor determinant que els constitueix com a signes és el fet que són l’efecte generat per una causa. Per la seva banda, també s’ha dit que les icones s’interpretaven gràcies a la semblança. Els símbols, però, només poden constituir-se com a tals si es produeix l’acord entre els usuaris i, doncs, tan sols resultaran operatius si es dóna l’aprenentatge corresponent. Val a dir que dels tres tipus de signes, els símbols són, sense cap mena de discussió, els que representen l’aportació humana més específica a la natura, si més no des del punt de vista de la comunicació.

Si contemplem ara comparativament la potència informativa dels senyals, els indicis bàsics i els símbols tenen un estatut privilegiat. Els indicis perquè són interpretables gràcies a l’experiència universal comuna (per exemple en el cas del fum, o dels tolls d’aigua, o de les petjades); i els símbols, perquè el pacte pot arribar a ser del tot explícit i fins i tot consolidat per lleis i sancions. En canvi, les icones són força perilloses des del punt de vista semiòtic perquè, com ja s’ha dit ara fa un moment, la semblança és cosa de més i de menys; o també perquè el senyal pot descodificar-se de maneres diferents. Per exemple, el dibuix d’una porta oberta podrà representar «sortida» o «possibles corrents d’aire» o «llibertat»; o bé unes balances podran fer referència a la «justícia», però hauran estat dibuixades o més grosses o més petites, o més equilibrades o decantades cap a un costat, o bé daurades o amb aspecte rovellat. És per això que, tot sovint, les icones han de ser sotmeses a pacte i a aprenentatge, com passa amb molts dels signes establerts pels codis de circulació.



UN ESQUEMA DE LA COMUNICACIÓ

Suposem que anem en un autobús urbà i que s’acosta la parada en què volem baixar. Haurem de prémer un mecanisme que emetrà un senyal acústic (i també visual) en el punt final de la instal·lació creada per complaure els viatgers; i aquest senyal serà captat pel conductor, el qual aturarà el vehicle en la propera parada i, a més, n’obrirà les portes. Aquest conjunt d’actes es pot traduir de la forma següent amb què iniciem la presentació d’un esquema de la comunicació força conegut, configurat per sis elements: un EMISSOR (el viatger) produeix un MISSATGE (el so del timbre) que arriba a un RECEPTOR (el conductor). Aquest missatge és fet per un senyal o un conjunt de senyals que tenen un REFERENT o més d’un («atureu l’autobús» + «obriu la porta») i que impliquen una significació que es pot interpretar si el receptor coneix el CODI (la norma pactada que associa un senyal amb el seu significat convingut). I, evidentment, perquè tot el procés de comunicació tingui èxit caldrà que el missatge circuli sense problemes entre l’origen i la destinació a través d’un CANAL (el sistema elèctric o la instal·lació per a l’avís).

Cal considerar que aquests sis elements són tots absolutament indispensables per tal que un acte de comunicació es pugui considerar reeixit, perquè si n’eliminem un qualsevol, aquest fet provocarà, per principi, el fracàs o la interrupció de l’acte comunicatiu. Els sis elements és habitual presentar-los en un esquema com el següent, inspirat en una proposta de Roman Jakobson:



Queda clar, doncs, que el fet del llenguatge es pot inscriure de manera natural en el marc de la comunicació. D’alguna manera, podríem suggerir que la continuïtat de l’espècie sapiens pot haver depès, en part, de la dimensió comunicativa pròpia de la nostra facultat lingüística; si més no, en tot allò que pot fer referència a la capacitat per avisar d’un perill o per transmetre indicacions i normes de supervivència. No obstant això, el panorama desplegat fins aquí sobre els senyals i la seva taxonomia ens queda molt curt si tenim present l’extraordinària complexitat dels missatges lingüístics que podem arribar a transmetre; i també si no oblidem la capacitat d’ambivalència, les possibilitats de mentir, de construir ficcions, etc., típiques de les llengües. A més, com anirem descobrint més endavant, el llenguatge juga un paper essencial com a creador d’algunes de les aportacions que els humans fem al món. Així doncs, tot aquest conjunt de factors ens suggereix que el llenguatge va molt més enllà de la funció estrictament comunicativa; sense negar-la, però.

* * *



TEXTOS, MATERIALS I REFERÈNCIES

La potència i la varietat dels indicis

«Els grans primats ja gaudim des de fa força milions d’anys d’un repertori d’expressions facials per comunicar submissió, sorpresa, amistat, hostilitat, afecte, alegria, tristesa, fàstic, engrescament o enjogassament que amb l’evolució cada cop guanyen més en refinament i grau de sofisticació. Una d’aquestes expressions, molt probablement l’expressió estrella, la de la cara ben relaxada, boca oberta i les dents de baix exposades és un gest universal amb un enfilall de funcions, de submissió, de reconciliació, d’afiliació o d’afecte, de benestar, tranquil·litzadora, d’enjogassament. L’emissor pot cercar, amb aquest gest facial, la inhibició de les seves tendències agressives, l’acoloriment d’una actitud espantadissa, les ganes de contactar o l’engrescament per participar en la interacció, sobretot si és un joc, i, en aquest cas, pot anar complimentada per una respiració més sonora, per certes vocalitzacions i, fins i tot, per un cert esvalotament corporal. En realitat hauríem fet el camí que hi ha del somriure al riure».

(SERRANO, Sebastià [2009]. La festa dels sentits. Barcelona, Ara llibres, pàg. 103-104).



Una cruïlla a Nolita, Manhattan, on es poden apreciar dos tipus de signes: les icones com la fletxa i la bicicleta i, fins a un cert punt, la posició dels rètols, correlativa a la direcció dels carrers; i també els símbols lingüístics en els noms de les vies urbanes.



En els mapes de carreteres són del tot indispensables els senyals de tipus icònic i, també, els estrictament convencionals. Dels primers, podem observar en aquest mapa l’indicador d’aeròdrom, el de les localitats amb una reducció esquemàtica del plànol urbà i també els relatius a la forma de les carreteres i dels rius. Els de tipus simbòlic, a més dels noms de lloc (o topònims), marquen els cims de les muntanyes, el nombre d’habitants o la categoria de les poblacions, els límits municipals i tot allò que se sol llistar sota el títol de «llegenda» o, precisament, «signes convencionals».



Les informacions meteorològiques que podem rebre a través de la televisió ens mostren, habitualment, mapes plens de signes icònics: sol, núvols, pluges, onatge, etc.



Pictogrames d’alguns esports olímpics en què es poden comprovar els límits a què pot arribar l’esquematització de les icones.

ECO, Umberto (1973). Il Segno. Milano, ISEDI (trad. cast.: Signo. Barcelona, Ed. Labor, 1976).

JAKOBSON, Roman (1958). «Linguistics and Poetics», dins SEBEOK, Thomas A., ed. (1960). Style in Language, Cambridge Mass., The MIT Press, pàg. 350-377 (trad. cat.: «Lingüística i poètica», dins JAKOBSON, Roman. Lingüística, poètica i altres assaigs. Barcelona, Ed. 62, «Clàssics del pensament modern», 1989, pàg. 37-78).

LECHADO, José Manuel (2003). Símbolos, señales y signos. Madrid, Espasa.

SERRANO, Sebastià (1984). De l’amor als signes. Barcelona, PPU.





3. EL LLENGUATGE ÉS MÉS QUE COMUNICACIÓ


L’esquema general de qualsevol acte de comunicació amb què es clou la lliçó anterior és, justament, un guió de mínims al qual s’ha d’ajustar la transmissió d’informació; i és per aquesta raó que l’esquema no especifica (ni diferencia) les característiques peculiars de cada acte comunicatiu concret. És clar, però, que quan ens aturem davant d’un semàfor amb llum verda no n’esperarem ni floritures, ni gaires matisos: podem passar a l’altra banda, i això és tot. Ara bé, si en una localitat travessada per una carretera amb trànsit excessiu, preguntem a un vilatà si podem creuar aquella via, és possible que només ens ho recomani en determinades circumstàncies, per llocs amb molta visibilitat i, sigui com sigui, sota la nostra estricta responsabilitat. I potser ens arrodonirà aquestes observacions amb el nombre d’accidents dels últims anys i amb la necessitat que sigui feta una variant que pacifiqui la vida local. El semàfor, però, no admet cap més informació que la pròpia d’un sistema de senyals ben simple, produït per un mecanisme no gaire complicat.

D’altra banda, el verd d’un semàfor pot ser més clar o més fosc, de llum més viva o més somorta; i en cap cas aquests matisos tindran una correspondència en el nivell del significat. En canvi, el to d’una veu pot introduir variacions sense límits, i molt rellevants, en la interpretació d’un missatge; fins al punt que una expressió objectivament insultant es podrà convertir en amical i, fins i tot, afectuosa (és el cas, per exemple, de Que n’ets, de cabronàs!, dit amb el to i l’expressió facial apropiats). Comencem a veure, doncs, que hi ha sistemes extraordinàriament simples (els semàfors i, en general, els indicadors del codi de circulació) i, de l’altre costat, alguns de molt complexos, sobretot els derivats de la facultat del llenguatge; és a dir, les llengües, en les condicions d’ús real, contextualitzat, pròpies de la vida de cada dia.



L’ABAST TEMÀTIC DEL LLENGUATGE

L’exemple de comunicació representat pel semàfor, tot i la seva innegable utilitat viària, és un no res absolutament ridícul si el comparem amb la riquesa fastuosa de les possibles modalitats de la comunicació lingüística, especialment les que comentarem tot seguit, concentrades en tres aspectes cabdals. En primer lloc, no hi ha cap altre sistema d’informació capaç d’abastar tants temes, perquè l’àmbit lingüístic de la referència no té límits coneguts. En una llengua podem parlar de la circulació i de les seves normes, sí; però també del cost de l’habitatge i, més en general, del de la vida; dels problemes de la nostra feina o professió; de l’última obra de teatre que hem anat a veure; del temps que, segons que diuen, farà demà; i d’un nombre il·limitat de temes que tenen referents ben concrets.

Però les llengües humanes són també perfectament hàbils per comentar i debatre sobre qüestions ben genèriques o abstractes: per exemple, aquelles a què Dante es referia com les més nobles i apropiades per a la creació literària; i d’altres com la llibertat, el civisme, la sinceritat, la compassió, la filantropia, i tot de característiques, qualitats, condicions, situacions, virtuts i vicis propis dels humans, també sense límits establerts. Més enllà, la porta sempre resta oberta per al discurs (parlat o escrit) sobre mons possibles i impossibles, fruit de la imaginació més potent (és per això que el plagi és una mostra eminent de poca confiança en la capacitat de la ment humana per a la ficció, i de poca consideració vers l’aptitud de les llengües com a vehicle privilegiat per expressar tot allò que un cervell sapiens pot arribar a crear de manera personal i intransferible).

En segon lloc, i com a explicació probable d’aquesta il·limitud lingüística, les llengües són constituïdes per un nombre finit d’elements, les combinacions dels quals permeten la producció d’un nombre teòricament infinit de missatges nous. Això és possible gràcies a unes construccions jeràrquiques de què ens ocuparem més endavant; unes estructures que el lingüista Noam A. Chomsky va identificar com els mecanismes que fan possible la creativitat. De fet, Wilhelm von Humboldt, en l’obra pòstuma (1836) sobre la llengua de Java, ja havia suggerit que la il·limitud del pensament humà tenia un paral·lel perfecte en el llenguatge: aquest —deia— «ha de fer un ús infinit de mitjans finits perquè és una mateixa la força que genera, alhora, el pensament i el llenguatge»; un llenguatge considerat com a sistema viu, més que no pas com a resultat fixat o mort.

I convé avançar, en aquest moment, que una part essencial de la creativitat lingüística és fonamenta en el fet que totes les llengües, sense cap excepció, són sistemes de nivells: amb molt poques unitats del nivell sonor (o, en el seu cas, gestual) es poden formar els milers d’unitats significatives que configuren la dimensió lèxica (noms, verbs, etc.) i les formes corresponents al nivell funcional (conjuncions, preposicions, etc.). El resultat de tot plegat és que qualsevol parlant té al seu abast els recursos que fan possible l’ús creatiu del llenguatge en la llengua —oral o signada— en què s’expressi.

En tercer lloc, totes les llengües (cadascuna com a concreció perfecta de la facultat humana del llenguatge) permeten constantment, i amb la màxima facilitat, la superació del temps present: cap parlant té problemes si ha de referir-se al passat o si ha d’avançar les seves expectatives i desitjos futurs. Tant si ho fem amb les formes verbals apropiades, com amb marcadors temporals de tipus adverbial, tots podem situar-nos amb moltíssima llibertat respecte del temps, sense estar condicionats pel present. Aquest tercer punt relatiu a la independència temporal sembla que ha pogut tenir una importància cabdal, decisiva fins i tot, en la pervivència i el gran progrés de l’espècie humana, perquè, d’una banda, l’expressió del passat ens ha facilitat el record (i, doncs, l’acumulació verbal de coneixements i de tècniques) i, a més, les formes del futur ens han permès fer tot de previsions, a curt, mitjà i llarg termini (unes previsions del tot efectives pel que fa a les estratègies de caça, a la provisió d’aliments i a l’organització d’unes migracions que ens van portar a tots els racons del món). Sembla que en la natura no es pot trobar cap altre sistema de comunicació amb què es pugui filar tan prim i, alhora, d’una manera tan potent quant a l’expressió del temps.



I MOLT MÉS QUE COMUNICACIÓ

La riquesa temàtica il·limitada, el fet que sigui un sistema combinatori que fa possible la creativitat i la llibertat de referència temporal són tres aspectes que singularitzen el llenguatge i el configuren com un mecanisme de comunicació d’una efectivitat incomparable. Però les llengües són alguna cosa més que instruments de comunicació o eines per a la transmissió d’informació. I ho veurem amb unes anotacions breus, també sintetitzades en tres punts que, tot s’ha de dir, encara no exhaureixen el llistat de les característiques del llenguatge.

Per començar, i en sintonia amb el que s’ha dit sobre el tractament del temps, sembla que una llengua juga un paper fonamental en la consolidació memorística del nostre passat i en la fixació del records, perquè dóna forma narrativa a tot de situacions viscudes. I és clar que tenim imatges directes dels moments passats amb la persistència de les impressions sensorials corresponents (visuals, auditives, olfactives, etc.); però també és cert que, en graus variables, recordem situacions del passat perquè ens n’hem fet un guió verbal que ens hem anat repetint. O, en altres casos, perquè hem bastit tot de records de la nostra infantesa gràcies a la narració que, per exemple, ens n’han fet els nostres pares. En la mesura, doncs, en què el llenguatge coadjuva al record del nostre passat, és innegable que contribueix a la construcció de la nostra identitat i, fins a un cert punt, és responsable de la dimensió històrica de la nostra persona.

A més, el llenguatge és l’instrument privilegiat de l’autoexpressió i hi col·labora decisivament com a eina del diàleg interior. Sigui el que sigui el que passi en el nostre entorn, i sense negar la incidència de les influències múltiples que ens poden impactar i fins i tot aclaparar, és també cert que tothom pot construir un reducte intern relativament independent de les pressions externes. I cap dictadura podrà impedir la rebel·lió interior; paral·lela, potser, a les claudicacions exteriors (i a la mala consciència que aquesta dualitat pugui generar). En aquest territori de portes endins, el llenguatge fa possible que siguem els nostres propis acompanyants, perquè serà del tot habitual que verbalitzem el nostre discurs interior. És per això que existeix la subvocalització o els anomenats «moviments subvocals» (que també es donen quan llegim en silenci), consistents en la presència d’una activitat articulatòria atenuada, però mai del tot suprimida; de manera que els òrgans fonatoris, especialment la punta de la llengua, realitzen els seus moviments sense produir resultats audibles (però sí registrables mitjançant determinades tècniques d’exploració). És per això que podem afirmar que, quan pensem, parlem.

La tercera i darrera característica del llenguatge, que el situa també més enllà de la funció estrictament comunicativa, és d’una importància incalculable pel que fa a la constitució de la nostra espècie Homo sapiens, perquè defineix amb molta precisió la posició que ocupem en el món com els únics éssers que tenim la possibilitat d’ordenar-lo, de narrar-lo i de ser conscients del lloc que ocupem en el marc de la natura. Aquesta dimensió constitutiva del llenguatge ens donarà feina de manera especial en la propera lliçó, perquè la visió humana del món és possible, en bona mesura, gràcies al llenguatge, que dóna forma a alguns trets singulars de la nostra condició.



ÉS, DONCS, PERFECTE EL LLENGUATGE?

Aquesta és una pregunta que sovint té diferents versions afirmatives; i també algunes de negatives. Pel que fa a aquestes, tothom ha sentit a parlar, alguna vegada, de la «presó» o dels «límits del llenguatge»; o d’un déu entremaliat que va voler fer un regal enverinat als humans i els va donar el llenguatge perquè s’hi enredessin sense remei. És la posició pessimista que, en alguns casos, podria tenir com a origen o bé el desconeixement de les possibilitats expressives de les llengües o, senzillament, la mandra per treballar, amb calma i a consciència, la prosa de creació. També és cert que el món de les sensacions múltiples pertany a un domini personal difícilment transferible; i res no ha de garantir-nos que els sentiments, que són individuals i irrepetibles, hagin de poder trobar una versió exacta en l’àmbit comú de l’expressió verbal (déu n’hi do, però, el que n’han arribat a fer les figures més destacables de l’art literari quan s’han posat a descriure els sentiments). Sigui com sigui, cal no demanar a la facultat lingüística que resolgui tots els problemes i contradiccions de la humana existència. I si algú insisteix a remarcar els límits del llenguatge (com per exemple constatant que en cap llengua existeix un nom comú que designi, alhora, l’ull esquerre i el dit gros del peu dret), que es consoli pensant que aquests «límits» expressen allò que un humà qualsevol pot ésser i pot fer: Mozart i Einstein inclosos. Són, doncs, «límits constitutius» més enllà dels quals no hi ha res.

És, però, més freqüent la versió positiva amb què molts han (hem?) lloat la perfecció del llenguatge i l’han considerat una mena de punta esmolada de l’expressió, com si fos el súmmum a què es pot arribar, sense cap altre equivalent en el món conegut. I bé, a l’hora del cafè i de les converses informals és legítim que parlem amb un bon marge de tolerància per a la imprecisió i el subjectivisme; però des d’un punt de vista científic, o mínimament rigorós, la resposta a la pregunta inicial ha de ser aquesta: el llenguatge, per molt que ens el puguem estimar, és allò que és i no admet comparacions amb altres formes de comunicació que podem trobar a la natura. Perquè els humans, tot i que ens autoadjudiquem l’etiqueta de sapiens, no som la fletxa capdavantera de l’evolució. De fet, i vistes les coses en el seu context, els talps (per no dir les rates de claveguera) estan tan perfectament adaptats al seu entorn com els humans als nostres espais. I el sistema comunicatiu dels dofins o el de les ratapinyades també sembla que acompleix totes les condicions necessàries per a la supervivència de les espècies respectives; com el llenguatge en el cas dels humans.

Cal, però, considerar un parell d’exemples que ens podrien donar motius per detectar possibles imperfeccions en el llenguatge i, per extensió natural i concreta, també en les llengües. El problema és el següent: en principi, un sistema ideal per a la transmissió d’informació hauria d’estar formar per un seguit d’unitats diferents (signes o senyals), cadascuna de les quals es trobaria associada a un significat (i només un). Així doncs, al senyal A li correspondria el significat 1; al B, el 2; al C, el 3; i així en tots els altres casos. Això vol dir que hi hauria una relació estricta entre cada senyal i el seu significat, sense cap mena de confusió possible. En canvi, sembla que és una característica universal en les llengües l’existència de la sinonímia i de la polisèmia que, a primer cop d’ull, crearien greus desajustaments en el sistema: en el primer cas, perquè dues o més paraules tindrien el mateix significat; en el segon, perquè un únic mot ens remetria a més d’un sentit. Mirem-nos-ho amb una mica de paciència.



DOS CASOS DE DESAJUSTAMENT?

Una realitat evident és que, en qualsevol diccionari, existeix l’entrada corresponent a sinonímia, en què s’apunta a la «relació d’identitat de significat entre dos mots» o, si més no, a una semblança molt marcada. Més encara: en qualsevol biblioteca o llibreria podem trobar un bon feix de volums que duen com a títol Diccionari de sinònims, raons per les quals ara tot seguit hauríem de sentenciar que les llengües fan un ús massa alegre dels senyals, perquè és un excés manifest tenir dues o més unitats que valguin exactament el mateix. Per exemple, si obrim un d’aquests diccionaris per l’entrada atrevir-se, hi trobarem com a sinònimes les paraules i expressions següents: gosar, permetre’s, fer l’ardidesa de, tenir el coratge de, arriscar-se, desvergonyir-se i tres o quatre més.

Però, davant d’un panorama com aquest i ja a primer cop d’ull, és clar que podem començar a dubtar de l’equivalència significativa de totes aquestes paraules i construccions. A més, una prova de la similitud o dissimilitud hauria d’incloure la verificació de les seves possibilitats operatives, per la qual cosa hauríem de comprovar si encaixaven (o no) de manera natural en els mateixos contextos: atrevir-se a parlar en públic, sí; desvergonyir-se a parlar en públic, probablement no. Algú, però, podria argumentar a favor d’algunes altres parelles, oftalmòleg i oculista, per exemple, com a candidates ideals a la condició de sinònimes. Però de seguida podríem rebatre’l indicant-hi que mai s’organitzen congressos internacionals d’oculistes; sinó d’oftalmòlegs, o d’oftalmologia (i el mateix passa amb la parella odontòlegs i dentistes). La qual cosa vol dir que sempre hi haurà diferències de registre o de condicions d’ús, ateses les circumstàncies més o menys formals en què operen els mots, la qual cosa vol dir que, ara sí, la semblança aproximada (i mai la identitat total) permet expressions més ajustades, a més de variacions estilístiques i d’un ús més adequat a les exigències de cada situació (més solemne o més col·loquial, segons els casos).

L’altre tipus de presumpte desequilibri o desajustament dels sistemes lingüístics és la polisèmia, definida habitualment com la «propietat per la qual una unitat lèxica té més d’un significat». I és de justícia, en aquest cas, que donem de grat tota la raó als diccionaris, perquè sembla fora de dubte que la polisèmia és un fet evidentíssim en les llengües (ara sense entrar en la distinció, interessant d’altra banda, sobre els seus orígens històrics). Tenim, doncs, que hi ha un ratolí que es menja el formatge i un altre amb què desplacem la fletxeta per la pantalla de l’ordinador; un coma irreversible, una coma amb què separem la llista dels adjectius, una altra on podem sembrar-hi cols i una més, finalment, que fa referència al cabell i, per extensió metafòrica, s’aplica a alguns fenòmens òptics. També trobem el gat que miola i un de segon que ens permet canviar la roda del cotxe sense gaire esforç; articles de rebaixes, del codi civil i gramaticals (ves quines coses tan diferents); operacions quirúrgiques, bèl·liques i financeres; i centenars, potser milers, de casos semblants que abonarien l’opinió dels que, al començament, parlaven d’aquella divinitat entremaliada que s’entestava a organitzar-nos una cerimònia de la confusió.

La cerimònia, però, s’acaba tan bon punt abandonem la solitud antinatural de les paraules, la seva col·locació aïllada en els nínxols de la necròpolis lèxica, i ens les trobem ben vives funcionant en companyia i en situació; és a dir, en contextos lingüístics i en les circumstàncies reals de l’ús comunicatiu, respectivament. I és aquí que la polisèmia potencial s’esvaeix, d’entrada, si l’escrit en què apareix la paraula operació tracta de medicina, o d’estratègia militar, o de borsa (o si la mateixa paraula sona en un hospital, en una caserna o en un banc). I com que només excepcionalment es podrà presentar un dubte pel que fa al significat, pagarà la pena de mantenir aquests quasicomodins polisèmics que, d’altra banda, suposen un interessant estalvi natural de peces lèxiques. Per exemple, en el cas de les cinc paraules anteriors (ratolí, coma, gat, article i operació), si el sistema hagués optat per una correspondència estricta entre un senyal (A) i un significat (1), hauríem necessitat, en total, catorze paraules. Amb la qual cosa el cabal lèxic d’una llengua s’hauria d’haver triplicat, aproximadament, cosa que hauria representat una càrrega brutal sobre la memòria dels parlants. Ves per on, els presumptes defectes de les llengües se’ns han tornat virtuts indiscutibles.

* * *



TEXTOS, MATERIALS I REFERÈNCIES

Chomsky i la potència creativa del llenguatge

«Quan estudiem el llenguatge humà, ens estem aproximant a allò que alguns anomenarien l’essència humana, les qualitats distintives de la ment que són, pel que sabem, específiques dels humans i que són inseparables dels moments cabdals de l’existència humana. És per això que el seu estudi és fascinant i, alhora, decebedor. La decepció sorgeix perquè, tot i els grans avenços en la investigació, encara som tan incapaços com sempre d’arribar a entendre la qüestió central del llenguatge humà que, en la meva opinió, és aquesta: qui domina una llengua és capaç d’entendre un nombre indefinit d’expressions que no formen part de l’experiència lingüística del parlant, i que no tenen semblança física ni són anàlogues a les expressions que formen part del propi bagatge lingüístic; a més, el parlant té l’habilitat de produir, amb més o menys facilitat, expressions semblants en les situacions apropiades, independentment de la novetat i al marge de la presència d’estímuls detectables; també, el parlant té l’habilitat de ser entès pels altres que comparteixen amb ell aquesta misteriosa habilitat. Així doncs, l’ús normal del llenguatge és una activitat creativa. I aquest aspecte creatiu de l’ús normal del llenguatge és un fet fonamental que diferencia el llenguatge humà de qualsevol altre sistema de comunicació animal».

(CHOMSKY, Noam A. [1968]. «Form and Meaning in Natural Languages», dins Language and Mind. Nova York, Harcourt, Brace Jovanovich, Inc. 1972, citació a la pàg. 100. Traducció al català de JT [hi ha ed. cast.: El lenguaje y el entendimiento. Barcelona, Planeta-Agostini, 1980, pàg. 171]).

Una història que no s’acaba mai

En teoria, la frase més llarga no existeix, gràcies a la capacitat combinatòria que és típica de les unitats d’una llengua qualsevol. Aquest és un aspecte essencial de l’ús creatiu del llenguatge (tot i que, ara i aquí, ens n’estalviem la formulació més tècnica vinculada a la recursivitat). Un exemple informal:

1) He arribat.

2) He arribat, ara fa un moment.

3) He arribat, ara fa un moment, pel carrer dels Til·lers.

4) He arribat, ara fa un moment, pel carrer dels Til·lers, que estava preciós.

5) He arribat, ara fa un moment, pel carrer dels Til·lers, que estava preciós perquè ja havien brotat les flors blanques.

6) He arribat, ara fa un moment, pel carrer dels Til·lers, que estava preciós perquè ja havien brotat les flors blanques que, tot s’ha de dir, feien una olor una mica marejant, sobretot si has sortit de casa amb l’estómac buit, a causa de les presses perquè ja arribaves amb retard; i és que…



Wilhelm von Humboldt (1767-1835) va avançar amb molta perspicàcia les relacions estretes entre el pensament i el llenguatge (i el caràcter creador d’aquest).



Noam A. Chomsky (Filadèlfia, 1928), un dels lingüistes més il·lustres de tots els temps, va regirar les investigacions sobre la nostra facultat, remarcant l’aspecte de la creativitat i dirigint l’estudi vers el centre creador del llenguatge, més que no pas cap als productes resultants, com havia fet gairebé tota la tradició gramatical anterior.





4. LLENGUATGE I CONEIXEMENT: EL MODEL HUMÀ DEL MÓN


En una de les seves conegudes Faules, Isop, que va viure a l’antiga Grècia ara fa dos mil sis-cents anys, va tenir la bona pensada de parlar-nos d’una cigala i d’una formiga, de tarannàs ben contraposats. La primera, alegre, artista i confiada, vivia al dia sense amoïnar-se pel futur; la segona, en canvi, treballadora, responsable i previsora, anava acumulant menjar per quan arribés l’hivern (també, però això és una interpretació potser esbiaixada, vitalista la cigala i insolidària la formiga, massa entestada a passar comptes als altres i a retreure a la seva veïna cantaire el poc esforç que, un cop arribat el mal temps, l’havia portada a una situació ben precària). Al cap i a la fi, bestiaris i moralitats. Però ves a saber si la formiga hauria pogut fer la seva feina sense música de fons.



CADA ESPÈCIE, UN MÓN

L’únic cert, però, és que ni les formigues, ni les cigales, ni tampoc les abelles, mai no han parlat; són, exactament, uns insectes; això sí, amb una dimensió «social» molt marcada. Uns himenòpters que, sense assemblees ni votacions, s’agrupen jeràrquicament per fer treballs col·lectius i que es comuniquen olfactivament mitjançant feromones: substàncies químiques amb què es transmeten informacions com, per exemple, on hi ha el menjar, on un perill i quin és el camí que mena de tornada al niu o lloc d’origen, sigui en un clot, en un arbre o en qualsevol altre indret construït a posta o bé aprofitat. I és força raonable pensar que, al seu nivell, les formigues bé han de tenir un model propi del món, una imatge que els arriba gràcies a l’estructura del seu organisme i, molt especialment, a partir de les seves entrades sensorials; un model configurat per les seves experiències: pel que sembla, un món d’olors i de contactes, molt principalment.

A més, i posats a imaginar la «concepció del món» pròpia de les formigues, també podríem suposar, ara en negatiu, que l’univers en què viuen (i que experimenten) no és una construcció conscient; i, doncs, que les seves accions sobre el medi en què viuen no són el resultat de decisions que han pres d’una manera deliberada; ni individual, ni col·lectiva (no tenen, per exemple, la voluntat entremaliada de secretar feromones per confondre el personal). Com diem sovint, parlant en general dels animals, allò que fan «ho fan per l’instint», cosa que es podria deduir, a priori, ateses les dimensions i la configuració del seu sistema nerviós. I així com passa amb les formigues, també cada espècie animal ha de tenir la seva «concepció o model del món» (el seu «saber estar-hi»); en cas contrari, la supervivència de les espècies no estaria garantida perquè fallaria la interacció d’uns éssers vius amb el seu medi. Ras i curt: si les formigues perdessin, de cop, la capacitat de generar feromones, el seu futur individual i col·lectiu seria qüestió de poques hores.

Els humans, ni millors ni pitjors que les formigues, almenys des del punt de vista general i atzarós de l’evolució, també tenim una concepció del món, evidentment mediatitzada per les característiques del nostre organisme i, molt especialment, pel nostre cervell i les nostres entrades sensorials. I el problema, ara, és intentar esbrinar si la facultat lingüística que ens ocupa també fa un paper en el disseny bàsic del món que, per força i en els aspectes essencials, ha de ser comú a tots els membres de l’espècie sapiens: set mil milions d’exemplars en tots els racons imaginables del nostre planeta (i en això darrer també ens assemblem a les nostres petites amigues). Posats, doncs, a esbrinar el paper que pot fer el llenguatge en la visió humana del món, hi ha almenys quatre camps en què la nostra condició verbal sembla que ha de jugar un paper indispensable en la manera com els humans donem forma a la realitat i segellem amb un estil propi les nostres experiències.



PRIMER: CLASSIFIQUEM I ORDENEM EL MÓN

En primer lloc, perquè els sapiens som les úniques criatures que tenim el do natural de designar les realitats del món, gràcies a la presència dels noms. Aquesta capacitat designativa, o d’atribució de noms, té una versió molt singular en l’existència dels substantius comuns, cosa que veurem a partir d’un exemple esfereïdor proposat per John Locke. Deia el filòsof anglès, al seu Essay de 1690, que s’havia donat el cas, més que sorprenent, d’algunes persones molt especials, com el d’un general que se sabia de memòria els noms de tots els soldats del seu exèrcit. Però Locke no es manifesta gaire sorprès davant d’aquesta habilitat i hi afegia que també cadascuna de les fulles de tots els arbres del món podria tenir el seu nom propi. Més encara, i de manera gairebé aberrant i provocadora de malsons, deia que també podrien tenir-ne un tots i cadascun dels grans de sorra de totes les platges del món. Arribats, però, a aquest extrem Locke es veia obligat a prendre una mica de seny: els humans, davant les fulles i els granets de sorra, no havíem triat la via de la nominació individual sinó que, tot i tenir a la nostra disposició els noms propis, havíem optat espontàniament per l’ús dels noms comuns, que no són ni més ni menys que noms de classe o de grup. Així doncs, Locke ens tornava el seny i a partir de les classes «persona», «fulla» i «granet (de sorra)» ens en sortíem molt bé: els noms comuns ens fornien d’un procediment molt econòmic, en la mesura en què ens ajudaven a no carregar la memòria fins a límits immobilitzadors.

El més interessant de tota aquesta història, però, és que, gràcies a aquestes paraules que etiqueten els grups, classifiquem i subclasifiquem el món i, en lloc d’haver de retenir els noms de milers de milions de realitats particulars, ens hi podem referir mitjançant uns quants centenars (o uns pocs milers) de noms de classe o de grup a partir del nostre arxiu de noms comuns. D’aquesta manera, els milions de cadires seran cadira; tots els cotxes, cotxe, i tots els rius, riu (i, en cas que sigui útil o necessari, també podrem singularitzar un membre de la classe general assenyalant-lo amb un nom propi). Tot això vol dir, a més, que quan parlem a un infant li estem presentant un món amb tot de realitats agrupades o classificades, amb les etiquetes nominals que hi corresponen ben enganxades; de manera que és gràcies a la llengua en què concreten la seva facultat que els infants no es perden en un univers caòtic (tot i que algunes criatures, de manera ben natural, diuen bub-bub del gos, del gat i del cavall; però això dura ben poc i, d’altra banda, respon a una altra generalització: de moment, són bub-bub tots aquells animals que tenen quatre potes).

Les llengües, doncs, donen fe d’una tasca de classificació dels objectes del món que és pròpia (i potser exclusiva) dels humans. Però, a més, aquesta feina es fa extensiva a les qualitats, accions, esdeveniments i situacions de tot de realitats. I és en aquesta línia que tots tenim, per exemple, un concepte de la fredor i de l’amargor, sancionats i fixats lèxicament per les paraules fred i amarg, respectivament. I també és evident que una bona munió d’accions diverses queden reflectides, i agrupades, en un verb genèric com treballar; o que unes determinades activitats es poden sintetitzar amb paraules com llegir, menjar, caminar, etc. malgrat la varietat de les persones i dels detalls que puguin intervenir en cada acció concreta. En aquesta direcció, cal remarcar que fins i tot hem arribat a confegir paraules per al·ludir a entitats exclusivament mentals, com passa en els casos de justícia, honestedat, corrupció, amor, odi i moltíssimes més que no tenen cap correspondència física amb objectes del món (no podem anar a un mercat per demanar mig quilo de justícia, dos-cents grams d’honestedat i lliura i mitja de felicitat).

En el capteniment d’altres espècies animals no hi trobem res que es pugui comparar amb això i, doncs, cal pensar que el llenguatge és un instrument indispensable en la configuració d’aquest panorama de classificacions i també en la creació dels conceptes abstractes o, si més no, en la seva consolidació lèxica que ajudaria a definir amb més precisió les construccions estrictament mentals (i a socialitzar-les gràcies a la capacitat comunicativa del llenguatgte). Per posar-ne només un cas, cal tenir present que sovint hi ha qui es baralla usant paraules com honor, com si l’honor fos una entitat de consistència marmòria. I és que l’honor es «guanya» o es «perd» com si fos un objecte; i també és cert que més d’un ha arribat fins i tot a perdre la vida… per tal de no perdre l’honor.



SEGON: AÏLLEM LES PERCEPCIONS

Tenim ara el terreny adobat per fer una passa més (la segona de les quatre anunciades) que ens permeti continuar esbrinant com els humans, gràcies al llenguatge, configurem el món a la nostra mida. Aquesta nova passa ens ha de portar des de les unitats lèxiques amb què classifiquem i ordenem la realitat (o, en el seu cas, la creem) fins a la convivència que es produeix entre aquestes peces del vocabulari; i per aquest camí, doncs, arribem a la fase inicial i elemental de la composició o sintaxi. Jo puc parlar d’un llibre blau, del cel blau, de la mar blava o del tramvia blau. I no tan sols he aïllat una característica o qualitat com la «blavor», sinó que també l’he poguda aplicar a entitats ben diferents fent un típic acte de predicació; és a dir, d’assignació d’un concepte («blavor») a un altre concepte («llibre», «cel», etc.), com quan afirmem que la poma és dolça, o quan diem que la vaca pastura.

La vaca pastura és, justament, l’exemple que va proposar l’eminent lingüista Derek Bickerton, a la seva obra Language and Species, per il·lustrar un cas ben especial amb què es certifica, d’una manera que no admet controvèrsia, una modalitat exclusivament humana d’expressar (i potser de concebre) la realitat: l’estructura de la predicació lingüística. Diu Bickerton que l’escena descrita per aquesta frase, en el món real, és un tot perfectament integrat i que nosaltres no podem percebre una vaca en estat pur perquè l’animal o bé estarà pasturant, o dormint, o caminant, o fent qualsevol altra cosa. A més, caldrà afegir-hi, a l’observació de Bickerton, que tampoc podrem trobar en la natura, de manera independent, el fet de pasturar, el de dormir, o el de caminar, sense veure’l associat a un animal. No obstant això, en les llengües fem una separació ben radical que, un altre cop, és a la base mateixa de la predicació: hem aconseguit, doncs, un aïllament conceptual ben curiós des del punt de vista lèxic; un aïllament que juga en paral·lel amb l’operació típicament humana que coneixem amb el nom d’abstracció; és a dir, de separació. I, en una segona fase, un cop consolidat l’aïllament lingüístic, és la convivència de les paraules que ens permet tornar a la integració inicial: la vaca pastura.

Amb paraules de Bickerton: «la distinció entre el subjecte i el predicat en el llenguatge és tan fonamental i bàsica que val la pena de remarcar que no es correspon a res més en el món de la natura». I suggereix l’autor que, més que per una raó d’economia, aquesta separació podria tenir l’origen en el fet que primer van aparèixer els conceptes-paraules referits a coses; i més endavant els que expressaven les conductes i els estats. Explicació en tot cas discutible perquè, com també reconeix Bickerton, si existís una paraula específica per a cada entitat i el seu estat (o les seves accions), el lèxic de les llengües creixeria fins a magnituds incalculables.

Hi ha, però, una explicació més plausible i natural: els primers humans van entendre que una mateixa acció (o un mateix estat, dormir, per exemple) es podia atribuir a una vaca, a un lleó o a qualsevol altre animal en circumstàncies semblants; o també que un mateix color es podia associar amb tot de realitats diferents, etc. En definitiva, la distinció, al marge de qüestions purament econòmiques, tindria el seu origen i causa en un cervell sapiens perfectament equipat i hàbil per detectar semblances aplicables a les diferències. Vet aquí, molt probablement, l’explicació de l’existència, en totes les llengües, d’estructures com la de subjecte i predicat, o la de nucli i complement, tan rendibles i pràctiques, que ens serveixen de manera universal per parlar de les coses (persones incloses) i de les seves accions, estats i característiques.



TERCER: FEM APORTACIONS A LA NATURA

El món és generós de mena; i la natura, magnànima, ens ha ofert una varietat extraordinària de formes minerals i d’espècies vegetals i animals que han fet sempre les delícies de la gent apassionada per la taxonomia, des dels temps de genis com Linné i Cuvier fins als nostres dies. Hi ha, però, algunes realitats que, de manera sorprenent, ni les trobem en jaciments pregons, ni les veiem brollar de la terra, ni surten d’un ou o es van desplegant lligades a una placenta fins que arriba el moment d’anar fent, de manera relativament independent. Són realitats que només tenen existència perquè els humans les hem creades gràcies a la parla. Mirem-nos, doncs, ara mateix, aquesta capacitat creadora que és la tercera característica que haurem d’afegir a les dues operacions que ja coneixem: a la potestat humana de donar noms i també a l’habilitat que ens permet fer construccions predicatives.

Algú obre la boca i diu: la carretera està tallada perquè hi ha hagut una allau. I és clar que, al món, hi trobem carreteres i també muntanyes i allaus com a entitats reals i independents dels nostres universos mental i lingüístic; però també és cert que enlloc de la natura podem ensopegar amb un perquè de carn i ossos. És per això que, davant de l’existència d’un perquè tenim tot el dret del món a dir que aquesta peça (una conjunció) és una aportació exclusiva que els humans fem a la varietat exuberant del món natural. I val a dir que la carretera és del tot aliena al fet que a la muntanya s’hi hagi produït un esllavissament; de la mateixa manera com la muntanya no ha tingut en cap moment la malpensada de fer-li una bretolada, a la carretera. La muntanya, l’allau i la carretera, doncs, van cadascuna pel seu cantó; i la relació ocasional que descriu la frase ha estat estrictament atzarosa i absolutament al marge del desig, de la voluntat o d’una feina planificada. És per això que mai ningú no ha portat una muntanya davant d’un tribunal.

És, doncs, la ment humana, amb l’ajut decisiu del llenguatge, que marca una relació entre la muntanya, l’allau i la carretera. Una relació que, en aquest cas, s’expressa amb una marca causal (perquè), com també es podria haver formulat de manera consecutiva (Hi ha hagut una allau i, doncs, la carretera està tallada), o bé amb una juxtaposició ben lacònica (La carretera està tallada. Hi ha hagut una allau). Sigui com sigui, som els humans que hi veiem una connexió predominant de causa i efecte que, en casos de mania persecutòria declarada, podria arribar a la personificació de la indignació: Maleïda muntanya! Ens has ben fotut el cap de setmana! Una contribució més, aquesta també exclusivament humana, a la producció d’objectes.

Així doncs, tenim un element més que podem afegir a la configuració específicament humana del món. Una configuració certificada per l’existència, en totes les llengües, de marcadors de la causa, de la conseqüència, de la finalitat, de la condició, etc.; un capítol que les gramàtiques han recollit tradicionalment, i sàviament, en el capítol corresponent a la presentació de les frases compostes, o complexes, formades per oracions que tenen la propietat d’incorporar-se a altres oracions. I, una vegada més, no caldria ni dir que res de semblant es pot trobar al marge de la dimensió humana: aquesta aportació és, doncs, un fet únic a la natura. I és exclusiva de l’espècie sapiens.



QUART: NARREM EL MÓN

En la nostra revisió d’alguns aspectes insòlits del llenguatge (els que ens permeten parlar de tot d’objectes que no trobem en cap altre domini del món) ens hem concentrat, predominantment, en les unitats lèxiques i també en les primeres combinacions bàsiques que es poden donar entre aquestes peces significatives. I cal dir que, ben sovint, encara trobem avui persones que associen el llenguatge només amb les paraules, com si les llengües no fossin res més que col·leccions d’ítems lèxics, tal i com els podem veure, a primer cop d’ull, en els diccionaris. Però Edward Sapir, un dels lingüistes més eminents (i més humanistes) de tots els temps, ja ens va advertir, de manera ben sentenciosa: «L’estudiós del llenguatge no hauria de cometre mai l’error d’identificar una llengua amb el seu diccionari». I ho va escriure l’any 1921.

Si les llengües no fossin res més que col·leccions de paraules associades a objectes o a situacions (noms i verbs, per exemple), potser sí que la diferència entre el nostre llenguatge i alguns sistemes de comunicació animal mitjançant crits codificats (tema de què ens ocuparem ben aviat) seria només una qüestió de grau, un problema més aviat quantitatiu: els humans fem allò mateix que fan els ximpanzés —podríem dir— però amb més unitats. La realitat, tanmateix, és que les nostres paraules no tenen sentit si no és perquè permeten la construcció de seqüències superiors; i, a més, moltes de les entitats del vocabulari no es poden concebre si no és com a elements que estan convocant altres unitats. Per exemple, una peça lèxica com el verb traslladar no es pot entendre de cap manera si no apareix alhora (en el text o, si més no, en la ment dels parlants). ALGÚ que trasllada ALGUNA COSA des d’un ORIGEN a una DESTINACIÓ. O el verb donar és del tot inintel·ligible si prescindim d’un OBJECTE que passa d’un DONANT a un BENEFICIARI.

És per tot això que ara cal que ens referim a allò que ja hem començat a plantejar amb el tema de la predicació i també amb l’expressió de la causa i amb altres tipus de construccions oracionals. Perquè, comptat i debatut, el component més característic i exclusiu del llenguatge és aquesta quarta dimensió: la configurada per la sintaxi, o gramàtica, entesa com el conjunt de recursos que tenen totes les llengües per acompanyar el decurs del pensament i per subministrar les estructures formals que fan possible allò que, ara sense tecnicismes, pot ser considerat com la capacitat narrativa dels humans. La sintaxi d’una llengua és el conjunt dels procediments que, en un primer pas, permeten la unió de diferents unitats en el marc oracional d’acord amb normes no escrites, ni promulgades, que tenen el seu origen en l’estructura de la ment humana i en l’ús de la comunitat dels parlants d’una llengua. Extensivament, es pot considerar també que la sintaxi regula les condicions de bona convivència entre les diferents oracions que integren un text (oral o signat, en primera instància, i també escrit).

Com veurem més endavant, una llengua és formada per un conjunt d’unitats i de procediments de construcció que s’esglaonen en nivells diferents i que ens porten des del so fins al significat. Això vol dir que tant la proferència més quotidiana com el discurs més eloqüent, i també el poema més innovador, la conversa més cooperativa o la novel·la que més ens enganxa estan formats d’unitats que s’amotllen a unes regles constructives que els parlants han establert sense cap decisió conscient, en la majoria dels casos. Unitats i regles, doncs, configuren la sintaxi (o gramàtica), assumida per la col·lectivitat; i són la garantia última de la intercomprensió. I es pot afirmar amb contundència que la comunitat de parlants és possible, molt principalment, gràcies a la coincidència d’un grup en la interiorització o apropiació de les mateixes unitats (sonores, lèxiques, etc.) i de les mateixes regles constructives (sintaxi).

Per descomptat, aquesta dimensió sintàctica és del tot inexistent en el món animal, excepte en el cas dels sapiens. Cap altra espècie coneguda pot fer combinacions amb unitats significatives per tal de construir seqüències complexes, si més no fora del laboratori. De manera que, com ja es podia intuir, és la sintaxi el quid de la qüestió si el que volem és determinar un aspecte cabdal (no pas l’únic, és clar) que ens permeti definir la humanitat de manera específica. Homo loquens és, doncs, la versió lingüística i comunicativa de la nostra etiqueta científica Homo sapiens. O, si volem ser encara més precisos (i menys solemnes), també podem dir que no som res més que Mones (gènere) gramaticals (espècie).

* * *



TEXTOS, MATERIALS I REFERÈNCIES

La dimensió analítica de les llengües

«Considerem unes frases senzilles com una vaca pastura o bé un ocell vola. Si observem en la realitat els fets expressats per aquestes frases ens adonarem que, en un cas i en l’altre, configuren una imatge única: la d’uns animals i, alhora, allò que fan. I podríem concebre una llengua en què les coses s’expressessin de manera absolutament diferent. Per exemple, en les llengües signades [dels sords] seria possible fer un gest manual que signifiqués ocell i, alhora, estendre la mà amb el moviment d’una onada per indicar volar. Però el fet significatiu és que, si més no en la forma nord-americana de la llengua signada, no s’aprofita aquesta possibilitat. El que hi ha és el signe d’ocell seguit d’un altre que significa volar. Dit d’una altra manera, tant en les llengües de signes com en les orals se segueix el patró marcat per la facultat humana, que és el que existeix en totes les llengües».

(BICKERTON, Derek, citat tot seguit).



John Locke (1632-1704), una figura històrica de la filosofia empirista, també es va interessar per algunes de les característiques del llenguatge i, molt especialment, per la capacitat designativa dels noms comuns (v. l’Essay, citat tot seguit).

BICKERTON, Derek (1990). Language and Species. Chicago, The University of Chicago Press (trad. cast.: Lenguaje y especies. Madrid, Alianza Editorial, 1994). Sobre la vaca pastura, cap. 2.

LOCKE, John (1690) An Essay Concerning Human Understanding. Llibre III, caps. I-III, sobre els noms comuns (trad. cast.: Ensayo sobre el entendimiento humano. Madrid, Editora Nacional, 1980).

SAPIR, Edward (1921). Language. An Introduction to the Study of Speech. Londres, Granada, edic. facsímil de 1970. (trad. cat. d’Hortènsia Curell. El llenguatge. Introducció a l’estudi de la parla. Barcelona, Empúries, 1985). La citació es troba a la pàg. 219 de l’original i a la pàg. 206 de la traducció.

VIQUIPÈDIA (català): com a curiositat, podeu consultar l’entrada «formiga».





5. ANIMALS I HUMANS DAVANT DE LA COMUNICACIÓ


Pàgines enrere vam deixar els insectes, i altres espècies animals, al marge de qualsevol pretensió comparativa amb els humans parlants, per motius més que evidents. De manera semblant, ara és el moment, també, per deixar de costat les clàssiques abelles que, gairebé per defecte, són convocades en molts manuals de Lingüística per posar en relleu les eventuals similituds i les diferències gegantines entre la comunicació animal i el llenguatge. I això perquè és del tot impensable que el cervell d’aquests himenòpters sigui capaç de poder abastar la potencial il·limitud temàtica típica de les llengües; i perquè tampoc podem imaginar que comptin amb estructures de doble nivell, o amb marcadors temporals, o amb els recursos necessaris per assolir l’autoexpressió. Si més no, res en el seu capteniment ens dóna indicis d’alguna d’aquestes habilitats.



ELS NOSTRES COSINS, ELS PRIMATS

Tanmateix, aquestes exclusions en cadena es veuen frenades si contemplem els nostres parents més propers: els primats. I, de fet, ja des dels anys quaranta del segle XX, hi ha hagut moltes tempatives per esborrar les fronteres que separen les capacitats comunicatives dels ximpanzés de les habilitats lingüístiques dels humans. Es tracta de tot d’experiments, duts a terme per primatòlegs i psicòlegs (més per aquests segons, i de tarannà conductista), en què alguns primats han estat objecte d’ensinistrament, sigui en domicilis particulars, com la ximpanzé Washoe (a casa del matrimoni Gardner), o directament en el laboratori, com Sarah, Lana o Kanzi, entre d’altres.

I és ara el lloc i el moment de fer una distinció fonamental: és més que evident que el comportament animal no pot ser el mateix si els ximpanzés es troben en el seu medi natural, que si es mouen en un laboratori interactuant amb els humans. Més encara si són mediatitzats per les recompenses, en el cas d’encert, o per l’absència de recompenses, si els pobres no fan allò que volen els ensinistradors. Sembla bastant clar, a més, que els investigadors (tant si ho volen, com si no) condicionen les actuacions dels ximpanzés i, de manera subtil o barroera, tracten d’obtenir-ne alguns modes de conducta humans, guiats per la proximitat genètica entre els primats i els humans o, si més no, per la percepció d’alguns trets comuns en el capteniment de les dues espècies.

A més, cal no perdre de vista un fet difícil d’amagar: entre els investigadors (de domicili o de laboratori) i els ximpanzés sovint es creen lligams d’afecte; i no sembla agosarat afirmar que, de vegades, s’han arribat a magnificar les habilitats que, d’altra banda, són el resultat esperable d’un ensinistrament pacient i reiteratiu. A tot això caldria afegir (potser amb moltes matisacions) l’ambient de competitivitat forta en el terreny de la investigació que gairebé obliga a presentar resultats espectaculars, fins i tot de forta repercussió mediàtica, quan s’han d’obtenir els fons per finançar la recerca. Arriba un moment, doncs, que els ximpanzés fan coses que de cap manera farien en el seu hàbitat natural. Com a contrapunt, és de justícia anotar que cal situar en una altra galàxia els resultats de les observacions fetes per primatòlogues com Jane Goodall o Dian Fossey en què les interferències amb humans són mínimes i, a més, mai s’ha intentat que un primat ordeni peces geomètriques per fer «frases», assenyali símbols gràfics relacionats amb paraules angleses o porti la pilota vermella (i no pas la blava) quan algú li diu Pilota vermella!, com sol passar en els laboratoris (amb plàtan o xocolata esperant, per reforçar l’encert, si és el cas).



WASHOE, SARAH I KANZI (POBRISSONS!)

Començarem per deixar al marge, amb quatre ratlles, les temptatives inicials per tal d’aconseguir que alguns primats arribessin a articular paraules. A finals de la dècada dels quaranta i principis dels anys cinquanta, la ximpanzé Viki va ser adoptada de ben petita i ensinistrada per Keith i Cathy Hayes, especialistes en Psicologia humana i col·laboradors del laboratori primatològic d’Orange Park, a Florida. En tres anys, la petita Viki va ser capaç de pronunciar, d’una manera que només podien entendre els seus ensinistradors, quatre paraules: papa, mama, cup i up. Amb aquest i altres experiments, doncs, va quedar ben clar que l’aparell fonador dels primats era del tot inhàbil per emetre els sons de la parla humana; i és per això que, a partir de llavors, les investigacions es van orientar per altres vies.

En els anys seixanta, el matrimoni Gardner (Beatrix i Allen), psicòlegs de la Universitat de Nevada, van acollir a casa seva la petita Washoe, també una ximpanzé, i van tenir la bona pensada de sotmetre-la a l’aprenentatge intensiu d’alguns gestos propis de la llengua americana de signes (AMESLAN). Per exemple, unir els dits d’una mà i ensumar-los per significar flor; tocar la llengua amb un dit per a dolç; ajuntar en paral·lel els dits de les dues mans per a la forma més. I, encara, seqüenciar els dos últims per demanar més dolç. Amb aquest sistema, que obviava els entrebancs fonatoris, Washoe va arribar a fer servir uns tres-cents cinquanta signes en vuit anys. I cal no oblidar que aquest nivell lèxic es va aconseguir amb un ensinistrament explícit, constant i amb les recompenses oportunes. Davant d’això, s’ha de dir de manera inequívoca que les criatures humanes, en un període vital molt més curt, arriben a desplegar gairebé íntegrament la seva capacitat lingüística en els seus aspectes substancials; i sense cap necessitat d’estímuls, ni d’estratègies explícites d’aprenentatge. Washoe, en canvi, va arribar a usar un «vocabulari» comparativament ridícul (cal tenir present que els especialistes en psicologia del desenvolupament calculen que una criatura, a partir dels dos anys i mig, adquireix cada dia una mitjana de tretze paraules; això vol dir que cada any…). A més, Washoe no va donar cap senyal d’adquisició sintàctica i narrativa. Això sí, després dels vuit anys amb els Gardner va ser enviada a un centre d’estudis primatològics i va ensenyar alguns dels gestos apresos a un petit ximpanzé, Louis. Davant d’aquest fet, alguns van creure que Washoe feia de transmissora d’un nou sistema de comunicació. Però potser no va ser res més que un joc; tot i que aquest fet sorprenent també es pot interpretar així: «Petit Louis, si tens la mala sort de viure entre humans, alguns d’aquests gestos t’ajudaran a sobreviure!».

Una dècada més tard, els psicòlegs David i Ann J. Premack, professors en diverses universitats dels Estats Units i autors de The Mind of an Ape, van desenvolupar un sistema diferent per intentar que la ximpanzé Sarah s’introduís en la comunicació humana. Van utilitzar peces de plàstic de formes diverses associades a unitats lèxiques i, en algun cas, també a estructures sintàctiques elementals. Per exemple, un triangle volia dir poma; una estrella de cinc puntes, ficar; una altra de sis, però una mica retallades, xocolata; una més, amb la silueta d’un mico, era el nom de la mateixa Sarah; un altre triangle, amb marques a cada costat, valia per la condicional si… llavors, etc. Amb aquestes i altres peces, seriades segons les indicacions dels Premack, la ximpanzé podia «expressar», per exemple: Sarah + agafar + poma + si… llavors + xocolata («Si Sarah agafa la poma, llavors [tindrà] xocolata»). La qüestió, més que dubtosa, és si Sarah va arribar mai a copsar la condicionalitat lingüística i cognitiva pròpia de les llengües humanes o si, més aviat, el resultat de tot plegat no va ser res més que una operació ben diferent: Posa les peces com volen aquests pesats i tindràs com a premi una mica de xocolata. La qual cosa, ben mirat, no estava gens malament.

Les investigacions més recents, i més ben publicitades, són les que va dur a terme la professora Sue Savage-Rumbaugh, prestigiosa i controvertida primatòloga, que va treballar principalment a la Universitat de l’Estat de Geòrgia i també va dirigir el Great Ape Trust, a Des Moines, Iowa. La seva recerca més reconeguda es va centrar en l’ensinistrament del bonobo Kanzi a partir d’un conjunt ampli de figures (els lexigrames), en general abstractes, que eren usades per assenyalar objectes i per formar frases senzilles del tipus següent: Ensenya’m la pilota; Porta’m el dibuix de la serp o Que et puc fer pessigolles? El que va ser innovador en el mètode de la primatòloga va ser l’ensinistrament indirecte: de ben petit, Kanzi assistia a les «converses» de Savage-Rumbaugh amb altres primats i anava copsant, una vegada i una altra, l’ús de les figures del panell associades amb la pronúncia efectiva de les paraules i frases corresponents en la llengua anglesa.

Amb el temps, Kanzi (convertit en una estrella mediàtica) va donar fins i tot senyals d’una mena de capteniment composicional espontani: ajuntant els lexigrames d’ocell i d’aigua, va tenir l’habilitat de designar espontàniament l’ànec. També va sorprendre la investigadora quan aquesta li va ordenar que llancés una pilota a l’aigua i Kanzi la va llançar per la finestra… perquè aquell dia plovia a bots i barrals. Tot plegat, es diu que Kanzi, al llarg de trenta anys, hauria arribat a un nivell lingüístic comparable, aproximadament, amb el d’una criatura d’entre tres i quatre anys. Un cop més, això vol dir que, tot i les habilitats inqüestionables adquirides per aquest i altres primats (cal no oblidar que tenen un cervell d’aproximadament 450 centímetres cúbics), la seva dotació per al llenguatge no és comparable amb els nivells i les característiques de la comunicació humana. Queda pendent, a més, la qüestió de si té sentit fer analogies d’aquest tipus, ja que cada espècie animal té l’organisme que té; un organisme que, pel que sembla, deu ser el més ben adaptat a l’entorn natural corresponent i el que resulta de l’evolució de les espècies. I una cosa més, encara: és força discutible que els membres d’una espècie hagin de ser empesos a captenir-se com els d’una altra.



VISCA LA LLIBERTAT!

Els casos de què hem parlat, i també d’altres com els de Koko, Lana, Nim Chimpsky i uns quants més, amb resultats anàlegs però amb interpretacions i valoracions diferents (per exemple, l’escepticisme sobre els resultats manifestat per Herbert Terrace, de Columbia University, que va investigar sobre l’últim d’aquests tres), contrasten de manera aclaparadora no tan sols amb el desplegament lingüístic espectacular i espontani de les criatures humanes, sinó també amb les observacions de la majoria dels primatòlegs quan descriuen la manera de comunicar-se pròpia dels animals en llibertat. En general, i llevat de petites quotes d’aprenentatge, el capteniment d’aquests està fixat genèticament i se sol circumscriure a realitats presents com el perill, el domini territorial i del grup, l’alimentació, el sexe, l’agressió, el joc, etc. Sí que és veritat que també hi trobem habilitats sorprenents per destriar el gra que han aconseguit separant-lo de les adherències de terra, o per caçar els tèrmits amb una branqueta impregnada amb saliva. S’hi ha observat, a més, que alguns ximpanzés són capaços de reprimir l’excitació (que és espontània) davant la troballa de menjar: una mostra sorprenent d’«egoisme» per no haver de compartir allò que han descobert. Una «mentida» per omissió que, no obstant, no va arribar a allò que Chomsky, donant senyals d’un sentit de l’humor més que notable, va referir: «Un divulgador de la filosofia cartesiana, Antoine [Arnauld] Le Grand [coautor de la Grammaire de Port-Royal, de 1660], va expressar l’opinió d’alguns nadius d’Oceania els quals creien que els micos podien entendre el llenguatge i podien parlar; però que no ho feien per por que els humans els trobessin feina i els possessin a treballar».

El que és evident és que els primats, d’una forma natural, es comuniquen amb els moviments del cos i amb l’emissió de tot de sons. Entre aquests, són ja un clàssic els aproximadament vint crits del Cercopithecus aethiops que, a més, en fa quatre d’específics amb què avisa de diferents tipus de perill: rraup!, rrrr, xt!, i uh!, en una mena de transcripció aproximada. El primer és el crit per avisar de la presència d’un depredador aeri (per exemple, una àliga) i té com a conseqüència que el grup, per protegir-se’n, s’amaga entre els matolls. El segon és el que correspon a un depredador terrestre de grans dimensions (un lleó, un guepard, etc.) i la reacció del grup és pujar a les branques altes dels arbres. El tercer és el que avisa de la presència d’una serp, i els cercopitecs hi fan un cercle a una distància prudencial. Finalment, uh! és el so que fan quan el depredador és terrestre, però petit, o bé quan es tracta d’un ésser humà; i en aquest cas els primats estan a l’aguait, sense prendre gaires precaucions. Val a dir que, pel que s’ha pogut observar, aquestes vocalitzacions i les reaccions subsegüents sembla que són instintives i que no estan gaire lluny dels nostres crits interjectius com, per exemple, ai!, oooh!, buff! i d’altres. És per això que seria ben agosarat considerar que els cercopitecs tindrien un vocabulari (els repertoris lèxics humans, com veurem en el seu moment, són tota una altra història).



CADASCÚ AL SEU LLOC

En tot de pàgines anteriors ja hem començat a esbossar algunes de les característiques que fan del llenguatge un fet únic al món. És per això que en cap moment hem parlat de «llenguatge animal» i sí, en canvi, de «comunicació animal» com a fórmula genèrica. I n’és la raó fonamental el fet que el conjunt de factors que defineixen la facultat lingüística humana inclouen tot d’elements que de cap manera trobem, ni per aproximació, en el comportament d’altres espècies. Com ja sabem, les llengües en què es concreta la nostra facultat admeten una gamma oberta de temes. Aquests, a més, poden tenir referents concrets i també abstractes o genèrics. L’arquitectura bàsica del sistema, comuna a totes les llengües, és feta per nivells de complexitat creixent, i això permet la configuració composicional de seqüències de llargària indefinida (i, potser, teòricament infinita, com veurem més endavant).

Entre altres característiques típiques i exclusives, convé no oblidar pas que una llengua permet la fixació dels records i les previsions sobre el futur gràcies a les formes de referència temporal. A tot això s’ha d’afegir que les llengües fan possible el diàleg interior i, a més, que són l’instrument privilegiat de l’autoexpressió. I cal tenir ben present que cada llengua permet la narració del món i que és una peça constitutiva del model sapiens perquè conté els recursos amb què ordenem i classifiquem la realitat. I també ens permet aïllar les percepcions i projectar sobre els esdeveniments estructures mentals típicament humanes, com les que es manifesten en les construccions causals i en d’altres.

Comparats, doncs, amb tot aquest conjunt únic, els nivells de «llenguatge» assolits en els experiments amb primats van ser (cal dir-ho amb claredat) literalment ridículs, si el que es pretenia era obtenir uns resultats homologables a nivell humà. I les presentacions dels resultats, excessivament optimistes, suggereixen que els psicòlegs conductistes que hi van intervenir mai no van donar indicis d’un coneixement adequat de tot el que significa, i hi ha implicat, en el llenguatge humà. Que, sense cap mena de dubte, és alguna cosa més que un vocabulari i un repertori ben esquifit de frases senzilles.

* * *



TEXTOS, MATERIALS I REFERÈNCIES

Una definició clàssica del llenguatge

«El llenguatge és un mètode purament humà i no instintiu de comunicar idees, emocions i desigs mitjançant un sistema de símbols produïts voluntàriament. Aquests símbols són, en primer lloc, auditius, i són produïts pels anomenats “òrgans de la parla”. No hi ha cap base instintiva discernible en la parla humana com a tal, per molt que les expressions instintives i l’entorn natural puguin servir com a estímul per al desenvolupament de determinats elements de la parla; o per molt que les tendències instintives, les motrius i d’altres puguin donar una forma i una gamma determinades a l’expressió lingüística. La comunicació humana o animal, si se’n pot dir “comunicació”, que resulta dels crits involuntaris i instintius no és de cap de les maneres llenguatge, en el nostre sentit».

(SAPIR, Edward [1921]. Language, citat al tema anterior. El text es troba a la pàg. 8 de l’original i a la pàg. 13 de la traducció catalana).

Una qüestió central

«Tots els primats poden comunicar la sensació de por; però només els humans poden dir de què tenen por».

(WASHBURN, Sherwood L. i MOORE, Ruth E. Citats més avall, pàg. 217).



La professora Sue Savage-Rumbaugh, famosa (i polèmica) per les seves investigacions amb el bonobo Kanzi.

AITCHISON, Jean (1989). The Articulate Mammal. Londres, Unwin Hyman (trad. cast.: El mamífero articulado. Madrid, Alianza Psicología, 1992). Val la pena de llegir, com a exposició modèlica, el cap. 2: Animals that Try to Talk / Animales que intentan hablar.

AKMAJIAN, Adrian i d’altres (1979). Linguistics. An Introduction to Language and Communication. Cambridge, Mass. The MIT Press (trad. cast.: Lingüística: una introducción al lenguaje y la comunicación. Madrid, Alianza Universidad, 1984). Primera part: sistemes de comunicació animal.

CHOMSKY, Noam (1968). Language and Mind. Nova York, Harcourt Brace Jovanovich, Inc. (La citació és a la pàg. 102, i es correspon a l’escrit «Form and Meaning in Natural Languages», de 1972).

KENNEALLY, Christine (2007). The First Word. The Search for the Origins of Language. Nova York, Penguin Group. Cap. 2: Sue Savage-Rumbaugh.

TATTERSALL, Ian (1998). Becoming Human. Evolution and Human Uniqueness. Nova York, Harcourt, Brace and Co. (trad. cat.: Fer-se humà. La singularitat de l’home i l’evolució). Cap. 2: El cervell i la intel·ligència: humans i simis.

WASHBURN, Sherwood L. i MOORE, Ruth E. (1980). Ape into Human. A Study of Human Evolution. Boston, Little, Brown and Co. (trad. cast.: Del mono al hombre. Un estudio sobre la evolución humana. Madrid, Alianza, 1986). Cap. 6: El pensador.

Sobre els experiments realitzats amb la pretensió d’aconseguir fites quasi humanes en la comunicació dels ximpanzés, val la pena de consultar, a la Wikipedia, (preferentment l’anglesa) alguns dels noms que apareixen en el text: Washoe, Kanzi, Nim Chimpsky, etc. També els d’alguns dels investigadors que s’hi esmenten i, a més, les entrades corresponents a Animal Communication, Great Ape Language, etc.





6. COM VA COMENÇAR TOT: L’ORIGEN DEL LLENGUATGE


Si deixem de costat les fantasies i adoptem un punt de vista estrictament científic, aquest tema és força delicat; i n’és ben simple la raó: els paleoantropòlegs, gent esforçada i pacient que cerquen restes fòssils d’homínids, eines prehistòriques i altres senyals del nostre passat, ens parlen amb seguretat raonable de realitats empíriques com la capacitat cranial de l’Homo antecessor, de la datació d’un maxil·lar d’Homo habilis, de l’arpó d’os fabricat per Homo sapiens, dels indicis inequívocs de control del foc, d’un enterrament ritual o d’un collaret prehistòric, aquest de fa uns vuitanta mil anys, trobat a Blombos Cave, Sud-àfrica. Però, en cap cas, ni els paleoantropòlegs, ni tampoc els lingüistes, poden mostrar proves semblants sobre els orígens del llenguatge; perquè les paraules se les enduu el vent i, com es pot entendre, de cap de les maneres poden esdevenir fòssils (què més voldríem!).

Parlar sobre els inicis de la nostra activitat verbal demana, doncs, algunes dosis d’imaginació (ben controlada) i també moltes precaucions per no caure en fantasies forassenyades. De fet, en temps passats, els mites fundacionals de molts pobles establien que el llenguatge (i, per extensió, l’escriptura) era el regal d’alguna divinitat: Thot, per als egipcis; Jehovà, per als jueus; Janus, en el cas dels romans… Fins que, en el segle XVIII, Johann Gottfried Herder va sentenciar de manera ben desconcertant: «L’origen del llenguatge només pot ser diví, en un sentit digne, si és humà». Les especulacions, però, van continuar i, en 1866, la Société Linguistique de París va haver d’advertir, en els seus estatuts, que no s’acceptarien ni comunicacions ni debats relatius al tema dels orígens; tot per garantir la bona convivència i evitar discussions verinoses sobre una qüestió amarada d’ideologia religiosa. Un tema controvertit, doncs, que en general ha estat bandejat de tota consideració científica, durant molts anys, fins que ha tornat a aparèixer damunt la taula com un problema del màxim interès humà; un problema que hauria de ser tractat, això sí, amb totes les garanties empíriques, sense deixar-se descontrolar per somnis mítics i sense perdre de vista les dades més actuals que la Paleoantropologia posa al nostre abast.



SUPOSICIONS RAONABLES?

En una primera aproximació, cal ser ben crítics davant d’algunes propostes que, a primer cop d’ull, semblarien raonables. Per exemple, la idea força estesa que el nostre llenguatge va començar amb les onomatopeies: aquelles articulacions amb què els primers humans haurien imitat el soroll del vent per referir-se al vent; o el rugit del lleó per significar el lleó; o el murmuri de l’aigua per parlar de l’aigua. Una proposta com aquesta no explica dues coses: la primera, que les onomatopeies són mínimes en totes les llengües perquè el que hi domina són els senyals purament arbitraris; la segona, que la majoria de les realitats del món són perfectament silencioses, per la qual cosa no podem imaginar cap soroll amb què puguem imitar el sol, la lluna o els estels; o bé els arbres, una destral o qualsevol altra eina; els parents i coneguts, etc.

En una línia relativament paral·lela, hi ha hagut propostes que volien assimilar el llenguatge original amb el llenguatge infantil. Aquesta comparació, però, és del tot inadequada perquè, per principi, els infants actuals creixen en un món d’adults que posseeixen plenament una llengua; cosa que, també per principi, no podria atribuir-se als orígens on tothom s’hauria trobat en un «estadi infantil» i, doncs, orfe de models. A més, costa d’imaginar com podria haver-se produït el desplegament integral del llenguatge a partir d’un repertori tan reduït de crits, plors, balboteigs, sorolls de succió, etc. Més endavant, però, ens referirem a una possible solució que podria arribar de la mà dels pidgins i les llengües criolles; però aquesta és tota una altra història (de la qual també seran protagonistes les criatures).

És per tot això que l’única pista viable per enfocar el nostre problema sembla que passa per tenir presents tot de factors empíricament controlables com, per exemple, el progressiu engrandiment del cervell en el gènere Homo; a més, la constatació de l’evolució de les indústries lítiques i també el significat de les migracions des del bressol africà fins a l’ocupació de, pràcticament, tot el planeta. A aquests tres factors, se n’hi poden afegir cinc més (com es pot veure al gràfic de la pàgina 82): el fet de compartir la caça, la preparació d’enterraments, la cura dels malalts, el control del foc i la construcció d’estructures habitables. I el que és clau és que aquests vuit factors, considerats com un bloc, sembla que s’explicarien molt més bé, i de manera més natural, coexistint amb la presència simultània del llenguatge. I serien gairebé impossibles d’imaginar sense la parla.

A la vista, doncs, d’aquestes dades, es pot posar en marxa una mena de màquina que produeixi «suposicions raonables»; un artefacte que (en altres dominis temàtics que ara a continuació s’ofereixen com a exemple) funcionaria de la manera següent: si hi ha proves irrefutables que Homo sapiens va arribar a Austràlia fa, aproximadament, uns cinquanta mil anys, llavors podem «suposar raonablement» que aquells humans coneixien les arts de la navegació… encara que no s’hagin trobat ni les embarcacions, ni els rems, ni pals, ni veles (sense oblidar, a més, que el nivell del mar estava molt més baix que l’actual a causa de les glaciacions i, doncs, que el trajecte de navegació entre illes era notablement més curt que l’actual). Un altre exemple: és evident que no tenim cap pel·lícula que ens presenti uns humans caçant, menjant in situ part del botí obtingut i reservant la resta per als familiars que s’han quedat al campament base. Però com que en tot de coves s’han trobat ossos fossilitzats d’animals, també podem «suposar raonablement» que compartir la caça era una pràctica habitual; i fins i tot podem imaginar que la dieta carnívora era arrodonida, molt probablement, amb la ingesta dels fruits de la terra collits a l’entorn del campament pels qui no anaven de cacera. De manera paral·lela, en el cas del llenguatge, una mena de «macro suposició raonable» intentaria deduir la seva existència a partir de tot de factors que, com ja s’ha dit, resulten més plausibles amb la seva presència; i més difícils d’explicar en la seva absència.



LA CURSA HUMANA

Per situar, doncs, el problema dels orígens del llenguatge en el seu àmbit natural, i per avançar-ne algunes suposicions raonables, cal fer ara una ullada breu a l’evolució d’alguns fets humans que es troben al nostre abast gràcies a tot de troballes arqueològiques. I val a dir, com a precaució inicial, que això de la «cursa humana» (o, eventualment, el que d’entrada solen significar paraules i expressions com «evolució», «progrés», «fletxa evolutiva») només es pot entendre de manera metafòrica i, en conseqüència, la paraula «cursa» mai no voldrà implicar una mena de camí des de la desgràcia a la benaurança; ni podrà ser entesa com el senyal d’una prossecució finalística la conclusió de la qual s’acompleix amb l’arribada de l’Homo sapiens. Com saben molt bé els experts en la matèria, cada aparició d’una nova espècie és el fruit de l’atzar evolutiu i, tot i que cadascuna es pot situar en un segment de la línia temporal (o en un nus de l’arbre genealògic), cap espècie no podrà mai ser avaluada com un estadi superior ni, dit d’una altra manera, com una etapa millor que l’anterior.

Fa uns sis milions d’anys, com ja és del domini públic, es va produir la separació de dos camins evolutius que, amb el temps, van conduir d’un costat als actuals ximpanzés i, de l’altre, a l’Homo sapiens (a partir d’aquest moment, es poden consultar tot de dades sobre espècies, datacions, volum cerebral i indústries lítiques, en els quadres corresponents des de la pàgina 80 en endavant). Pel segon camí (o per les noves branques de l’arbre) van anar apareixent els australopitecins, fa uns tres milions i mig d’anys (simplificat així: 3,5 my, segons la convenció anglesa, que és la més usada en aquestes datacions). La capacitat cranial d’aquest nou gènere era d’uns 450 cm3 de mitjana, més o menys com la dels actuals ximpanzés. Un milió i mig d’anys més tard, va entrar en escena la primera espècie del nostre gènere: l’Homo habilis, ara fa gairebé dos milions d’anys (1,9 my). Aquest, amb un cervell considerablement més voluminós (de 700 cm3), va inaugurar la fabricació d’eines (del mode I, olduvaianes), fetes amb la percussió d’una pedra sobre un còdol per obtenir-ne vores tallants, probablement fetes amb la finalitat de separar la pell de la carn i per accedir al moll de l’os dels animals caçats (o aconseguits fent de carronyaires). Homo habilis va fer via durant uns tres-cents mil anys, si més no perquè els fòssils més recents s’han datat de fa 1,6 milions d’anys. I sembla que, a la vista del volum cerebral i de les tècniques per fabricar eines, no és del tot agosarat pensar que aquest habilis podria haver tingut un repertori verbal superior al de les espècies anteriors, perquè sembla raonable considerar que hi hauria d’haver alguna correlació entre la complexitat cerebral, el fet de manipular materials i les capacitats cognitives i lingüístiques dels nous membres del nostre gènere Homo.

L’augment del volum cerebral va experimentar un canvi també notable amb l’espècie següent: Homo erectus, que va arribar al voltant dels 1.000 cm3. Erectus va aparèixer ara fa 1,8 milions d’anys i va ser el primer a sortir del bressol africà: va emigrar cap a Àsia (se’n troben jaciments a la Xina), on es va desenvolupar fins fa 0,4 milions d’anys. Va tenir, doncs, una existència de 1,4 milions d’anys. Aquesta espècie va fabricar eines més elaborades (les del mode II, acheulianes), anomenades «bifaces», representades per destrals de pedra treballades per totes dues cares i amb una punta ben esmolada i punxeguda.

Una passa més en aquest recorregut, ben sintètic, ens porta a l’Homo heidelbergensis, també conegut com a antecessor (Atapuerca), el cervell del qual feia uns 1.200 cm3 de mitjana, que va viure entre 0,6 i 0,2 milions d’anys. La indústria lítica que li correspon és ja la del mode III (mosteriana), amb puntes de fletxa molt treballades, coincidents amb les eines pròpies de l’Homo neanderthalensis, l’existència del qual va començar fa tres-cents mil anys (0,3 milions d’anys) i es va cloure ara fa uns trenta mil (0,03): una desaparició ben controvertida. Neanderthal va arribar a un volum cerebral equivalent, o fins i tot lleugerament superior, al de sapiens (uns 1.500 cm3); i és tema de debat el nivell verbal d’aquesta espècie germana nostra que, cada cop més, va perdent entre els paleoantropòlegs la imatge descurada, salvatge i esdentegada a què ens ha acostumat una determinada iconografia.



HOMO SAPIENS

El nostre recorregut arriba a Homo sapiens, els fòssils més antics del qual s’han trobat a Omo, Etiòpia, datats de fa uns cent noranta mil anys (0,19) i a Klasies River, Sud-àfrica, de fa cent trenta mil anys (0,13). I convé no perdre de vista que aquestes datacions són concordants amb els resultats de les proves fetes pels especialistes en genètica de les poblacions, que han deixat força clar que els set mil milions d’humans actuals provenim, en paraules de Bryan Sykes, «d’un petit grup de dones» que van viure a l’Àfrica sud i centreoriental ara fa uns dos-cents mil anys, potser una mica més i tot. En aquest sentit, és habitual fer una matisació sobre els orígens de la nostra espècie sapiens per considerar-ne dos estadis: un d’inicial o «arcaic» que va donar origen a un de més evolucionat que és el que correspon a tots els humans actuals, «anatòmicament moderns». I el punt crític d’aquesta evolució se sol situar, també, ara fa dos-cents mil anys. Aquesta nova espècie fa, ja des de bon començament, un volum cerebral aproximat de 1.400 cm3; i les seves eines van passar per una primera fase de perllongació mosteriana que va ser continuada amb el mode IV (aurinyacià) del qual són característiques tot d’eines diferents: ganivets, arpons, agulles, etc.

En parlar de sapiens és típic vincular la seva activitat amb l’aparició del simbolisme, avalat pel descobriment d’objectes sense utilitat directa i que cal considerar que remeten a altres realitats (objectes que no tenen una funció purament pràctica): petites escultures, pintures a les coves i també peces decoratives. Tot això, a més, se sol estudiar predominantment en l’espai europeu; i la datació d’aquestes troballes se situa en un temps que va començar ara fa entre trenta i quaranta mil anys. Davant d’això, cal estar previnguts contra un cert eurocentrisme, encara ben viu, que oblida les descobertes d’objectes també simbòlics en terres africanes i, a més, datats de molt abans: de fa uns vuitanta mil anys. Molt especialment s’han de tenir presents les troballes recents a Blombos Cave (Sud-àfrica) d’una barreta d’ocre amb dibuixos geomètrics i, sobretot, d’una quarantena de cargolets de mar amb dos forats cadascun a l’un i l’altre costats que, sense cap mena de dubte, constituïen la part principal d’un collaret.

I no es pot obviar que la fabricació d’aquest collaret demana un procés de planificació molt superior al de les eines que ja s’han anat esmentant. Fabricar una destral de pedra vol dir que, prèviament, tens la idea o el model que vols aconseguir i, en un segon moment, implica que fas les accions necessàries, amb l’instrument adient, per obtenir la peça efectiva. Un collaret, en canvi, demana la conjunció de molts més factors: en primer lloc, s’han de seleccionar les peces (els cargols de mar, en el nostre cas) que seran l’objecte central del guarniment; a més, cal preparar aquests cargols fent-hi els forats en els llocs precisos d’un material molt fràgil, tenint ben present que hauran de ser enfilats; en tercer lloc, caldrà fabricar una tireta (potser de cuir o amb el tendó d’un animal) del gruix exacte perquè passi pels forats; finalment, la llargària de la tireta haurà de ser la necessària perquè faci la volta al coll i en resti el marge suficient per cordar-ne els extrems. Diguem-ho ben clar: tota aquesta successió d’elements i operacions s’assembla moltíssim al joc d’estructures constructives que és el típic de les actuacions lingüístiques en què unim tot de paraules en cadenes ordenades o, dit d’una altra manera, sintàctiques. Sigui com sigui, la fabricació d’aquest collaret (a més de l’emoció que pot desvetllar) ens ofereix una imatge ben actual dels nostres avantpassats africans, ara fa vuitanta mil anys. I lliga perfectament amb unes capacitats cognitives, del tot modernes, que caldrà postular ara tot seguit per explicar l’abast impressionant de les migracions sistemàtiques de què va ser protagonista, ja de ben antic, la nostra espècie: una espècie essencialment viatgera (i encara hi ha qui s’espanta pels moviments migratoris actuals…).



CIUTADANS DEL MÓN (AQUESTS, SÍ)

Inicialment, els desplaçaments d’Homo sapiens devien limitar-se a les terres orientals del continent africà; i és raonable imaginar que eren habituals les operacions de cacera pel veïnatge d’uns campaments provisionals que, amb el temps, es podrien haver desdoblat en hàbitats allunyats del nucli inicial. Això, si era el cas que es donaven augments significatius de la població i calia viure en terres encara no explotades. Tot plegat, els desplaçaments devien estar dictats més per la necessitat de trobar recursos davant la pressió demogràfica que no pas per afany d’aventura. El cert és que ara fa uns cent mil anys (i investigacions recents encara avancen aquesta xifra a uns cent trenta mil) Homo sapiens va sortir d’Àfrica; i que ho va fer o bé pel nord del mar Roig (més o menys a l’alçada de la península del Sinaí), o bé pel sud cap a la península Aràbiga, creuant l’estret de Bab el Mandeb; en tots dos casos, en direcció a terres asiàtiques.

Com es pot veure en el mapa de les migracions de la pàgina 81, es calcula que el poblament inicial del continent africà, a partir de les terres centreorientals (les actuals Etiòpia, Kènia i Tanzània), ja havia començat abans de la sortida africana (o, si més no, va ser-hi simultani). El desplegament humà, doncs, devia ser constant, i es va iniciar fa uns cent-cinquanta mil anys. Molt posteriorment, un cop fora d’Àfrica, es troben indicis de sapiens a la Xina, ja de fa uns seixanta mil anys; i és entre cinquanta i quaranta mil anys que es desplacen a les illes d’Oceania fins a arribar a Austràlia. També és en aquesta època que comença el poblament d’Europa quan grups d’humans moderns giren cua des d’Àsia central i fan via cap a Occident. I va ser molt més tard que es va acomplir la conquesta de l’oest, el continent americà, paradoxalment pels camins orientals, quan grups de sapiens asiàtics van creuar l’estret de Bering en onades diverses, primer entre vint-i-dos i divuit mil anys. Finalment, els nostres avantpassats van arribar a la Terra del Foc fa uns dotze mil anys. Òbviament, totes aquestes anotacions sobre el tema migratori no tenen res de fantasiós: són basades en datacions de descobertes arqueològiques en què s’han trobat fòssils d’humans i eines que s’hi poden associar amb seguretat.

I sembla bastant evident que aquest panorama migratori del tot espectacular, que s’inicia ja en l’època primerenca de l’espècie humana moderna, s’explica molt més bé amb la presència del llenguatge que sense. És veritat que Homo erectus va sortir d’Àfrica en el seu moment (com també queda clar que aquesta espècie d’homínids es va extingir, tant dins com fora de les terres originals); però el que és distintiu de sapiens és que les migracions d’aquest són constants, que s’ocupen territoris ben diferents i que s’arriben a superar obstacles marítims molt respectables. Les migracions humanes, a més, semblen sistemàtiques i demanen un tipus d’organització que resultaria facilitada per una comunicació lingüística amb què es podien fer els plans dels desplaçaments i també garantir la cohesió del grup i la divisió del treball. I cal no perdre de vista (també és una altra suposició raonable) que uns moviments migratoris devien ser forçats per l’exhauriment dels recursos d’un territori i d’altres perquè és ben probable que alguns grups humans tinguessin la tàctica de seguir els desplaçaments estacionals dels animals.

Un tema de debat associat amb les migracions, i més concretament amb la sortida d’Àfrica, planteja si tal vegada uns homínids (d’alguna espècie encara no sapiens) haurien iniciat els desplaçaments «portant la llavor» del futur humà modern… i s’haurien «acabat de fer» en els llocs de destinació, tant dins com fora del continent original. És la hipòtesi coneguda com a «Multiregional» que avui està descartada entre la majoria dels especialistes perquè consideren molt més probable (i provada) la que diu que tots provenim d’un mateix grup inicial africà, ja sapiens, que es va expandir per tot el món. Aquesta segona possibilitat és la hipòtesi coneguda com a «Out of Àfrica» que postula que la nostra espècie ja estava feta i acabada en un moment previ als desplaçaments, tant els interiors com els exteriors. El punt de vista lingüístic avala també aquesta segona hipòtesi perquè cal destacar la unitat impressionant de totes les llengües del món (tal i com veurem de seguida, en la segona part): una unitat que és correlativa amb la que caracteritza la nostra espècie. Si ens haguéssim «acabat de fer» in situ, és a dir, després de les migracions, els humans hauríem esdevingut molt més diferents; i les nostres llengües haurien resultat intraduïbles i, doncs, tal vegada incomunicables.



UN PROBLEMA IRREDUCTIBLE?

No caldria ni repetir que l’activitat verbal humana no deixa (no pot deixar) restes fòssils. Algú, però, en discreparà: «Sí que pot: en l’escriptura». Tanmateix, aquesta resposta, absolutament respectable, no ens serveix per dues raons: la primera, perquè els sistemes d’escriptura (com veurem més endavant) no són naturals, no deriven necessàriament de la parla; són simbòlics, convencionals i, més encara, irrellevants des del punt de vista lingüístic perquè les llengües han fet la major part del seu recorregut sense cap sistema d’escriptura. És a dir, les llengües, per viure i funcionar, no necessiten aquest doblatge: l’important és que siguin parlades o, en el seu cas, signades. I, en segon lloc, perquè la primera escriptura coneguda, la sumèria, va aparèixer fa poc més de cinc mil anys; de fet, fa quatre dies, si no oblidem les èpoques remotes a què ens estem referint. Així doncs, podem suposar que fa més de cent mil anys (potser cent cinquanta mil i tot) els humans moderns ja tenien llengües estructuralment com les actuals; però no hi ha forma de convertir aquesta suposició en una afirmació contrastable.

També podem imaginar que entre Homo habilis i Homo sapiens es va anar produint, en un procés de gairebé dos milions d’anys, un augment progressiu de la capacitat verbal paral·lel amb l’engrandiment del cervell; un increment verbal suggerit per tot el conjunt dels vuit factors que ja coneixem. El que restarà per sempre més en la foscor és com va sorgir aquest sistema tan sofisticat i elaborat que ens permet tot el que ja sabem i fins i tot és a la base de les construccions més subtils que, en totes les cultures, trobem sota la forma de mites i de narracions d’allò més inversemblants. O potser sí que ens en podem empescar, encara, una explicació amb el valor d’una nova «suposició raonable».

Imaginem un grup humà format de persones d’orígens lingüístics i culturals ben diversos. Resulta que no es troben juntes per amor a la diversitat o per experimentar noves sensacions verbals. Les hem de situar, de cop, en un territori on han estat traslladades per la força, després d’haver estat segrestades violentament i massivament en territoris diversos amb la intenció perversa de convertir-les en esclaves. I les fan treballar com a tals, i els donen les ordres en una llengua del tot desconeguda. Amb el temps i amb l’associació de segments d’aquella parla amb la situació, amb l’estat de les coses i amb l’amenaça de la fuetada, aquests esclaus aniran aprenent algunes paraules i frases senzilles que els permetran sobreviure d’una manera infamant. I arribarà un moment en què, entre elles mateixes, faran servir la semillengua apresa per poder-se comunicar, perquè no hem de perdre de vista que el grup és format per individus d’orígens diferents. Si de cas, parlaran la llengua pròpia, una llengua plena, entre els que van ser segrestats en la mateixa incursió al poble comú; però hauran de fer servir la llengua dels amos, si és que volen comunicar-se amb els altres companys d’infortuni, superant així, en la llengua imposada, les diferències lingüístiques pròpies d’un grup heterogeni.

I vet aquí que aquests desventurats arribaran a tenir descendència. I com que la llengua pròpia (llengua plena, cal insistir-hi) queda clar que no serveix per sobreviure en aquell altre món, transmetran a les criatures la parla dels tirans amb l’esperança que, elles potser sí, tindran una vida millor. És clar que, com és ben previsible, els adults passaran als infants una semillengua: allò que tècnicament coneixem amb el nom de pidgin. Però, oh miracle sistemàtic i inevitable, els infants que, en el període de creixement, hauran rebut un pidgin, el convertiran en pocs anys en un crioll: una llengua plena, tot just acabada de néixer.

Això no és pas un conte de fades. En aquests moments al nostre món hi ha un centenar de llengües criolles de base anglesa, castellana, portuguesa, francesa, etc. que van aparèixer de cop com a fruit de l’impuls incontenible dels infants que arriben al món abocats a construir un sistema lingüístic inequívocament sapiens. I és aquest impuls, també, el que fa que les criatures sordes hagin desenvolupat sempre, per tot arreu, de manera espontània, les llengües de signes. Perquè els humans, quan trobem una porta tancada, sempre hem tingut la força innata que ens empeny a obrir-ne una altra, tan natural com l’anterior. I la pregunta és inevitable: que és potser aquesta força la que, ja en el moment de l’albada sapiens va fer aparèixer, pràcticament de cop (o en cops diversos, ben pròxims, a partir d’un protollenguatge), les llengües modernes?

* * *



TEXTOS, MATERIALS I REFERÈNCIES

Un arbre evolutiu (molt simplificat) del gènere Homo



Espècies d’homínids i eines que hi són associades



Les migracions d’Homo sapiens



1. Fa ±150.000 anys: comença la vida d’Homo sapiens anatòmicament modern a l’Àfrica centre i sud-oriental. Primeres expansions pel continent africà. 2. ±100.000 anys: es produeix la sortida d’Àfrica en direcció cap al pròxim Orient. 3. ±70.000 anys: els humans moderns ja es troben a l’Índia i, més endavant, a les costes de la Xina. 4. ±60.000 anys: comença el poblament d’Austràlia. 5. ±40.000 anys: sapiens comença a poblar Europa, des d’Àsia central i, probablement, també des del pròxim Orient. 6. ±18.000-22-000 anys: els humans creuen l’estret de Bering. 7, 8 i 9. ±20.000, 15.000 i 12.000 anys: comença el poblament d’Amèrica, en onades diverses (potser tres, de principals). Mapes semblants referits a les migracions d’Homo sapiens es poden consultar a l’obra de Stephen Oppenheimer i a la de Luigi Lucca Cavalli-Sforza, citades més avall.

Vuit factors que suggereixen una aparició primerenca del llenguatge



L’increment de la capacitat lingüística: progrés gradual o salt/s



L’aparició de la sintaxi

«Sembla probable que la sintaxi no va existir abans de la nostra espècie. Pensar com ho fan els humans és molt i molt difícil en l’absència de la sintaxi, perquè el pensament depèn principalment de l’existència d’estructures com: va passar x perquè va passar y; quan passa x, passa y; a menys que passi x, no passarà y; si passa x, passarà y o z; encara que va passar x, no va passar y; x pensa, diu, confia, espera, tem, sap que y passarà o no; x fa y per a z. (…) És possible que sigui la sintaxi, més que no pas el significat referencial, allò que més decididament ens separa d’altres espècies».

(BICKERTON, Derek [1990]. Language and Species. Chicago, The University of Chicago Press [trad. cast.: Lenguaje y especies. Madrid, Alianza Universidad, 1994, pàg. 210]).

BICKERTON, Derek (1988). «The Linguistic Status of Creole Languages: Two Perspectives», a Frederick J. NEWMEYER, edit. (1988). Linguistics. The Cambridge Survey. Cambridge University Press, vol. II, cap. 14 (trad. cast.: Panorama de la lingüística moderna de la Universidad de Cambridge. Madrid, Visor).

CAVALLI-SFORZA, Luigi Lucca (1996). Geni, popoli e lingue. Milà, Adelphi Ed. (trad. cat.: Gens, pobles i llengües. Barcelona, Proa, 1997).

CRYSTAL, David (1987). The Cambridge Encyclopedia of Language. Cambridge University Press (trad. cast. i adaptació de Juan C. Moreno Cabrera: Enciclopedia del Lenguaje. Madrid, Taurus, 1994). El capítol 55 tracta de les llengües criolles.

HENSHILWOOD, Christopher et al. (2002). «Emergence of Modern Human Behaviour». Science, 295 (10.1.2002), pàg. 1278-1280 i «Middle Stone Age Shells Beads from South Africa», Science, 304 (16.4.2004), pàg. 403).

HERDER, Johann Gottfried (1772). Ensayo sobre el origen del lenguaje, dins Obra selecta. Madrid, Alfaguara, 1982 (La citació és a les pàg. 131-132).

OPPENHEIMER, Stephen (2003). Out of Eden. The Peopling of the World. Londres, Constable and Robinson [trad. cast.: Los senderos del Edén. Orígenes y evolución de la especie humana. Barcelona, Crítica, 2004] (Sobre les migracions, cap. 4 i 5; i la il·lustració a l’interior de les cobertes).

SYKES, Bryan (2001). The Seven Daughters of Eve. Ealing, Bantam Press [trad. cast.: Las siete hijas de Eva. Madrid, Debate, 2001]. (La referència entre cometes «d’un petit grup de dones» és del pròleg d’aquesta obra).

TATTERSHALL, Ian (1998). Becoming Human. Evolution and Human Uniqueness. Nova York, Harcourt, Brace and Co. (trad. cat.: Fer-se humà. La singularitat de l’home i l’evolució. Barcelona, Ed. 62, 1998).

TUSON, Jesús (2006). «Brains, Tools, Migrations and Words», dins ROSSELLÓ, Joana, i MARTÍN, Jesús, ed. (2006). The Biolinguistic Turn. Issues on Language and Biology. Barcelona, Universitat de Barcelona i PPU, pàg. 24-33.

Un bon mapa d’algunes llengües criolles es pot trobar a GARCÍA RUIZ, J. M. (1995). Biosfera. Tundra i insularitat, vol. 9, pàg. 401. Barcelona, Enciclopèdia Catalana.

També es pot consultar creole language a Wikipedia (anglès).

Pot ser molt útil consultar, a la Viquipèdia (en llengües diverses), les pàgines dedicades a les diferents espècies d’homínids citades en el text (sobretot Homo sapiens i també l’entrada Human evolution). Són en general molt interessants els articles referents a les indústries lítiques, incloent-hi les consultes a la secció d’imatges. Una visita a webs diverses sobre Blombos Cave permet que ens fem una idea força completa d’aquest jaciment (i del bon gust dels nostres avantpassats, que van triar una cova molt oberta, amb vistes al mar).





SEGONA PART


L’arquitectura del llenguatge (i l’èxtasi)





7. DEL MÍNIM, AL MÀXIM


Potser podríem passar-nos la vida discutint sobre els moments inicials del llenguatge i, fins i tot, fantasiejant a l’entorn de les paraules primeres; però hi ha un fet incontrovertible: els humans parlem, amb sons o amb signes visuals. I, pel que sembla, tot això va començar ara fa molt de temps. Sabem del cert, a més, que aquesta nostra parla humana té alguns trets exclusius que la defineixen com a específica dels sapiens: la infinitud temàtica, la independència temporal, l’autoexpressió lliure i, pel que fa als aspectes arquitectònics, una estructura organitzativa en nivells amb una capacitat combinatòria probablement sense límits, si més no coneguts. Mirem ara de prop aquesta darrera característica que, un cop més, és única a la natura; perquè les llengües són un cas típic i exemplar de com, a partir d’un nombre petit d’elements bàsics, es pot arribar a desplegar una activitat inacabable. Són sistemes de comunicació i d’expressió que ens permeten abastar l’infinit sobre la base de molt poques unitats, matèria primera de totes les llengües. I, probablement, no trobarem mai al món un sistema tan eficaç amb el qual aconseguim el màxim a partir del mínim.

Tothom ha tingut (o ha fet servir, o ha vist) un mecano. Un mecano és un joc fet de peces foradades de llargària diversa i amb tot de cargols, rodetes, cordes, etc.; de manera que, amb les eines adients, podem construir avions, ponts, grues, cotxets i altres ginys creats per la nostra imaginació abans (o sobre la marxa) del joc. I és clar que, un cop exhaurides totes les peces, podrem desfer l’objecte construït i ens trobarem en condicions per començar de bell nou, una vegada i una altra, i una altra, sense aturador. Que voleu un altre exemple menys mecànic i més artístic? Amb un nombre ben petit de tons i semitons (reiterats, combinats i subjectes a ritme) s’han escrit les obres mestres de la música. I, en aquest cas, no caldrà desfer-ne cap per crear-ne una de nova; sigui una òpera espectacular, una simfonia perdurable o, simplement, una cançó de bressol, humil i efectiva. Perquè els tons i els semitons sempre restaran a la nostra disposició per produir melodies indefinidament, infinitament.

Aquesta és la virtut, i la potència, dels ginys creatius fets de nivells: les unitats petites del sistema es poden ajuntar i combinar per construir estructures més grosses que, al seu torn, també es poden encoblar per donar lloc a d’altres de molta més volada. El llenguatge i les llengües són mecanismes com aquests, sistemes de nivells, que permeten saltar des del domini restringit de les unitats sonores (en el cas de la modalitat oral) a l’esplendor i multiplicitat dels textos, siguin de contingut científic, filosòfic o literari. I també podem produir, amb aquestes mateixes unitats de so, les meravelles del joc de la conversa quotidiana, o l’exposició docent, o el fluix d’un pensament interior que, gairebé sempre, té en la llengua (ara esmorteïda, silenciosa, però activa amb els moviments subvocals) el seu suport necessari.



POQUES UNITATS, GRANS PROJECTES

Tot aquest joc comença amb les unitats del so: només entre vint i quaranta en la immensa majoria de les llengües. Aquestes unitats, que anomenarem «articulacions bàsiques i prototípiques de la llengua» (per estalviar-nos una discussió sobre l’estatus dels fonemes) no tan sols són molt poques; també cal dir que les organitzem, en totes les llengües del món, d’acord amb les possibilitats i recursos de la nostra anatomia: en cap llengua hi ha sons en què la punta de la llengua entri en contacte amb el vel del paladar (gairebé ens empassaríem la llengua amb aquesta articulació «apicovelar»); ni tampoc en trobem d’apiconasals (a més d’impossibles, fóra una irreverència greu tocar el nas amb la llengua). El normal serà que articulem el so d’una manera ben natural acostant parts properes dels òrgans d’articulació, en un exercici estalviador d’esforços: el llavi inferior amb el superior, l’àpex de la llengua amb els alvèols, l’arrel de la llengua amb l’úvula, per exemple. Què n’és de sàvia (per força) la natura!

Els sons de les llengües són només la matèria primera i, aïllats, viuen encara en la terra de la insignificació: són els maons imprescindibles que ens permetran construir les estances habitables de l’edifici del sentit. Del so, al sentit; vet aquí que travessem el llindar essencial de l’arquitectura lingüística, saltant ara d’un esglaó a un altre en el nostre «sistema de nivells». Instal·lats ja, definitivament, en el regne del sentit, hi trobem espais diversos que creixen progressivament a mesura que passem de les unitats morfològiques a les paraules; de les paraules a les oracions; de les oracions als textos. I, en primer lloc, ens trobem amb les unitats morfològiques, fetes a partir d’un material sonor que ens permet fer les combinacions necessàries per bastir el lèxic de la llengua i tot d’unitats funcionals. Així doncs, amb un petit conjunt de consonants (com g, b, t, p, m, s, l, r) i amb unes poques vocals (com a, o, u) podem crear unitats de significat com gat, pot, mal, pam, pal, sal, mar, ram, ral, molt, palau, tram, puput, arbrat i moltes més que farien les delícies dels verbíbors. Més encara si, al costat d’aquestes paraules bàsiques, hi introduïm morfemes de derivació com -it-, des-, -er-, -itz-, -ar, in- i tota la resta. És d’aquesta manera que, gràcies al conjunt total dels elements sonors d’una llengua, podem configurar des de les unitats de significat bàsiques fins a d’altres de molt complexes com deslocalització, gormanderia, immunocompetència, llastimosament, cansaladera i dotzenes de milers més: tot el lèxic d’una llengua. És un salt prodigiós des del nivell elemental del so al regne fastuós de la significació: el més gruixut dels diccionaris, el tresor de les paraules i, doncs, dels sentits, és fet exclusivament amb els materials bàsics fornits per un petit conjunt de consonants i per un grapat minúscul de vocals.

Però aquest nivell generós, el del lèxic, encara no ens porta a l’infinit perquè les paraules d’una llengua sempre tindran, per raons òbvies, una llargària màxima: per exemple, vint (o si es vol, trenta) unitats sonores. Això vol dir que, en algun moment, haurem exhaurit per força totes les possibles combinacions sonores i, en conseqüència, el nivell del lèxic no podria ser el domini de l’infinit; tot i que, sense sortir-ne, ens podríem arribar a trobar amb magnituds ben considerables d’unitats significatives. En aquesta línia, algú ha proposat que la paraula catalana més llarga podria seria aquesta: supercalifragilisticespialidós que, si ara simplifiquen l’exposició i considerem només les entitats gràfiques, és formada per trenta unitats. Si, però, ens deixem d’invents, en un diccionari podem trobar, a primer cop d’ull, paraules prou llargues com aquestes: otorinolaringologia, inversemblantment, histoincompatibilitat… i moltes més, especialment del lèxic cientificotècnic, amb tot de paraules en què hi juguen de gust els mecanismes de la derivació i de la composició. Tot això, però, depèn en gran mesura de com una parella de llengua i cultura hagi organitzat el seu sistema d’escriptura que, tot sovint, amaga la realitat de la llengua parlada. Així, el lingüista David Crystal ens diu que en la llengua gal·lesa ens podem trobar amb un topònim… de seixanta-sis lletres! Aquesta llargària, però, podria ser superada amb molta facilitat si seguíssim l’exemple d’alguns topònims ben coneguts com Viladecavalls i Vallsacabra (o bé de cognoms com Pratssobreroca) i ens decidíssim per convertir un allà ben humil, genèric i poc informatiu, en això que ara segueix:

enelcarrerdelstil·lersjafloritssegonshientresamàesquerralasegonaporta

Cap novetat especial: hi ha llengües que tenen el que tècnicament s’anomenen «paraules-oració» (i no se sap, ben bé, si aquesta denominació depèn o no d’un sistema de segmentació escriptural). O sigui que, tot plegat, una llengua d’aquestes característiques podria tenir paraules endimoniadament llargues i, doncs, el capítol del lèxic seria ben voluminós. Però, sigui com sigui, el nombre total de les seves unitats seria, al cap i a la fi, limitat (si més no, a la pràctica).

És per això que ara, dins del nostre sistema composicional, hem de saltar de nivell per assegurar-nos un dispositiu de comunicació i d’expressió digne d’aquesta espècie humana que somia, sempre que pot, amb el trencament dels límits.



NI EN EL VOLUM D’UN CAMP DE FUTBOL…

És ben possible que més d’un no hagi acabat de pair, encara, les velles classes de gramàtica i que recordi, fins i tot amb odi, els exercicis d’anàlisi sintàctica a la recerca (i difícil captura) d’un subjecte esmunyedís, de vegades amagat amb traïdoria; o que encara somniï amb les maleïdes oracions subordinades, especialment si es tractava de les causals, les consecutives, les finals o les concessives. Aquests mals records (l’odi, mai) estarien ben justificats perquè una tradició educativa molt i molt llarga va assignar a la gramàtica un temps fora mida, estudiada massa explícitament, a unes edats inapropiades i, a més, presentada amb mètodes inadequats. Hi ha matèries que s’han d’introduir de manera indirecta, amb paciència i habilitat; que s’han d’oferir pràcticament com un joc, a través d’unes activitats que, molt més endavant, tindran l’explicitud i concreció de les definicions precises. Uns coneixements que, anys a venir, formaran part d’un bagatge que ajudarà molt l’alumnat, ja mig madur, sobretot a l’hora d’escriure, o de parlar en situacions de la màxima formalitat (per exemple, per tal de no deixar un subjecte penjat, en anacolut públic i notori).

Els mals records, però, no ens han de fer perdre de vista que la sintaxi és el nivell de l’arquitectura lingüística que cal considerar com a específic dels humans. I és clar que podem discutir si alguns animals anomenats «superiors», com els ximpanzés o els dofins, tenen o no tenen una mena de lèxic. El que sembla fora de dubte és que la dotació expressiva d’altres espècies no inclou res de semblant a la nostra sintaxi; a aquesta possibilitat de concatenar les unitats del diccionari per tal d’organitzar seqüències d’una extensió indefinida com les que ens permeten la conversa, l’exposició d’un tema, la dissertació sobre l’ésser i el no-res, sobre l’amor i l’odi, o sobre les condicions de la bona convivència i d’una vida digna. El pensament humà no té límits coneguts; i la llengua, expressió privilegiada del pensament, sembla que corre en paral·lel amb aquesta condició, com ja sabem que intuïa Humboldt.

Però el que ha de quedar ben clar és que aquesta similitud (de la qual ens hem ocupat aquí més d’una vegada només de manera genèrica) és possible exclusivament gràcies a una estructura compositiva del llenguatge molt precisa que s’organitza en quatre estadis o nivells; més enllà, doncs, de l’observació habitual que marca la distinció entre el so i el sentit: el primer nivell, sense implicacions significatives encara, és el de les unitats sonores, el material bàsic de tot l’edifici del llenguatge; el segon, el de tot d’entitats lèxiques de tipus divers, que tenen en comú el fet que, ja inicialment, vénen carregades d’un sentit que s’haurà de concretar en els dos estadis següents; el tercer, el de la sintaxi o convivència oracional de les unitats anteriors; finalment, el quart nivell és el textual, el del discurs plenament estructurat amb què es desplega la cursa del pensament i s’expressa de manera coherent, d’acord amb les circunstàncies reals que envolten la parla.

Aquests dos nivells últims, els de les oracions i els textos, configuren l’espai obert de qualsevol sistema lingüístic. Podem dir, per exemple, Avui fa fred, i també Avui fa més fred que ahir, i això altre: Em penso que avui, que és el dia del meu aniversari, fa una mica més de fred (no pas gaire, però) que ahir, que vaig sortir de casa ben d’hora perquè… I així sense aturador, com ja vam veure, amb un exemple semblant (He arribat, etc.) a la pàgina 44. La sintaxi, doncs, posa al nostre abast la possibilitat de reiterar determinades seqüències sense restriccions; o sigui que, almenys en teoria, podem establir que no existeix «la frase més llarga» (com sí que existia, en el domini lèxic, «la paraula més llarga»). A «la frase més llarga» sempre li podrem afegir un adjectiu, una subordinada de relatiu, un nou complement de manera, etc. Més encara: un complement d’un complement d’un complement…, com veurem més endavant.

I ara, per variar, farem un petit exercici d’imaginació. Suposem que ens han encarregat una feina ben feixuga i que hem d’aplegar tota l’activitat lingüística d’un segle en una llengua qualsevol. Es tracta, doncs, de reunir tot allò que s’hi ha dit: totes les gravacions de totes les converses (al llarg de cent anys, no ho oblidem pas), les classes, les conferències, els programes de ràdio i de televisió, l’activitat de la borsa, dels mercats. Tot. A més, hi hem d’ajuntar, sense oblidar-nos de res, tot allò que hom ha escrit: tots els llibres (de ciències, de literatura, d’història, d’assaig, d’informàtica…), els diaris, les revistes, els fulletons de tota mena, la publicitat impresa, les notes personals, els escrits colgats en un calaix, les factures… Imaginem, a més, que hem de trobar un magatzem per encabir-hi aquest munt monumental d’un segle de llengua oral i escrita: ni tan sols ens cabria en el volum immens d’un camp de futbol amb capacitat per a cent mil espectadors. Doncs bé, tot això s’haurà produït a partir de poc més de vint unitats de so ben combinades: la base primària, absolutament econòmica, de la nostra expressió com a humans, entossudits a abastar l’infinit amb només uns pocs elements i unes regles combinatòries.



TOTES DE LA MATEIXA LLEI

Aprendre una llengua nova pot ser cosa de bufar i fer ampolles; o bé pot arribar a suposar dificultats gairebé insuperables. Tot depèn, entre factors diversos, de l’edat i les circumstàncies de l’adquisició, de l’interès i la curiositat personals, del temps i la intensitat d’exposició a la llengua, de l’aptitud inicial de l’aprenent i del fet que aquest no es bloquegi pensant que se les ha d’haver amb una «llengua rara». El que és ben cert, i ho avala l’experiència universal de manera incontrovertible, és que els nounats, siguin d’allà on siguin, poden fer seva una qualsevol de les sis mil llengües que hi ha al món sense cap problema especial. És a dir, ara encara és l’hora que un infant xinès tingui una pujada de la febre quan comença a distingir els tons; o que una criatura tanzana pateixi de mal de panxa quan aprèn els prefixos nominals del swahili; o que a una criatura catalana se li irritin les genives quan li comencen a créixer les subordinades de relatiu.

Constatacions com aquestes ens donen arguments per afirmar amb rotunditat que, independentment de l’estructura de cada llengua (i per més que als adults algunes ens semblin d’una dificultat fora mida), l’adquisició inicial tan planera que protagonitzen els infants és un indicador ben fiable de la naturalitat del procés. Dit amb la màxima contundència: al començament, totes les llengües són igual de fàcils perquè totes s’ajusten amb les expectatives innates dels infants. Això vol dir que totes hi encaixen perfectament; i que es desenvolupen, en els anys primers de la creixença, més o menys igual a com s’hi van desplegant (salvades certes distàncies) la locomoció bípeda, la visió a llarga distància, la dentició o el pinçament finíssim d’un bri de palla amb els dits polze i índex. Una llengua (oral o signada) és un fet del tot normal, i arriba a desenvolupar-se quan la natura ho té previst. Si no fos així, no hi hauria manera d’explicar com és que els infants, ben poqueta cosa des que neixen fins als quatre o sis anys, fan seva una llengua, que és el sistema de comunicació i d’expressió més complex que s’ha trobat mai. Tan complex que, després de més de dos mil anys, i de moltíssims esforços, encara no s’ha pogut fer una descripció plenament satisfactòria del sistema de cap llengua: ni en mil, ni en tres mil pàgines. Això ens porta de cap a la pregunta inquietant de Bertrand Russell, que és una de les citacions preferides de Chomsky: «Com és que els humans arriben a saber tant com realment saben, si els seus contactes amb el món són breus, personals i limitats?». I de resposta sembla que només n’hi ha una: perquè venim al món, ja de fàbrica natural, amb els mecanismes apropiats per a l’adquisició del coneixement (el lingüístic inclòs).

Establert aquest punt essencial quant a l’adquisició espontània de qualsevol llengua, sense cap distinció, cal afegir-hi que totes tenen, a més, molts altres punts en comú; i no tan sols a un nivell general. També s’assemblen en alguns aspectes bàsics de la seva arquitectura i afecten els quatre nivells que ja coneixem. És per això que sovint parlem dels «universals lingüístics» per referir-nos a tot de semblances que fan de les llengües membres d’una mateixa família, malgrat les diferències que ens resulten tan cridaneres a primer cop d’ull; i més als adults ja granadets. Per exemple, i pel que fa al nivell sonor, totes les llengües orals tenen vocals i consonants; i en cap ni una tenen funcionalitat estructural els grunys i altres sorolls inarticulats, com encara pensen alguns quan parlen, de manera absolutament inapropiada, de «llengües primitives». Molt al contrari, les unitats lingüístiques del nivell sonor hi són peculiars, produïdes específicament com a elements del sistema de la llengua en el qual juguen al joc rendibilíssim de les oposicions per diferenciar els significats de les unitats del nivell següent. Cosa que fan, habitualment, només amb el canvi d’alguns trets dels elements bàsics (mesa/meta; tota/bota/pota; cama/casa, etc.).

Si ara passem als dominis del significat, trobem que en totes les llengües conegudes hi ha unitats que remeten a les persones que intervenen en l’acte de la conversa: més o menys, i amb diferents configuracions, els pronoms personals amb què s’assenyalen els participants en el diàleg (jo, tu, etc.). També hi trobem díctics de persona, de lloc i de temps, com els demostratius i els adverbis que ens resulten tan familiars i que valen tant com comodins. Amb estructures morfològiques diverses, és també un universal l’existència de formes que fan el paper de noms i de verbs (elements essencials de les construccions predicatives); i de les combinacions en què un nucli pot rebre la complementació necessària mitjançant elements amb valor adjacent (com els adjectius i altres estructures: la camisa verda, la camisa de seda, la camisa que em vas regalar pel meu aniversari, etc).

També són universals les construccions en què ALGÚ + FA + ALGUNA COSA (a algú altre, amb algú altre, a favor d’un altre, per algun motiu, d’alguna manera, en un temps determinat, etc.). És a dir, en totes les llengües trobem el que s’anomenen els «arguments» o papers funcionals en l’àmbit oracional; i és així que és possible la construcció de les cadenes d’informació i d’expressió que són típiques de la conducta verbal humana. Aquestes i altres estructures lingüístiques es poden observar en cadascuna de les llengües estudiades; però també es podrien establir a priori fent una llista de tot allò que cal que tingui una llengua per tal de cobrir sense restriccions les necessitats comunicatives dels membres de l’espècie sapiens. Sense menystenir totes les diferències accidentals i matisos que caldrà tenir presents, en cada cas, respectant la varietat i la diversitat evidents entre les llengües.

Per acabar d’arrodonir aquestes qüestions (abans de tractar amb una mica més de calma els universos del so, de les paraules i de les construccions), convindria que no perdéssim de vista tres dades essencials que, basades en l’experiència, ens parlen amb eloqüència de la unitat subjacent a totes les llengües. En primer lloc, i si es donen les condicions adients, qualsevol llengua pot ser apresa. En segon, sempre és possible la traducció: el pas dels continguts d’una llengua a una altra. Finalment, qualsevol llengua pot rebre una descripció gramatical. És per tot això que quan algú comença l’estudi d’una nova llengua pot fer feina amb confiança perquè, en part, ja sap què hi trobarà. I aviat podrà comprovar que tot allò és terra coneguda.

* * *



TEXTOS, MATERIALS I REFERÈNCIES

Hi ha activitats en què, a partir d’un nombre limitat d’elements, es pot construir un conjunt potser no limitat d’objectes. Els mecanos i la música en són exemples. També les llengües.



La finor de totes llengües, sense cap excepció

«Qualsevol llengua permet als seus usuaris produir i entendre una llista il·limitada de noves expressions. Qualsevol llengua permet parlar del passat, del present i del futur; i d’allò que es troba a l’altra banda del món; fins i tot parlar de coses irreals, condicionals, hipotètiques, de pures ficcions (…). Qualsevol llengua posseeix un sistema gramatical subtil que no pot ser descrit ni tan sols en un volum de mil pàgines (…). Qualsevol llengua permet un alt nivell d’abstracció i conté termes com “color”, “curvatura”, “amistat”, “absència”, etc. Qualsevol llengua fa que uns elements petits es puguin combinar per configurar elements més grans i això permet la formació d’expressions de llargària indefinida. Qualsevol llengua té díctics amb què assenyalem l’espai i el temps, com tu, aquí, allò, llavors i demà. Qualsevol llengua té connectors temporals i lògics, com si, perquè, després, és per això que, encara que… Qualsevol llengua permet distincions aspectuals del tipus següent: Susanna fumava, Susanna estava fumant, Susanna solia fumar, Susanna continua fumant, Susanna ha estat fumant, Susanna ha començat a fumar, Susanna ha deixat de fumar, etc.».

(TRASK, Larry [1998]. «Language Origins: a Linguistic View», a Cambridge Archaeological Journal, 8, 1 [1998], pàg. 70-72).



Les llengües són sistemes de base o bé sonora, o bé gestual-visual. En el primer cas parlem d’unitats fòniques que es troben en el fonament de tot un complex sistema combinatori. D’una forma paral·lela, les lletres d’una escriptura alfabètica suggereixen, gràcies a una convenció, les unitats bàsiques del so; i també permeten un nombre no limitat de combinacions.

Dels jocs sonors, als inicis de la llengua

«Quan un nen petit repeteix pa-pa-pa-pa-pa sense parar, mirant al terra mentre va de quatre grapes, i també quan mira el seu pare o la seva mare o les seves germanes, o quan està sol al seu llitet, no sap encara que hi ha una persona a qui pot anomenar papa. Però quan diu pa-pa tot mirant el seu pare sense repetir la combinació de sons d’altres ocasions, llavors sí, llavors papa es converteix en paraula; papa significa, té un sentit. És en aquest moment quan el nen comença a saber paraules; ha començat el procés d’adquisició lingüística.

Aquest episodi tan emocionant per a mares i pares el podem trobar en l’aprenentatge de tots els mots; per a cada mot hi ha un procés paral·lel. El procés d’adquisició d’una llengua comporta, en una part molt important, donar a cada mot el seu lloc a la llengua. Confegir un vocabulari intern. Una nena deia ababababa repetidament fins que va arribar el dia en què ja no ho feia si no hi havia aigua a l’entorn. Quan volia el biberó d’aigua (Aba aba aba!), quan veia una font al parc (Aba aba aba!), quan veia que plovia (Aba aba aba!) o quan va veure per primera vegada el mar. La nena mostrava així que estava seguint el camí del significat. El camí meravellós que la portaria a poder unir sons i significats, el camí cap a la seva llengua».

(LLINÀS, Mireia (2006). Citat més avall, pàg. 13 i 14).

CHOMSKY, Noam (1988). Language and Problems of Knowledge. The MIT Press, Cambridge, Mass. (trad. cast.: El lenguaje y los problemas del conocimiento. Madrid, Visor, 1989). La citació amb la referència a Bertrand Russell apareix a les pàg. 3 i 4 de l’edició anglesa i a la pàg. 13 de l’edició castellana.

CRYSTAL, David (1987). The Cambridge Encyclopedia of Language. Cambridge University Press (trad. cast. i adaptació de Juan C. Moreno Cabrera: Enciclopedia del Lenguaje. Madrid, Taurus, 1994). La «paraula més llarga» es troba a les pàg. 114-115.

LLINÀS, Mireia (2001). Petites paraules. ¿D’on surt la gramàtica? Barcelona, Empúries.

LLINÀS, Mireia (2006). Primeres paraules. Com aprenen a parlar els nostres fills. Barcelona, Empúries.

TUSON, Jesús (1997). Introducció al llenguatge. Barcelona, UOC/Proa. Cfr. el capítol 3: «Les llengües del món: diversitat i unitat».





8. ELS FONAMENTS SONORS


És territori conegut, ja des de bon començament, que el pas de la informació (idees, emocions, i qualssevol dades) d’una font a una destinació no es pot fer amb emissions purament espirituals o amb emanacions inconcretes (si és que tot això vol dir alguna cosa). L’única via de contacte comunicatiu ha de passar necessàriament per la producció de senyals físics que puguin viatjar entre dos extrems inexcusables: el punt d’emissió i el de recepció. A més sabem que, en tot de casos, ens referim a signes naturals; però també en trobem ben sovint d’altres d’artificials i fins i tot molts que són purament convencionals, fabricats expressament per garantir el vincle de la comunicació. Aquest darrer és el cas de les llengües: molt majoritàriament, els senyals lingüístics són arbitraris i no vénen dictats o imposats per les coses designades (és ben cert que n’hi ha alguns d’arrel onomatopeica, més o menys icònics; però en són una minoria i, a més, s’amotllen per força als patrons estructurals de les llengües: xiuxiueig i dring en serien exemples, que admeten la marca, del tot convencional, de nombre plural).



LLENGÜES ORALS I LLENGÜES SIGNADES

Tot aquest discurs ve a tomb d’una qüestió essencial: la base de les llengües ha de ser físicament perceptible, això ha quedat ben clar; però cal afegir-hi que aquest requisit es dóna a la perfecció tant en les llengües que fan servir el so, com en les que fan ús d’elements visuals (gestos de tipus divers, en les llengües signades pròpies dels sords); perquè en tots dos casos s’acompleixen les exigències que fan possible vehicular la informació. Dit amb un exemple: per comunicar la idea de «pa» algú pot optar per ajuntar els llavis, sense fer vibrar de moment les cordes vocals i, de cop, expulsar l’aire per la boca fent, ara sí, que vibrin, alhora que col·loca la llengua en posició central i baixa (tot això ho comprovarem de seguida). I el resultat és que dirà pa, i tothom que el senti, i entengui la llengua, sabrà que s’acaba de referir a una menja bàsica i ben bona «feta de farina pastada amb aigua, generalment fermentada, i cuita al forn», segons que diu el diccionari. O bé aquest algú pot fer una altra cosa: estendre ben oberta la mà esquerra i passar ràpid la dreta, també oberta, pel damunt. En aquest segon cas, i de manera estrictament equivalent, tothom que conegui la llengua de signes sabrà que està parlant d’una menja bàsica i ben bona «feta de farina pastada amb aigua, generalment fermentada, i cuita al forn». En totes dues situacions, doncs, s’acompleixen les condicions bàsiques d’una comunicació lingüística que, en el cas del nostre exemple, ha funcionat sense problemes gràcies a dos sistemes de signes convencionals absolutament equivalents, pel que fa a la seva semanticitat i efectivitat.

Això mateix (i en un altre domini) val també per a les escriptures, que són derivacions secundàries de les llengües naturals. Tant és que alguna persona sorda estengui la mà oberta, perpendicular al terra, amb tots els dits ajuntats, com que un altre, sord o oient, agafi un llapis i pinti la lletra B. Tots dos hauran produït un signe visual que es correspon, en el primer cas, amb la segona unitat de l’alfabet dactilològic i, en l’altre, amb una lletra del sistema alfabètic llatí que s’associa al so bilabial oclusiu sonor; de manera que cadascú ho haurà fet d’acord amb convencions diferents, tan vàlida l’una com l’altra i, doncs, equivalents des del punt de vista operatiu. Aquestes observacions semblen imprescindibles per deixar ben clar que tot el que ara segueix, centrat en les bases sonores de la parla oral, en cap cas es podrà interpretar com un cant a l’excel·lència del so per damunt d’altres modalitats amb què també s’acompleix plenament l’activitat comunicativa i expressiva de la condició humana. Així doncs, i deixant de banda tot de prejudicis que són conseqüència de la ignorància, ambdós sistemes compten amb els recursos necessaris perquè es pugui produir l’intercanvi de la informació; i cadascun és l’idoni en les circumstàncies en què funciona: un, en el cas dels parlants oients; l’altre, en el cas dels parlants sords. I per descomptat que, en tots dos casos, sempre ens estem referint a llengües estrictament naturals, fruit de l’impuls humà vers el llenguatge.



NO SÓN BEN BÉ CRITS

Els humans, de manera constant, produïm tota mena de sorolls: uns cops de tos si ens pica el coll, estossecs per aclarir-nos la raspera, un ai! com a resultat immediat d’una cremada o d’una punxada, un oooh! d’admiració i un psé!, un uix!, i d’altres, amb què expressem emocions i sentiments diversos. Tot això és espontani (excepte si ho fa de manera estudiada la gent del teatre) i aquestes reaccions sonores no estan subjectes als patrons de la llengua: són expansions naturals, incontrolades i, si de cas, tenen l’estatus d’indicis o símptomes. El problema, no obstant (sigui dit de passada), és que l’escriptura ha donat un caràcter «estable i formal» a tot de sorolls i, en algunes llengües, la col·lecció sencera d’aquestes expressions ha arribat a constituir una «part de l’oració»: les interjeccions. La qual cosa esquival a una broma gairebé monumental: fer lloc als crits dins la gramàtica.

Tota aquesta sèrie de sorolls no té res a veure amb els sons de la llengua. Perquè hi ha una diferència fonamental: els crits espontanis ni són articulats, ni formen part d’un sistema; les unitats lingüístiques, en canvi, sí. Sí, en tots dos casos. I és el repertori d’aquestes unitats sonores, en qualsevol llengua, allò que configura la base de l’edifici lingüístic. Serà, a més, purament accidental que una essa sorda ens pugui semblar una mena de soroll serpentí o una bufada del vent; o que l’erra ens recordi el tub dels fums de la moto d’aquell incívic que el porta malament, de manera deliberada. L’essa sorda o l’erra són elements exclusivament lingüístics que només serveixen per construir unitats de significat i per distingir sopa de topa i de copa, o rata de nata i de gata. Les esses, les erres i totes les altres unitats del nivell sonor són peces ben humils i, per elles mateixes, ni signifiquen res, ni volen suggerir res. Diguin el que diguin els amants del «simbolisme fonètic».

La producció de sons lingüístics és una història força interessant des del punt de vista de l’evolució humana perquè, en principi, els òrgans amb què els fabriquem tenen una funció primària del tot aliena al llenguatge; és a dir, fan un paper lligat a la pura i estricta supervivència; i és només secundàriament que aquests òrgans es veuen implicats en la comunicació. De fet, els pulmons fan la seva feina sense aturador (i, si us plau, que no vulguin fer vacances) i el seu paper en la producció sonora és esporàdic, de manera que fins i tot ens podríem estar temporades llargues en silenci, sense por de perdre la vida. També les cordes vocals, obertes, deixen passar l’aire en les dues direccions i, a estones, les tanquem quan ens empassem el menjar per evitar que alguna porció dels aliments entri pel conducte inapropiat, fet que posaria en greu perill la nostra existència. Més amunt i més enfora, les dents i la llengua fan un paper fonamental en l’inici de la deglució, preparant els sòlids per a una digestió més planera. El que passa és que les dents, la llengua, les cordes vocals i els pulmons, entre altres òrgans, tenen la condició de pluriempleats perquè, a més de fer la feina que fan, s’han hagut d’adaptar per acomplir funcions lingüístiques del tot bàsiques i serveixen per produir els sons articulats: els sons, afaiçonats a les necessitats distintives de la llengua. I és ara que podríem dir que si determinats òrgans han arribat a carregar-se amb dues funcions és perquè en el llenguatge també ens hi va la vida: la parla, doncs, sembla que és estrictament necessària per a la supervivència humana. Dit d’una altra manera: és possible que, sense el llenguatge i les llengües, els humans ja faria molt de temps que hauríem desaparegut, i no hauríem deixat res més que rastres fòssils.

Aquesta aventura del so comença amb els pulmons, els òrgans que subministren la força motriu que posa en marxa tot el procés d’emissió de la veu: l’aire. L’aire va fent el seu camí inaudible fins que arriba a un punt absolutament decisiu: les que hom anomena, sovint, cordes vocals. Aquestes són, de fet, els plecs musculars de la laringe, col·locats de davant cap enrere (si ens mirem de perfil) i agafats, del primer extrem, al cartílag tiroide i, dels posteriors, als aritenoides. Si les cordes són obertes (aquest espai és el que s’anomena «glotis»), el que tenim és la respiració silenciosa; però si ajuntem fermament les cordes per impedir la sortida de l’aire que s’hi acumula i les obrim bruscament, el que en resultarà és un cop de tos (aquesta és la nostra manera espontània i ben higiènica de gratar-nos el coll per dins, fent servir l’aire comprimit com un raspall). Si, però, les cordes estan juntes sense fer-hi força, la pressió de l’aire les obrirà i, per dir-ho d’alguna manera, en sortirà una bombolleta. Un cop relaxada la pressió, les cordes es tancaran i tornarà a donar-se el mateix procés, de manera que ens trobarem, un cop i un altre, davant d’un fet absolutament indispensable per a l’emissió del so: la vibració de les cordes. Aquesta vibració podrà anar des d’una velocitat aproximada de setanta moviments d’obertura i de tancament per segon (en una veu raonablement greu), fins a mil o més si el que es produeix és el crit espectacularment agut d’una criatura emprenyada.

Aquí comença tot; i el que resta és un camí d’amplificació de les vibracions i de tot de moviments i de configuracions articulatòries que donaran com a resultat les diferències característiques de cadascun dels sons del sistema específic de la llengua. I la realitat és que un estudi fins i tot elemental de l’execució dels sons lingüístics ens fa conscients de fins a quin punt ens trobem davant d’uns fets absolutament peculiars i únics en el món natural, sobretot si els comparem amb altres sorolls inarticulats. És el que anem a comprovar, ara mateix, amb uns exercicis pràctics ben senzills, fent del nostre organisme un petit laboratori de fonètica articulatòria.



UNS JOCS ÚNICS A LA NATURA

Si no representa cap problema, podem agafar un llapis o qualsevol altre estri semblant (també pot servir un pal petit d’aquests comestibles fet de farina i altres ingredients) i ens el podem introduir dins la boca uns cinc o sis centímetres. Es tracta de pronunciar i - u - i - u - i - u… per comprovar com la nostra llengua es desplaça de davant a darrere un cop i un altre, gairebé a tocar del paladar. Aquest exercici elemental es pot fer també sense cap instrument, només parant l’atenció en uns fets de què mai som conscients, per sort i en benefici d’una activitat verbal natural i espontània. Continuem ara amb una variant petita d’aquest primer exercici: amb el mateix estri, canviarem les vocals i farem i - a - i - a - i - a… (o bé amb u - a - u - a…). El que podrem observar, en aquest cas, és que ara la llengua puja i baixa. Doncs, bé: ja tenim feta la doble prova necessària per fer una afirmació fonamental, vàlida per a totes les llengües i només per a les llengües: quan l’aire modificat per la vibració de les cordes arriba a la cavitat bucal, els humans ens hem empescat la manera d’aprofitar el nostre organisme per obtenir una magnífica i pràctica caixa de ressonància gràcies a les diferents configuracions de l’espai bucal que aconseguim senzillament canviant la posició de la llengua (endavant/endarrere i amunt/avall).

Per exemple, i simplificant-ne molt l’exposició, la /i/ serà la vocal que resulta de situar l’àpex de la llengua en posició alta i avançada; la /u/ també serà alta, però ara el que puja és el dors de la llengua; i la /a/ serà la vocal que s’obté si la llengua està en posició central i abaixada. El que és important de tot això és que fem automàticament que l’espai ressonador variï segons les exigències de la comunicació. És per això que, gràcies a aquests moviments, podem distingir parelles de mots que només es diferencien per unes variacions en la posició de la llengua: variacions que són les creadores d’espais bucals diversos i, doncs, que permeten que el so ressoni de la manera apropiada, amb la màxima precisió a efectes distintius: mas/mus, tara/tira, mida/muda, etc.

Aquests efectes distintius també els aconseguim, en el cas de les consonants, fent tota una sèrie de moviments, i de contactes, i d’aproximacions, en què es veuen implicats òrgans diferents: els llavis, les dents, la llengua, els alvèols, el paladar, l’úvula… I, òbviament, també les cordes vocals, que ens permetran la presència de la sonoritat o la no-sonoritat, amb repercussions distintives; és a dir, diferenciadores i creadores d’unitats sonores específiques: entre vint i quaranta, en la majoria dels casos, per a cada llengua. El que és important de tot aquest panorama articulatori és que, en el món de la comunicació animal no humana, no hi ha res que s’assembli a això que estem veient i al que ara mateix farem: fem vibrar les cordes vocals, alhora que ajuntem els llavis i l’aire surt pels conductes nasals; immediatament, i sense que les cordes aturin els seus moviments, obrim els llavis i ja tenim col·locada la llengua en posició central i baixa; finalment, acostem la punta de la llengua als alvèols i hi fem una mena de repicó vertiginós. Acabem de pronunciar la paraula mar, perquè el nostre cervell ha activat tots els moviments necessaris amb la intenció que, en alguns altres cervells, aparegui de cop la representació d’un «mar». Un fet absolutament únic a la natura.



SÓN LLENGÜES EXTRAVAGANTS? SÓN EXÒTIQUES? SÓN LLENGÜES?

En algunes llengües trobem unitats del nivell fonètic que sonen com un petó d’aquells que espeteguen una miqueta; d’altres que fan com un xec de reprovació perquè algú dóna un cop amb la punta de la llengua a la part posterior de les dents superiors; i també hi ha un altre tipus de xec que s’aconsegueix fent que la zona lateral dreta de la llengua entri en contacte amb els queixals més propers i se’n separi ràpidament. Són els anomenats clics, articulacions característics de les llengües de la família khoisan (el nama i el sandawe, entre d’altres, parlades al sud d’Àfrica, especialment pels pobles boiximans, a l’entorn del Kalahari). I encara hi ha alguns que s’ho miren amb condescendència i fan un somriure mig irònic acompanyat d’un moviment del cap que vol dir: mira-te’ls, els pobres, quines coses més curioses que fan, aquests parlants de llengües rares!

La gent tan llesta que se sol captenir d’aquesta guisa hauria de fer una mica d’introspecció i convindria que comprovés quina mena de ra-ta-ta-ta-ta… fan quan diuen carro, rata i el nostre estimat mar d’ara fa quatre ratlles. O què fan abaixant l’úvula perquè cinc sons de la paraula manteniment puguin sortir per les foses nasals. O què representa que vagin pel món xiulant tres cops seguits una consonant sibilant i sorda quan parlen de l’associació de veïns. Siguem clars, una vegada més: les llengües tenen les unitats que tenen, totes amb valor funcional; i juguen amb la màxima eficàcia al joc distintiu que ja coneixem. I la sorpresa legítima davant les diferències no es pot convertir mai en un gest de menyspreu o en una actitud que acabi traduint-se en valoracions alienes a la lingüística i properes al racisme.

L’estudi dels sistemes sonors de les llengües, ben al contrari, ens aboca de ple a un dels molts aspectes de l’omnipresent diversitat humana: l’esplendor d’una varietat sense la qual ja fa temps que sapiens hauria deixat d’existir. Dit d’una altra manera (i per endavant), és més que probable que, si mai parlem tots una mateixa llengua (i de la mateixa manera), aquell dia sigui exactament l’últim de la nostra presència a la terra.

* * *



TEXTOS, MATERIALS I REFERÈNCIES

Les cordes (o plecs) vocals



Si mirem la banda alta de la fotografia, les cordes (a la laringe) se subjecten del cartílag tiroide, la protuberància perceptible del qual és la nou del coll. A la part oposada, cada corda està agafada d’un dels cartílags aritenoides que, amb un moviment lleuger de rotació, fan que les cordes (amb la pressió de l’aire pulmonar) s’obrin i es tanquin fent possible la vibració, que és la base del so.

Sentireu les cordes vocals…

Amb els mitjans tècnics convenients, podem enregistrar una frase tan típica (i pròpia de vells temps cinematogràfics) com aquesta:

La lluvia en Sevilla es una maravilla

Arrodonint-ne el temps, la duració d’aquesta frase serà de 2,5 segons. I farem un joc conegut: la comprimirem perquè duri 1,25 segons; és a dir, l’accelerarem per reduir-la a la meitat i podrem comprovar que la veu ens sortirà més aguda. Immediatament farem l’operació contrària: ara la frase quedarà expandida, durarà 5 segons i la veu ens sortirà més greu. Fins aquí, cap qüestió que no ens resulti familiar. Però…

A partir d’aquest moment anirem estirant més i més la frase fins que ens duri 40 segons; és a dir, setze! vegades més que l’original. Preparem-nos, doncs, per sentir la gravació i pensem que ens parla una mena de Darth Wader, a càmera lenta:

plof - plof - plof - plof… f f f f f f f… plof - plof…

Cada cop glotal com si fos una piloteta de ping-pong de cel·luloide que bota i bota; i el buf, que es correspon amb les consonants sibilants sordes.

Aquests són els fonaments més profunds de tota l’activitat verbal de base sonora. Ni més, ni menys.

Les ressonàncies bucals



L’espai bucal queda configurat per la posició de la llengua (amunt/avall i endavant/endarrere). I les vocals solen ser descrites per referència a un triangle (també, de vegades, a un trapezi i a altres figures). Segons les llengües, hi ha sistemes vocàlics amb tres posicions, amb cinc, amb set, entre altres variants. Tot això es pot combinar amb ressonàncies nasals o amb tons (és el cas de la llengua xinesa). Però tot té uns límits: no hi ha cap llengua amb dues-centes vocals perquè, tot i que teòricament el nombre de posicions és infinit (com és el cas amb els punts d’una línia), les exigències de distintivitat restringeixen dràsticament el nombre de posicions.

CATFORD, J. C. (1988). A Practical Introduction to Phonetics. Oxford, Clarendon Press.

INSTITUT D’ESTUDIS CATALANS (2010). Les llengües de signes com a llengües minoritàries: perspectives lingüístiques, socials i polítiques. Actes del seminari del CUIMPB-CEL 2008), a cura de Joan Martí i Castell i Josep M. Mestres i Serra. Barcelona, IEC.

MARTÍNEZ CELDRÁN, Eugenio (1994). La Fonètica. Barcelona, Empúries.

MORENO CABRERA, Juan Carlos (en premsa). Hablar y Señar. Manual de Lingüística Integral. Tomo I: El lenguaje; Tomo II: Las lenguas. Madrid, Castalia Ediciones. Es tracta de la primera obra en què les llengües orals i les signades són presentades, de manera sistemàtica, al mateix nivell i amb exemples constants.

O’CONNOR, J. D. (1973). Phonetics. Middlesex, Penguin Books.

QUER, Josep (2005). «Les llengües de signes, les més inaudibles de totes», dins Les llengües a Catalunya. Quantes llengües s’hi parlen? Catàleg de l’exposició celebrada a la Universitat de Barcelona, organitzada pel Grup d’estudi de llengües amenaçades (GELA), dirigit per Carme Junyent. Barcelona, Octaedro, 2005, pàg. 75-85. Del mateix autor també es pot consultar «Les llengües de signes com a llengües naturals», a l’adreça següent: www.icrea.cat/Web/GetFile.asmx/Download?idFile=1DCdBii6ijI%3D

SACKS, Oliver (1989). Seeing Voices: A Journey into the World of the Deaf. Berkeley, University of California Press (trad. cat.: Veig una veu. Viatge al món dels sords. Barcelona, Proa, 1996).

Una informació ràpida i fiable sobre llengües de signes es pot trobar a viquipèdia.cat.

Sobre l’articulació del so es pot consultar òrgans de fonació amb tot d’enllaços; també, veu i plecs vocals.





9. LES PRIMERES UNITATS DEL SENTIT


En la mentalitat popular (i entre alguns experts en matèries diverses) està força estesa la idea que les llengües són fetes de «paraules». Pronunciem i escrivim paraules, acaronem amb paraules, ens excedim en l’ús de la paraula, i fins i tot fem servir paraules ofensives, si no ens controlem una mica. I el que és curiós és que, en l’àmbit de la Lingüística, no està gens clar quin és l’estatut de la paraula, ni tan sols què significa la paraula paraula. Passa el mateix amb el mot cosa, que tant pot fer referència a una pedrota ben tangible, com a incorporeïtats del tot volàtils. Tornant a la paraula paraula, el problema pot ser concretat amb aquesta pregunta: quina és la semblança entre ahir i retropropulsada? La primera és un element fet d’una peça; la segona, en canvi, en té cinc (quatre de visibles i una per absència, que ens indica «singular») i és per això que es pot segmentar i analitzar en unitats de significació: retro + propuls + ad + a + Ø. Una operació que no es pot fer amb l’altra, perquè és una paraula de pedra picada, invariable, inderivable i insegmentable; i seria absurda la pretensió d’analitzar-la com a + h + i + r, amb la pretensió que, a cadascun d’aquests fragments, s’hi poguessin atribuir els significats de «dia + anterior al + dia en què + estic parlant». Cosa que sí que es pot fer amb l’altra: «endarrere + empentar + resultat + femení + singular». Més clar i ordenat: «cosa que ha estat impulsada cap endarrere» o, com diu el diccionari, «acció d’empènyer endarrere».

Aquest apunt inicial el que vol dir és que, en principi, un volum a l’estil d’un diccionari, el «tresor de les paraules», conté materials molt heterogenis a causa de la gran varietat dels elements significatius d’unes llengües que apleguen unitats amb sentits lèxics molt generals (fer) o molt concrets (relliscar); a més, peces o bé autònomes (ahir, ara), o bé dependents (-er-, in-, etc.) i també d’altres amb valor purament funcional (de, per, etc.). Sigui com sigui, totes les peces d’aquest conjunt tan variat tenen dues coses en comú: les seves unitats són fetes amb elements del nivell fònic i, un cop constituïdes, ja vénen carregades de significació, molta o poca. Hem travessat, doncs, el llindar o la ratlla fronterera que ens fa passar del so al sentit; i és a partir d’aquest instant que comencen a obrir-se uns horitzons probablement inabastables.



LES VARIETATS DEL SENTIT

Les primeres passes pel territori de la significació ens porten a observar diferents unitats com, per exemple, les cinc següents: foc, fer, la, de i -er-. En tot cas, es tracta de copsar que la càrrega informativa de cadascuna d’aquestes peces pot ser molt diversa; però sempre útil i, fins i tot, necessària, per arribar a bon port en l’intercanvi lingüístic. Foc i fer fan via amb prou llibertat; és també el cas de les peces lèxiques amb càrrega semàntica «forta», com els noms i els verbs (i també els adjectius i alguns adverbis), que habitualment tenen referents extralingüístics i ens remeten a entitats, accions, qualitats, llocs, etc. A més, en l’estoc de les unitats significatives també en tenim d’altres com l’article la, que ens dóna la noció de «definit», a més de «femení gramatical» (és la capsa / és una capsa); o la preposició de, que ens marca la dependència del fragment que segueixi respecte de l’element precedent, amb alguna referència a les nocions d’origen, matèria, possessió, etc., segons que es pugui deduir del context (el got de vidre, el gerro de la Bisbal, etc.). En els casos de l’article i de la preposició, el sentit de les unitats és purament gramatical i gairebé es pot associar amb els elements de flexió que ens donen informacions sobre gènere, nombre, etc. Només ens en queda l’exemple d’una peça ben curiosa: -er-, un marcador derivatiu típic que, afegit a determinades unitats lèxiques de tipus nominal introdueix la noció de «relació amb» (bomber, grangera, femer…) i que resulten extraordinàriament pràctics perquè ens eviten llargues paràfrasis: «el lloc relacionat amb els fems» o «la dona que té una granja», per exemple.

Aquests són només uns pocs exemples de com l’apartat significatiu de les llengües és format d’unitats diverses que col·laboren, amb càrregues semàntiques variades i amb papers funcionals diferents, a la construcció del significat. Exemples com aquests han servit fins i tot per organitzar una classificació tipològica de les llengües segons tres patrons referits a la manera com és configurada la paraula: llengües aïllants, aglutinants i flexives (com el xinès, el turc i el llatí, respectivament). Però, com han observat alguns lingüistes, aquesta classificació pot estar viciada pels tipus d’escriptura que ajunta o separa les unitats de significació d’una manera poc, o gens, científica. Per què bombers i no pas bomb er s? O bé, a l’inrevés, la casa i no pas lacasa, com ja vam veure amb el joc de la paraula més llarga?

Les consideracions precedents, en tot cas, ens estan dient amb força que les llengües són alguna cosa més que una col·lecció de crits associats a entitats i a situacions. Ben al contrari, decantades a uns o altres tipus de configuracions lèxiques pel que fa a l’estructura de la «paraula», les llengües són fetes d’unitats significatives ben variades i ens aporten tot de sentits en graus i intensitats diferents, d’acord amb totes les distincions que produeix i pot percebre la ment humana de manera universal. És per això que, si en fem una enumeració caòtica, el nostre món és habitat per objectes, persones, estats, accions, processos, qualitats, modalitats, moviments, resultats, relacions, gèneres, temps, llocs, nombres, etc. I les nostres llengües hi són companyes ben fidels i donen fe d’aquesta varietat perceptiva i expressiva.



LES RELACIONS GRAMATICALS

Hi va haver un temps llunyà en què la gent feia anar llengües ja del tot modernes i en què alguns, a més, creaven art verbal, no escrit encara, com el que, finalment i posat en la solfa de les lletres, ens va arribar en gèneres diversos: mites fundacionals dels pobles, epopeies i poemes de temàtica variada. Temps era temps, i sense dubte molt abans que alguns inventessin l’escriptura fa poc més de cinc mil anys, les llengües havien assolit el seu rendiment màxim i, òbviament, havien desplegat del tot la seva riquesa estructural. Però, tot i aquest desenvolupament, encara no havia nascut l’ofici gramatical que, pel que sabem, va començar a l’Índia fa aproximadament dos mil cinc-cents anys amb la gran síntesi de Panini; aproximadament pels mateixos anys en què, a la Grècia clàssica, alguns filòsofs com Plató i Aristòtil i, més endavant, els filòlegs d’Alexandria, van iniciar una feina ben curiosa que ara situarem en la dimensió apropiada.

Quan parlem, mai de la vida procedim així: A (pausa) quina (pausa) hora (pausa) ens (pausa) trobarem (pausa) demà? Més aviat fem d’aquesta altra guisa: Aquinahoraenstrobaremdemà? O, si dubtem en la tria de les paraules, això altre: Aquinahora (pausa) enstrobarem (pausa) demà? I el que és curiós és que, si mirem inscripcions antigues, fins i tot els escrivans i els gravadors també ajuntaven les paraules perquè encara no havien valorat la conveniència de deixar espais en blanc, com fem avui per al nostre descans lector. Doncs bé, alguns estudiosos d’aquells temps (els filòlegs) van descobrir que un text no era una tirallonga inacabable de sons; sinó que era format per tot d’unitats segmentables que, cosa sorprenent, tenien elements en comú i es podien ordenar en classes. Per exemple, van ajuntar en un grup les paraules que presentaven variacions de cas (nominatiu, genitiu, etc.) i no pas de temps; en un altre grup, les que només admetien modificacions de temps (passat, present, etc.) i no pas de cas; en un de tercer, les paraules que variaven per marcar cas i temps, alhora. Les primeres van formar el grup dels noms; les segones, el dels verbs; les terceres, la classe dels participis. A més, aquells estudiosos dels textos van trobar altres paraules que eren invariables (els adverbis); i per acabar de fer la feina ben feta van saber localitzar uns quants operadors gramaticals (articles, preposicions i conjuncions) que servien per arrodonir l’oració, considerada «una expressió gran, formosa i perfecta», com havia dit Plató al Cràtil; o una «unió de paraules amb sentit ple», segons Dionís de Tràcia.

Acabem, doncs, de presenciar ara mateix un fet fonamental: el pas de l’ús d’alguna cosa a la reflexió sobre l’ús d’aquesta cosa. O, si es vol, hem vist com es pot reduir el maremàgnum aparent dels objectes de la realitat a uns pocs grups o categories d’elements semblants, condició que, en aquest cas, queda justificada gràcies a la percepció d’unes regularitats que abonen la constitució de classes, per damunt de les diferències aparents. És ara que estem assistint al naixement de la taxonomia, una de les bases de l’activitat científica. «Escolti: que entre girafa i puça tot són diferències!». I n’és aquesta la resposta: «Tot no. Miri com funcionen: la girafa i la puça; les girafes i les puces. Com pot veure vostè mateix, totes dues, al marge de la grandària i d’altres consideracions, tenen el mateix comportament gramatical: són noms i, com a tals, poden portar article i són, a més, sensibles al nombre gramatical. I observi, a més, que no fan cap referència al passat, al present o al futur; que això del temps és cosa dels verbs».

Així doncs, les unitats d’una llengua no tan sols vehiculen diferents tipus de càrregues semàntiques. També es poden considerar com a elements oracionals (o membres d’un tot superior) perquè cadascuna pertany a un grup o classe de les que tradicionalment hem anomenat «parts de l’oració». I la lliçó més destacable de la gramàtica és aquesta: una llengua no és pas un conjunt heteròclit i caòtic d’unitats independents que fan via cadascuna pel seu compte; més aviat en les llengües hi trobem ordre i regularitats i, quan parlem, ens estem sotmetent a unes finíssimes regles no escrites que, en tot cas, els gramàtics esforçats malden per formular i posar negre sobre blanc en una Gramàtica, sempre imperfecta, sempre incompleta. Defintivament (i un cop més), els humans, lletrats i illetrats, som fets per descobrir (potser crear?) regularitats en el món i per expressar-les gràcies al llenguatge. I les ciències detecten i expliciten, amb la precisió màxima, unes constants que són a la base de tot d’hipòtesis i teories. Per la seva banda, els gramàtics van començar a fer-hi la seva contribució ara fa un parell de mil·lennis i mig. I tot va arrencar amb les parts de l’oració: amb l’observació de les regularitats en paraules aparentment esmunyedisses.



LES RELACIONS LÈXIQUES

Des d’algun punt de vista, és cert que el lèxic de les llengües és format de materials heterogenis, tal i com estem veient; però ha de quedar clar, també, que no tot són diferències, que hi ha determinades semblances entre sèries d’elements que, per exemple, permeten les agrupacions en classes gràcies a coincidències en el funcionament gramatical. Més encara: també des del punt de vista semàntic les paraules poden ser relacionades almenys per quatre motius: a) atenent a la referència, b) per raons de jerarquia, c) pels jocs de les identitats, i d) per les oposicions del significat.

És de sentit comú que, en totes les llengües, les paraules es puguin reunir en grups o camps semàntics perquè s’hi poden percebre aspectes familiars de la significació en tot de vocables: els que fan referència al parentiu, als animals, al mobiliari, als menjars, als vehicles, a les qualitats de les persones, a cadascun dels oficis o dels esports, etc. És aquesta dimensió referencial la que permet la confecció dels diccionaris ideològics i, més concretament, l’agrupació monogràfica dels lèxics especialitzats (de la informàtica, de la fusteria, de la medicina, de la lingüística, etc.); i també la que fa possibles uns afegitons anomenats «glossaris», al final d’algunes obres, en què se sintetitzen sense divagacions tot de coneixements relatius a una matèria. Freqüentment, a més, i dins d’alguns d’aquests camps, també s’hi poden descobrir jerarquies nominals que ens permeten parlar d’hiperonímia i d’hiponímia, perquè hi podem descobrir l’existència de noms generals i d’altres de més concrets, subordinats als primers: animal > lleó, tigre, cavall…; moble > taula, cadira…; vehicle > cotxe, autobús, bicicleta… (en tot cas, sense arribar als nivells d’organització jeràrquica que ofereixen les taxonomies de les ciències naturals).

Pel que fa a les identitats i a les oposicions, ja vam veure que, en totes les llengües, podem trobar unes paraules que són aproximadament sinònimes; a més, n’hi ha d’altres de clarament antònimes o de significat contrari. Sabem també que és força discutible que hi hagi sinònims complets o perfectes perquè rara vegada dues paraules poden alternar en tots els contextos i en totes les situacions d’ús sense que s’hi aprecïin diferències de matís. La sinonímia, doncs, és només relativa; però, allà on podem intercanviar ocasionalment dos o més mots, aquest fenomen de similitud parcial ens permet la varietat de l’estil i, sovint, fa possible la incorporació de matisos útils en el decurs d’una exposició oral o escrita. L’antonímia, en canvi, és un fet inqüestionable i perillós. Inqüestionable, perquè hi ha tot de qualitats a què ens podem referir dirigint la nostra atenció només a un dels dos extrems d’una línia contínua imaginària: bo/dolent, clar/fosc, dolç/amarg, etc. Perillós, perquè sovint ens deixem dominar per la facilitat de la simplificació opositiva i podem caure fàcilment en el parany de l’estereotip i en l’oblit de possibles qualitats compensatòries: És molt impuntual en contrast amb És molt impuntual; però sempre hi arriba amb un somriure i un regalet.

A més d’aquestes línies d’organització lèxica, hi ha una via poc explorada que ens permetria trobar una superorganització del vocabulari observant, fins on fos possible, com funciona el nostre cervell, especialment en l’evocació de les paraules. Sembla prou clar que tenim grups de mots agermanats pel so i, més en concret, per la rima; perquè de vegades allò que ens ve a la memòria és una paraula (un cognom, per exemple) «que comença per ela…». O bé quan algú, en un telenotícies, diu: Van anar a un enterrament per comptes de Van anar a un entrenament. En altres casos, les paraules vénen enganxades pel significat a partir d’altres associacions ben curioses: foc remet a fum; fum, a incendi; incendi porta a compendi; compendi, a resum; resum arrossega consum; consum, dispendi… i dispendi, un altre cop suggereix compendi… Podria ser, doncs, que el lèxic arxivat en el nostre cervell tingués la forma organitzativa d’una xarxa ben envitricollada, però amb línies de connexió marcades i reforçades per coincidències de vegades fòniques, de vegades semàntiques. Seria interessant, a més, arribar a saber si aquestes xarxes cerebrals (òbviament individuals) podrien tenir punts organitzatius comuns entre els parlants sobre la base dels sons i dels significats del llenguatge i de les llengües. Cosa que ens portaria a reforçar la idea probable que la nostra condició verbal és el lloc privilegiat per a la coincidència d’uns cervells que sense dubte són personals, però també parcialment transferibles.

I, un cop hem vist com les unitats bàsiques del nivell sonor contribueixen a la formació dels elements lèxics, ens en resta el capítol fonamental; un àmbit de relació lèxica, ben habitual i quotidià, que tothom domina a la perfecció en els aspectes essencials: el de les convivències o relacions sintàctiques. El domini en què els elements dels nivells precedents col·laboren en la construcció de les oracions; i, més enllà, també en la constitució dels textos que ens permeten arribar a les fites màximes del llenguatge i de les llengües: a la comunicació, a l’expressió, al diàleg interior, a la consolidació dels records, a la planificació del que volem fer i a la configuració del decurs d’un pensament que ignora les fronteres.

* * *



TEXTOS, MATERIALS I REFERÈNCIES



Una inscripció grega sobre pedra, en la qual no hi ha separació entre les paraules, tal i com fem avui. Els espais en blanc s’introdueixen per facilitar la lectura, un cop creix el nombre de persones que poden accedir-hi.

Sis maneres d’ampliar el lèxic

L’adaptació d’una lengua a noves condicions (per ex., la introducció de tecnologies de la informació i de la comunicació) només demana un desenvolupament del lèxic. No cal modificar ni el sistema fonològic, ni el nivell morfològic, ni l’estructura sintàctica de la llengua implicada. I tenim almenys sis recursos per a la creació lèxica:

1) l’adopció directa (manlleu) d’un nom estranger, amb les adaptacions mínimes, si cal:

whisky > whisky; football > futbol; handball > handbol; bit > bit…

2) el calc o traducció:

skyscraper > gratacel; cellular phone > telèfon cel·lular…

3) la derivació:

forma > formar > format > enformatar

4) la composició:

multimèdia; retrovisor; pluridisciplinari…

5) l’aplicació de gènere:

advocat / advocadessa…

6) l’ús metafòric generador de polisèmia:

font, bit, gat, cimera…

Aquest darrer recurs és molt productiu en el cas de les TIC perquè dóna origen a tot de paraules que, en cap cas, es poden entendre de manera literal:

portal, finestra, persiana…

escriptori, eines, paperera, descarregar, ratolí…

explorador, navegador, canal, xarxa, autopistes de la informació…

Què faríem sense els manlleus?

«No hi ha cap llengua que no s’alimenti del vocabulari d’altres llengües. (…) Totes les llengües són barreges d’altres llengües, tot i que gairebé sempre se’n pugui identificar una que aporta la major part del vocabulari. Si tenim en compte que la llengua és l’eina principal de la comunitat, aquesta consideració comporta que ens expressem gràcies a totes les llengües que nodreixen el nostre vocabulari. Per ser conscients que constantment fem servir paraules d’altres llengües, podríem realitzar el següent exercici. Imaginem-nos una habitació de casa nostra, per exemple, el saló. Ara mirem quines coses que podem trobar al saló tenen noms que vénen de fora:

La sala (germànic) està situada cap a l’oest (germànic), a la banda del xamfrà (francès); i en un dels racons (àrab) hi ha un bonsai (japonès). Quan entrem, trepitgem una catifa (àrab) de color caqui (urdú); sobre les rajoles (persa) del terra, i a la paret de l’esquerra (basc), per sobre dels sofàs (àrab), observem un tapís (grec bizantí) decorat amb perfils (occità) de gessamins (persa). Als prestatges (grec), al costat del televisor (grec antic i llatí), hi ha diferents objectes: figures de porcellana (italià) blanca (germànic), nacre (kurd) i laca (sànscrit) i joguines antigues amb peces (celta) de llautó (turcotàrtar) i goma (egipci). Hi ha una tauleta al fons, amb quatre cadires (grec a través del llatí) coberta d’un hule (nàhuatl) amb un pot de te (xinès) i una tulipa (turc) al damunt.

Si traguéssim tots aquests objectes del saló ens quedaríem amb una cambra ben pobra».

(ACEDO, Víctor i GRAS, Pedro [2005]. «Les paraules viatgen», dins Les llengües a Catalunya. Catàleg de l’exposició del mateix nom. Barcelona, Universitat de Barcelona / Ed. Octaedro, pàg. 87-92).

MORENO CABRERA, Juan Carlos (2003), «Síntesis y análisis en las lenguas. Crítica de la tipología morfológica clásica y de algunas de sus aplicaciones sincrónicas y diacrónicas», a Estudios de Lingüística de la Universidad de Alicante, 17 (2003), pàg. 465-504.

MORENO CABRERA, Juan Carlos (2005). Las lenguas y sus escrituras. Tipología, evolución e ideología. Madrid, Síntesis (A més d’una introducció excel·lent al món de la diversitat dels sistemes d’escriptura, en aquesta obra es pot trobar una crítica ben fonamentada de la tipologia tradicional. Vegeu, especialment, el capítol 1: «Lenguas orales, lenguas escritas y tipos de lengua»).

ROBINS, R. H. (1967, 1997). A Short History of Linguistics. Londres, Longman. (trad. cast.: Breve historia de la lingüística. Madrid, Cátedra, 2000; publicat anteriorment a Ed. Paraninfo). (Sobre els orígens de la gramàtica a l’Índia, vegeu la part final del capítol 6).

TUSON, Jesús (1982). Aproximación a la historia de la lingüística. Barcelona, Teide. (Sobre els orígens de la gramàtica a Grècia, es poden consultar les pàgines 15-28).





10. LA SINTAXI, INACABABLE


«Jo sóc el gos que va mossegar el gat que caçà la rateta que es va menjar el formatge que va comprar el nebot de la veïna de la sogra del germà de la mare de la propietària del gos que va mossegar el gat que caçà la rateta que…». Almenys en teoria (i potser també a la pràctica, si ens hi entossudim), podríem decidir que un parlant, un cop assolits els nivells lingüístics apropiats, podria començar una d’aquestes oracions i esmerçar tota la seva llarga vida en una producció inconclusa, fins que la podria tancar exactament amb la darrera alenada: una vida sencera, doncs, dedicada a l’oració (gramatical).

Hi ha més històries inacabables. A la pel·lícula El manuscrit trobat a Saragossa, dirigida per Wojciech Has, basada en la novel·la homònima de Jan Potocki, hi ha un personatge que, a l’estil d’altres obres clàssiques, narra una història en la qual una altra persona explica uns fets en un dels quals un individu relata que… O bé aquells anuncis en què algú sosté l’envàs del propi producte en el qual, és clar, surt exactament l’anunci dels cereals en el qual… I així fins a l’infinit perquè s’hi ha optat per fer servir un recurs autoinclusiu.



LA JUSTIFICACIÓ DE L’INFINIT

Les llengües també admeten, en un sentit rigorós, aquesta mena d’estructures recargolades. I n’hem ofert dos exemples en el text que obre aquesta lliçó. D’una banda, és evident que un nom comú pot tenir com a complement una oració de relatiu encapçalada per un que: Jo sóc el gos que va mossegar el gat. I resulta que, si gos pot ser complementat, res no impedeix que gat, el nom que trobem a la subordinada, també rebi com a complement una oració de relatiu… i així fins a l’infinit. D’altra banda, tothom sap que un nom comú com el nebot pot rebre un grup preposicional com a complement (de la veïna). Ara bé, com que la veïna també és un nom, per la mateixa regla, podrà ser complementat (de la sogra) i així, un altre cop, indefinidament; és a dir, sense límits, si més no en teoria. Val a dir, a més, que enlloc es troba una regla gramatical que digui: «Tres operacions de complementació, sí; quatre, no». I si, per algun motiu, l’interlocutor tingués dificultats per saber qui és i on situar el nebot, el millor fóra que dibuixés amb paciència una mena d’arbre de relacions o, millor, que preguntés: «Qui és aquest maleït nebot?». I potser li respondrien: «Sí, home, sí! El cosí de l’oncle de la cunyada de…».

Dit d’una altra manera, en les llengües són possibles determinades operacions (que tècnicament s’anomenen recursives) en què una regla constructiva es pot aplicar reiteradament sense límits, com acabem de comprovar. La qual cosa té una conseqüència espectacular, ja suggerida en més d’una ocasió: que la frase més llarga (com en geometria la línia més llarga) no existeix; i això vol dir que el nombre de frases (com el de línies) és infinit. Sense insistir ara en l’aspecte tècnic d’aquesta il·limitud, la nostra percepció intuïtiva i informal és que una llengua és inacabable; i sabem que sempre serà possible un poema nou, una novel·la insòlita, un assaig de primera mà, una formulació científica més acurada i ajustada a noves verificacions de les hipòtesis, un dietari inèdit, uns pensaments originals. De fet, si és veritat que sempre hi ha quelcom d’irrepetible en les experiències personals, sempre hi haurà també la possibilitat de construir textos ajustats a les vivències noves, perquè les llengües contenen els materials i les estructures que permeten l’expressió de la creativitat.



GRAMÀTIQUES I GRAMÀTICA

Des d’un punt de vista clàssic, i llevat d’excepcions més que honorables, la gramàtica (o la sintaxi) és l’estudi de les parts de l’oració i de les combinacions que fan possibles les expressions suposadament correctes, tenint presents (com a norma) els models acadèmics considerats exemplars i, doncs, dignes de ser imitats. Aquest estudi, i tots en tenim l’experiència, sol incloure la identificació de les unitats amb què fem les oracions (noms, adjectius, verbs, etc.) i també la detecció de les relacions estructurals entre els elements que les configuren (nucli, complement, subjecte, predicat, etc.). No és aquest el lloc per discutir sobre la conveniència dubtosa d’aquest estudi (especialment si s’introdueix a una edat excessivament primerenca), ni tampoc per dissertar sobre la seva utilitat probable si es tracta d’assimilar les estructures de les llengües anomenades clàssiques. I no és aquest ni el lloc, ni el moment, perquè val la pena que ara enfoquem la dimensió gramatical (o sintàctica) de les llengües des d’una perspectiva més sapiens; és a dir, més en consonància amb la dimensió lingüística tan peculiar de la nostra espècie i existència.

Habituats a pensar que la gramàtica és un llibre que du per títol Gramàtica de…, potser més d’un obrirà uns ulls com taronges si li diuen que, ell mateix, és una gramàtica amb potes; que la gramàtica, la de debò, és un dispositiu intern que tenim incorporat tota la gent que parlem. Un mecanisme que es posa en joc quan obrim la boca i que ens indica, espontàniament, com fer les tries correctes i com ens podem estalviar les incorrectes (atenció! aquí, «correcte» i «incorrecte» tenen un sentit bastant diferent del que és usual en les gramàtiques normatives). Per exemple, el parlant sap que ha de dir El camió s’ha desviat de la ruta o, també, S’ha desviat el camió de la ruta; fins i tot, De la ruta, el camió s’ha desviat; però de cap de les maneres això altre: la ruta de camió el desviat s’ha. I molt menys, encara: les camió s’hem de desviades la ruta. Aquesta sèrie d’oracions possibles i de tirallongues impossibles ens posa de manifest una realitat essencial: en les llengües hi ha un marge de variació a disposició dels parlants; però tot té un límit. Expressat amb menys paraules: podem dir les coses de maneres diverses; però no pas de qualsevol manera. I això suggereix que els parlants, en el decurs de l’adquisició i sense instruccions explícites, hem arribat a interioritzar les «regles del joc» d’una llengua i hem incorporat de manera natural les habilitats que ens permeten produir les oracions possibles i evitar les impossibles.

Més encara, com que totes les llengües del món sembla que s’ajusten a unes determinades condicions estructurals, podria ser que els humans, ja abans de rebre els primers impactes lingüístics, estiguessin organitzats i preparats per reconèixer, precisament, les llengües fetes a la mida sapiens. Al nadó, doncs, li arribarien llengües del tot previsibles; i això explicaria que, de manera universal, els temps i els ritmes de l’adquisició fossin (com efectivament són, independentment de la llengua) d’una similitud sorprenent. Totes aquestes consideracions podrien voler dir que tenim dispositius gramaticals incorporats al nostre organisme; i que aquests regulen l’activitat lingüística. Com a contrast, les Gramàtiques de…, molt valuoses en el seu nivell descriptiu i molt pràctiques en la seva dimensió normativa, allà on cal, no són res més que certificacions sintètiques que donen fe dels usos externs dels parlants.

Ha de quedar clar, doncs, que una concepció de la gramàtica en la línia de l’exposició precedent se situa del costat de les hipòtesis chomskianes (dominants de fa temps en l’àmbit de la Lingüística), que remarquen la condició innata de la nostra facultat. I sembla del tot plausible atorgar a la gramàtica interna el caràcter d’innata perquè, en cas contrari, costaria d’explicar satisfactòriament un fet realment sorprenent, més si tenim ben present l’extraordinària complexitat d’una llengua: com és que els infants arriben a assolir-ne el mestratge amb tanta facilitat, en tan poc de temps i en una etapa vital en què, almenys aparentment, són tan poca cosa (com ja hem comentat pàgines enrere). Vistes així les coses, la rapidesa de l’adquisició i el domini espectacular de la llengua s’explicarien perquè als infants els arriben fets verbals que s’adiuen a la perfecció amb les seves expectatives; és a dir, que encaixen de manera natural amb les previsions del mecanisme innat que dirigeix l’adquisició. Llengües, doncs, l’organització de les quals cal pensar que s’ajusta sense distorsions a l’estructura de la facultat que ha d’acomplir el procés d’adquisició. Als infants, doncs, cap llengua els pot resultar estranya. Són coses en què haurien de pensar totes aquelles persones que, de bona fe o també per motivacions inconfessables, estan en contra de la immersió lingüística allà on es practica amb totes les garanties democràtiques i psicopedagògiques. Perquè la immersió és la manera més eficaç i natural de regalar a una criatura una llengua més. I val la pena de tenir present que una nova llengua adquirida no anul·la l’anterior, si l’ambient i la pràctica ens ofereixen mostres de totes dues (o de més, si és el cas).



SABER-NE SENSE HAVER-NE APRÈS

Així doncs, ja sabem que, quan un camió fa la seva feina, es pot o no es pot desviar de la ruta; però el que és inqüestionable és que l’oració que expressi aquesta circumstància no se sortirà dels marges previstos en la llengua. I això ho saben molt bé els parlants, encara que ho ignorin tot d’una disciplina anomenada Gramàtica. És ara, doncs, que convindria fer algunes precisions sobre les modalitats del saber, un cop tenim ja nocions aproximades relatives a la dotació innata prèvia de qualsevol nadó: arribem al món amb un bagatge ben ric (absolutament allunyat de la tabula rasa) que inclou els dispositius d’adquisició lingüística. Aquests s’activaran o es posaran en funcionament en contacte amb l’entorn verbal específic que la vida ens hagi assignat. I entre aquests dispositius, evidentment, hi haurà d’haver el component que ens orienti en la bona direcció per construir els complexos oracionals, com ja hem vist.

Però és que, al llarg de l’adquisició, arribem a desplegar altres habilitats ben subtils. Podem dir (amb veu amable, si us plau): Tots els alumnes pujaran als autocars. O bé això altre, si les circumstàncies ens aconsellen un reforçament un pèl enèrgic: Els alumnes, tots, pujaran als autocars. Però potser arribaríem a desconcertar l’audiència si, posats a fer variacions, diguéssim: Els alumnes pujaran a tots els autocars, perquè això significa una altra cosa: per exemple, que s’estava parlant d’una activitat pedagògica consistent a fer un simulacre de revisió de la flota dels vehicles de l’escola. I és que, en aquest darrer cas, hauríem desenganxat el quantificador tots del seu grup, o sintagma, original (els alumnes) i l’hauríem lligat a un altre grup (els autocars). Cosa que es podrà comprovar ara mateix amb un altre exemple molt més radical.

Puc voler explicar que Una amiga meva ha comprat dos llibres ara fa una hora. I potser em ve de gust d’anar-hi fent algunes variacions posicionals: Ara fa una hora, una amiga meva ha comprat dos llibres. Més encara: Una amiga meva, ara fa una hora, ha comprat dos llibres. Vinga, no ens estem de res: Una amiga, ara fa una hora, meva ha comprat dos llibres. Oi que no? I és que no, perquè l’oració, en qualsevol de les tres primeres versions, és formada per quatre grups i, en l’últim cas, hem tret meva del seu lloc natural (una amiga) i l’hem deixat abandonat en terra estranya; a més, sense cap possibilitat de concordança. Aquest exemple posa en relleu que una oració no és pas una successió d’elements i prou: hi ha grups solidaris i relacions internes en el domini oracional (de vegades marcades a una certa distància). I aquestes i moltes més coses les sabem sense haver-les estudiades: només pel fet de ser parlants d’una llengua i d’haver copsat que hi ha tot de restriccions constructives. Recordem-ho: «podem dir les coses de maneres diverses; però no pas de qualsevol manera».

Hi ha malifetes verbals, doncs, que no es poden fer. I, intuïtivament, mai no les fem pas; cosa que ens indica ben clarament que hem anat desplegant espontàniament un sistema constructiu (una gramàtica natural) força restrictiva que ens fa caminar en la bona direcció. Anivellats amb altres parlants que, també espontàniament, han arribat a saber fer el mateix que fem nosaltres. I algú dirà: «Sí que es poden trencar les regles constructives. Mireu això que faig ara: Sumant el fum resto mirall de tasques». I li podem respondre: «Primer: això no és pas teu; és del grandíssim Joan Brossa. Segon: més endavant comentarem aquesta tombarella màgica». Amb trampa i tot, és clar!



UN CONEIXEMENT BEN SUBTIL

Hi ha molts més casos i exemples d’aquestes habilitats verbals que tenim espontàniament tots els humans; una dotació amb què ens trobem sense necessitat d’estudis, ni de titulacions. I deu ser així perquè hi ha destreses que vénen de fàbrica, incloses en el paquet de la dotació humana; i només cal que les circumstàncies siguin les apropiades perquè es despleguin de manera natural. N’és un exemple ben curiós com som capaços d’acoblar ingredients semàntics diferents en un tot coherent que interpretem de la manera apropiada, en cada cas. Algú ens pot dir: Ell va ser trobat pels bombers. Un altre, en canvi, ens pot fer saber que Ell va ser trobat pels carrers. I, tot i la semblança estructural aparent, en el primer cas processarem «agents» i en el segon «lloc»; de manera que la primera oració la considerarem anàloga a l’activa Els bombers el van trobar; en canvi, la segona no la podrem reconvertir en Els carrers el van trobar i, doncs, aquesta la rebutjarem com a no significativa.

La nostra capacitat discriminativa també es manifesta quan posem en joc l’habilitat per detectar significacions diferents en estructures oracionals com aquestes: Les anirem a veure a les dues (a les dues senyores?, a les dues de la tarda?); No deixis la cartera a la butaca, que està molt bruta (la cartera?, la butaca?); El treballador de l’empresa que no ha pagat els deutes ha sortit (qui és que no ha pagat els deutes?)… I, com aquests exemples, molts més en què trobem problemes pel que fa a la descodificació de seqüències ambigües.

Un cas ben significatiu de coneixement gramatical el tenim en l’ús dels verbs, peces centrals de les estructures oracionals. Intuïtivament, sabem que no tots els verbs tenen les mateixes vinculacions sintàctiques, perquè és diferent la càrrega semàntica particular de cadascun; una càrrega que té les seves repercussions constructives. Per donar-ne només quatre exemples, no són les mateixes les possibilitats convivencials de riure, que les de fer, les d’acusar o les de traslladar. Riure només admet un dels que se solen anomenar «arguments» (aquí, el subjecte: algú + riu); fer en demana dos (el subjecte i l’objecte: algú + fa + alguna cosa); acusar n’exigeix tres (subjecte, objecte, tema: algú + acusa + un altre + d’alguna cosa); traslladar, finalment, quatre (subjecte, objecte, origen, destinació: algú + trasllada + alguna cosa + d’un lloc + a un altre lloc). I és evident que, en determinades circumstàncies, els arguments podran restar a l’ombra (En Pere ha traslladat la seva biblioteca; El fiscal acusa uns traficants, etc.); però el que és inqüestionable és que en el cervell dels parlants s’han de fer presents els arguments apropiats, perquè ningú acceptaria això: En Pere ha traslladat la seva biblioteca de casa seva a enlloc; Els traficants han estat acusats per ningú; o bé Ara estic fent res.

I hem arribat al punt i final (que és punt i seguit des d’altres perspectives) del disseny arquitectònic del llenguatge i de les llengües: les unitats bàsiques del nivell sonor (sense dimensió significativa) són els ingredients que ens permeten produir molts milers d’unitats lèxiques que, al seu torn i amb la col·laboració de tot d’operadors gramaticals, faran possible la construcció d’unes oracions que vénen regides per principis dictats per la facultat verbal, exclusiva dels humans. A partir d’aquest moment, s’obre un territori sense límits, ni fronteres, que es concreta en les possibilitats infinites de la construcció textual, especialment viva i quotidiana en la conversa: és a dir, en la interacció directa i activa, que és el brou natural en el qual creix i es concreta la nostra condició lingüística.

* * *



TEXTOS, MATERIALS I REFERÈNCIES



Així com una imatge pot incloure la pròpia imatge i així successivament de manera indefinida, com passa en el joc dels miralls enfrontats, també en les llengües existeix la possibilitat de la recursió. N’és un altre exemple, no inclòs en el text, aquest en què els verbs transitius de les oracions subordinades poden dur com a complement una altra oració subordinada: Jo crec que tu dius que elles comenten que nosaltres imaginem que…

Dos textos de Noam Chomsky

«Una llengua és un mecanisme extraordinàriament complex. És per això que aconseguir el domini d’una llengua seria una autèntica proesa intel·lectual per a una criatura, si aquesta no hagués estat dissenyada específicament per dur a terme aquesta tasca. Una criatura normal arriba al domini d’una llengua a partir d’unes dades mínimes i, a més, sense instruccions. I, de fet, aquest infant és capaç de fer servir, sense cap esforç, una xarxa ben enrevessada de regles i de principis per tal que els seus pensaments i sentiments arribin als altres, desvetllant-hi idees noves i judicis ben subtils. (…) És per tot això que el llenguatge és un mirall de la ment, en un sentit profund i revelador: el llenguatge és un producte de la intel·ligència humana, i és creat de nou en cada individu mitjançant operacions que es troben fora l’abast de la voluntat o de la consciència».

(CHOMSKY, Noam [1975]. Reflections on Language. Nova York, Pantheon Books, cap. 1 [trad. cast. de Joan A. Argente i Josep M. Nadal: Reflexiones sobre el lenguaje. Barcelona, Ariel, 1979, pàg. 12 i 13]).

«Sembla que els infants inicien la tasca d’adquisició d’una llengua a partir d’un marc conceptual ric que ja es troba en funcionament; i també comença aquesta tasca sobre la base d’un sistema ric de suposicions relatives a l’estructura del so i a l’estructura dels enunciats complexos. Tot això forma part del nostre coneixement, el que prové “de la mà original de la natura”, com deia Hume. És part de la nostra herència biològica que es posa en marxa a partir de les experiències i que s’afina i s’enriqueix al llarg de les interaccions que les criatures estableixen amb el món dels humans i amb el món material».

(CHOMSKY, Noam [1988]. Language and Problems of Knowledge. The Managua Lectures. Cambridge, Mass. The MIT Press, pàg. 34 [trad. cast.: El lenguaje y los problemas del conocimiento. Madrid, Visor, 1989, pàg. 36]).

Aprenem a parlar, parlant: dos textos

«Se sap que les criatures no aprenen a parlar sentint els altres i res més. Un nen amb l’audició i la comprensió normals, però fill de pares sords que es comunicaven amb la llengua americana de signes (AMESLAN), veia i sentia cada dia la televisió. Els seus pares tenien l’esperança que, d’aquesta manera, el nen aprendria l’anglès. I, com que la criatura era asmàtica, no podia sortir de casa i només es relacionava amb les persones que es comunicaven amb la llengua signada. Quan va fer els tres anys, el nen parlava perfectament l’AMESLAN; però ni comprenia, ni parlava l’anglès. Això demostra que per aprendre una llengua, les criatures han de poder provar i anar millorant els seus coneixements sobre morfemes, fonemes i gramàtica mitjançant l’intercanvi d’experiències amb altres persones. És a dir, encara que els humans tenen una dotació exclusiva i pròpia de l’espècie per al llenguatge, això no vol dir que aprendrem a parlar de cop tan bon punt sentim els altres quan parlen. Aprenem les nostres llengües quan les fem servir per fer preguntes i per respondre a les preguntes que ens fan».

(HARRIS, Marvin [1983]. Cultural Anthropology. Nova York, Harper & Row Publisher, Inc., cap. 3: «Language and Culture» [trad. cast.: Antropología cultural. Madrid, Alianza, 1990, pàg. 94-95]).

«La conversa és una de les activitats més típicament humanes. És la forma primera i primària en què es manifesta, en què existeix el llenguatge i hem d’entendre-la, a més, com una pràctica social a través de la qual s’expressen i es fan possibles altres pràctiques. A través de les converses, ens comportem com a éssers socials: ens relacionem amb la resta de persones conversant, tractem d’aconseguir els nostres propòsits conversant, trenquem les relacions conversant o deixant de conversar. Fins i tot quan pensem, en solitari, ho fem, gairebé sempre, en forma de diàleg».

(TUSON, Amparo [1995]. Anàlisi de la conversa. Barcelona, Empúries, pàg. 7).

Una escriptura asemàntica?

En el llibre Vint-i-cinc sextines i un sonet (Barcelona, Ed. 62, 1981), Joan Brossa va assajar un poema «cibernètic» a partir d’un programa informàtic (també podria haver servit el sistema dels sacs de paraules, prèviament farcits amb el material convenient). El resultat, en part, va ser aquest:

Collint l’argent bufo desfet de galtes

Dormint als sots menjo en obrir cendres

Ventant la pols lligo per atzar canyes

Topant amb tots tallo maror de portes

Sumant el fum resto mirall de tasques

Trobant la nit torno al costat de roques



A primer cop d’ull, algunes d’aquestes seqüències semblen del tot inadmissibles perquè és impossible assignar-hi alguna significació: algú pot «topar amb tots», física o metafòricament; però, d’entrada, no sembla possible ni fer, ni entendre, que algú pugui «tallar la maror de les portes», a menys que el context redefineixi la significació de tallar, maror i portes. Són, doncs, en la majoria dels casos, construccions incongruents, absolutament pròpies d’una màquina que ni està dissenyada per garantir la significació, ni està entenent allò que fa.

Però la màquina va ser preparada per humans i aquests la van dotar, encara que no ho volguessin, d’una estructura prèvia absolutament lingüística. I és que cadascun d’aquests versos segueix fil per randa les condicions que es posen de manifest en aquesta altra frase: Llegint la novel·la sento la Novena Simfonia. Així doncs, els humans podran fer les provatures que vulguin amb les combinacions lèxiques; però no es poden estalviar les estructures sintàctiques. I, en conseqüència i en resum, cadascun d’aquests versos encara és portador d’alguna significació: la sintàctica. Així doncs, Algú fa alguna cosa mentre en fa una altra (o mentre passa alguna cosa). És la «significació de la sintaxi».

CRYSTAL, David (1987). The Cambridge Encyclopedia of Language. Cambridge University Press, capítol 16, per a una introducció general i ràpida a la sintaxi (trad. cast. dirigida i adaptada per Juan Carlos Moreno Cabrera: Enciclopedia del Lenguaje de la Universidad de Cambridge. Madrid, Taurus, 1994).

Pot ser especialment útil la revisió dels dos llibres de la professora Mireia Llinàs (Universitat Autònoma de Barcelona), ja citats a la lliçó 7. Vegeu, a més, el capítol 3 de l’obra de Derek Bickerton, del qual s’inclou un text i la referència a la lliçó 4. També l’obra de Noam Chomsky (2000) citada en la lliçó 3.





TERCERA PART


Llenguatge, cultura, societat (i rebel·lió)





11. L’ESCRIPTURA: UTILITAT I MAGNIFICÈNCIA


Si hi ha avui un consens sense esquerdes en el món de la lingüística és que les llengües naturals o bé són orals, o bé són signades; i que l’escriptura és un fenomen secundari. Però, com a contrast cridaner, encara en dominis aliens a la nostra disciplina resulta que és viva i persistent la història que ens diu i ens repeteix que l’excel·lència verbal es troba en l’escriptura; en canvi, la parla seria vulgar, asistemàtica i descurada. Ara bé, si els humans ja fa més de cent-cinquanta mil anys (150.000) que ens exercitem xerrant, i resulta que l’escriptura va començar només en fa cinc mil tres-cents (5.300), sembla que la defensa d’aquesta excel·lència no està justificada i que cal sotmetre a revisió algunes afirmacions que no s’ajusten a la realitat. Si més no perquè, si fem que la nostra cursa sapiens quedi reduïda a les dimensions abastables d’una jornada convencional de vint-i-quatre hores, resultaria que la nobilíssima escriptura ens va arribar quan ja estàvem a punt d’anar a dormir.



ELS SENYALS DE L’ORALITAT

Fem volar la imaginació per uns instants. Si les llengües haguessin estat dissenyades amb la finalitat única i exclusiva de fer possible la comunicació epistolar, el resultat de l’invent hauria està ben diferent i, per començar, ens hauríem hagut d’oblidar de tot de díctics (com per exemple ara, aquí, això, etc.). Els díctics són unes peces d’allò més pràctiques perquè tenen un valor semblant al dels comodins: uns elements, d’entrada molt inconcrets, que només s’expliquen perquè els humans, com a norma, hem fet servir les llengües per comunicar-nos cara a cara i, doncs, hem parlat en un temps i en un lloc ben concrets, cosa que ens ha estalviat molts problemes. Per exemple, sense l’oralitat viva i directa no podríem escriure Mira això! o Vine! Tampoc, Ara no em va bé. I la raó fóra molt senzilla: l’això, l’aquí i l’ara d’un escrit no existeixen, a menys que el context ens fabriqui una situació narrativa explícita… que per força haurà de remetre al passat. Dit més clar: l’ara d’un escrit sempre serà un temps objectivament caducat; i l’aquí, un lloc impossible de trobar. O, si no, que algú intenti esbrinar què vol dir aquest missatge que es pot trobar escrit en un paperet, caigut o oblidat al terra: Demà, ens trobarem allà on sempre, a la mateixa hora. Fins llavors, una abraçada.

D’altra banda, i insistint en les diferències entre l’oral i l’escrit, si algú ens demanés l’hora, li podríem dir que les onze i cinc; i en cap cas tindrem la mala pensada d’afegir-hi: del matí o de la nit perquè, com que això ja es podria deduir de la situació en què interactuàvem, hauria resultat sobrer i fins i tot xocant. A més, en una llengua nascuda al marge de l’oralitat, jo no podria escriure: Vigila! Per principi, la parla és immediata; en canvi, l’escriptura funciona, molt o poc, en diferit i, doncs, el sistema que ara estem imaginant no ens permetria escaquejar-nos d’un perill. En resum: si les llengües haguessin nascut exclusivament destinades a la comunicació escrita, ja fa temps que els humans ens hauríem extingit; això sí, les nostres exèquies haurien estat d’allò més cultes.

Més encara. Si les llengües fossin exclusivament escrites, potser no existirien unes peces essencials que ens són del tot habituals: els pronoms personals. I és que, en una conversa entre individus diversos, els referents del jo, del tu, del nosaltres, etc. són del tot evidents; però en el cas de l’escrit no tindríem gens clar quins podrien ser aquests referents; perquè l’escrit, per principi, no té situació locutiva. I, si no, tractem de veure què és el que fem si hem d’escriure una instància: Ei, tu! Dóna’m això! No, així no; de cap manera, si us plau. Tornem-hi: Il·lustríssim Senyor…, el sotasignant…, amb domicili a… i amb DNI núm…. EXPOSO: que… i que… i que… I, en conseqüència, SOL·LICITO que… i que… i que… I el lloc, el dia, etc., etc. Finalment, al peu de la instància, el nom sencer de l’il·lustríssim i el càrrec que ocupa. En resum: en l’escrit que per definició és una instància no es poden fer servir expressions genèriques o amb valor de comodins, excepte si remeten a un fragment del tot explícit que ja estigui contingut en el propi text. Les instàncies, doncs, són (han de ser) redaccions autosuficients i ens donen una imatge exacta de com serien les llengües si haguessin nascut inequívocament destinades a la comunicació escrita.



MALGRAT TOT, L’ESCRIPTURA…

Però és evident que, tot i aquests arguments, ha de quedar també ben clar que l’escriptura és útil (de vegades, indispensable) i, en ocasions excepcionals, fins i tot excel·lent. És a dir, res no ens pot impedir que valorem, alhora, les excel·lències de la parla viva i les del seu doblatge convencional i tardà aconseguit mitjançant signes gràfics. Hem de tenir, però, clares les idees i proclamar, si cal amb insolència, una veritat gairebé tautològica: l’escriptura és útil… allà on és útil. Si més no, per estalviar-nos la vella i inhumana pràctica de menysprear aquelles persones i ètnies que, «encara avui, pobres!» (diuen alguns), no han desenvolupat la manera de fixar la parla i tot ho fan xerrant i cantant, com es feia en èpoques antigues. Insistim-hi, amb arguments: temps era temps, els humans moderns vivien en grups petits (de cent a cent cinquanta persones, segons càlculs dels paleoantropòlegs), de manera que tothom coneixia tothom; sobrevivien caçant, pescant i collint els fruits de què els proveïa la natura i, tot plegat, era ben habitual que practiquessin el nomadisme. És a dir que, per viure així, no cal anotar res de res: només és necessari rebre oralment la història i tradicions del poble, conèixer per experiència les tècniques de supervivència, especialment els sistemes per aconseguir el menjar i els remeis per conservar la salut, i també assumir les pautes dels jocs. Per interioritzar tot això ja n’hi ha prou si ets membre del grup des de sempre i tens la bona memòria ordinària ben exercitada. Així vam sobreviure els sapiens, com ja sabem, durant la major part del nostre itinerari. I encara avui hi ha pobles, del tot contemporanis i amb llengües inequívocament modernes, que fan la seva vida d’aquesta manera tan natural.

Però, fa uns deu mil anys, en alguns territoris es va inaugurar el període neolític amb el cultiu de les terres i, doncs, amb l’establiment d’assentaments agrícoles i també amb l’aparició de la ramaderia, les indústries i el comerç d’intercanvi. Tot això va exigir la construcció de poblacions estables: la vida sedentària. La conseqüència immediata és que, ben avançat el neolític, trobem concentracions urbanes d’aproximadament deu mil habitants i més; primer, a les terres generosament regades de la Baixa Mesopotàmia i, més endavant, a la Xina i també a Mesoamèrica: nuclis d’economia centralitzada, amb el palau, el temple, els magatzems per als queviures i els barris dels oficis diversos. I és més que evident que unes ciutats d’aquestes dimensions de cap de les maneres podien ser administrades de memòria. És així (i per això) que va néixer l’escriptura. I en són els primers exemples, en tauletes fetes amb el fang dels rius Tigris i Eufrates, les llistes per a la distribució dels aliments, les relatives a l’assignació de les terres de cultiu, les donacions al temple, els contractes de compra i venda i qualsevol altra informació que havia de perdurar més enllà del moment present, alliberada de les fluctuacions d’una memòria que ja no podia suportar tanta càrrega.



DES DELS ALBARANS, FINS AL PANTEÓ LITERARI

L’escriptura, la nostra estimada i prestigiosa escriptura, va néixer, doncs, com a comptabilitat, com a registre pràctic i necessari, com a eina administrativa i comercial. En són exemples característics les tauletes de fa cinc mil tres-cents anys trobades a Mesopotàmia, a les excavacions de l’antiga ciutat d’Uruk, en què algú va deixar constància de dues informacions elementals: quantitats i productes. Les quantitats, fent ús d’un sistema de figures rodones amb què s’hi marcava, de manera convencional, el nombre d’unitats i de mesures objecte de les transaccions i les donacions; i els productes, amb tot de formes pictogràfiques que representaven, per exemple, les espigues d’algun cereal, els recipients d’oli, els animals domèstics (entre els quals les ovelles; aquestes, però, anotades amb les primeres formes abstractes: una creu dins d’un cercle) i molts altres objectes. És així que va aparèixer la primera escriptura pictogràfica fa una mica més de cinc mil·lennis; un sistema que, tres segles després d’Uruk, va trobar una continuïtat espectacular en els jeroglífics egipcis.

Els inicis pràctics de l’escriptura van tenir conseqüències llargues i multiproductives. Un cop es va descobrir que els pactes verbals podien quedar segellats mitjançant figures amb què es representaven els objectes físics, es van desenvolupar procediments diversos per donar estabilitat també a les paraules i expressions de referent abstracte. I, en un itinerari caracteritzat per l’aplicació i el desplegament de l’enginy, van aparèixer els sil·labaris i els alfabets amb què l’escriptura quedava definitivament lligada a l’estructura sonora de les llengües (i no pas a les nocions semàntiques i als referents). No tenim cap crònica d’aquestes passes transcendentals; però és ben fàcil i natural imaginar-les, especialment si tenim en compte que els escrivans constituïen una casta privilegiada l’ofici de la qual demanava tota una vida i dedicació absoluta.

En algun moment, uns escrivans ben espavilats, enderiats per trobar un sistema més senzill, més ràpid d’execució i més fàcil de memoritzar, devien copsar que, si bé les paraules de la llengua es podien comptar per milers (i, doncs, també les figures del sistema pictogràfic), en canvi, els grups de consonants més vocals havien de constituir un nombre considerablement reduït, segons que suggerien tot de repeticions observades un cop i un altre a la pràctica. D’aquesta manera van néixer els sil·labaris (sobre la base del que habitualment s’anomena el «principi de rebus» o del jeroglífic); uns sil·labaris formats d’unes poques dotzenes de figures. Més endavant, uns altres escrivans van portar molt més lluny la simplificació en descobrir que les paraules començaven per un nombre molt petit i també repetit de sons. I van assignar una figura a cadascun (aplicant-hi el «principi de l’acrofonia»; és a dir, el del so inicial o principal), amb la qual cosa van incorporar els alfabets al sistema global d’escriptura, fins i tot ja en el món egipci: un sistema que va ser adoptat, amb formes diverses, pel poble fenici, principal difusor pel Mediterrani d’una escriptura ben econòmica (amb poc més de vint figures o lletres). Òbviament, d’aquestes innovacions genials no en tenim constància en cap document antic; però el joc de la imaginació és del tot legítim perquè, en primer lloc, és un fet que els canvis es van produir. I, a més, perquè molt probablement són les explicacions més naturals i les que més s’adiuen amb les necessitats de simplificació (economia memorística, de temps i de materials) dels professionals de l’escriptura, en el pròxim Orient.

El pas del temps i, sobretot, la força de l’enginy humà i les exigències administratives, no tan sols van ajudar perquè l’escriptura adoptés formes successivament simplificades; també, un cop descoberta la possibilitat de fixar la parla, es va poder comprovar que l’escriptura podia atendre necessitats diverses i, doncs, es va superar la funció estrictament burocràtica. L’escriptura, doncs, va esdevenir també el suport estable dels relats religiosos, de les cosmogonies o narracions sobre els orígens del món, dels mites fundacionals dels pobles, de les gestes reials, de les lleis, dels tractats científics i de les creacions literàries.



UNA REVOLUCIÓ QUE REVOLUCIONA

Avui, en un món profundament tecnificat, els aparells més avançats també incorporen l’escriptura, més de cinc mil·lennis després del seu naixement, prova més que evident de la bondat i la utilitat d’un invent que no ha trobat alternativa, ni sembla que la pugui trobar. I en tenim ben viu un exemple excepcional perquè la invenció de l’escriptura no tan sols va ser revolucionària per ella mateixa, sinó també provocadora d’una de les revolucions tecnològiques més transcendentals i persistents de la història: la creació de la impremta, gràcies a una mena de carambola a quatre bandes que, tot seguit, ens haurà de desconcertar i, finalment, meravellar.

Comencem per enumerar quatre objectes, tres dels quals ben familiars: una medalla, un tinter ple de tinta, un full de paper i, finalment, una premsa de vi. D’aquests quatre, només dos poden ser relacionats fàcilment (la tinta i el paper); però, pel que fa a la resta, no sabríem trobar una connexió raonable entre el paper i una medalla, o entre la premsa de vi i la tinta, o entre aquesta i la medalla, etc. Malgrat tot, a mitjans segle XV hi va haver una ment prodigiosa que es va empescar la manera de fer conviure en harmonia aquests quatre objectes: Johannes Gutenberg, el creador d’un dels invents més transcendentals en la història de la humanitat; un invent capaç de ser el motor d’una extensió massiva i imparable del coneixement, perquè va fer possible uns graus de difusió de la producció escrita impensables en aquells temps.

I tot va ser, aparentment, molt senzill. La tècnica de la foneria, coneguda d’antic, per fabricar matrius i encunyar medalles, i també monedes, es va posar al servei de la confecció de tipus metàl·lics independents, cadascun amb la figura d’una lletra. Amb aquestes lletres, es podia compondre un text qualsevol subjectant-les en un rectangle que es col·locava en la part baixa de la premsa de vi, on rebien una capa de tinta. Tot seguit, al damunt de la pàgina metàl·lica entintada, s’hi posava un paper, es feia baixar el mecanisme de la premsa i —voilà!— ja teníem una pàgina impresa. I una altra, i una altra… Ara això pot semblar molt senzill; però la genialitat i l’originalitat de Gutenberg va consistir a posar en relació quatre objectes aparentment heterogenis (i independents, de dominis allunyats) l’agermanament dels quals va fer néixer una realitat nova, qualitativament diferent de la sèrie primera. I el resultat és que l’escriptura preexistent, i la seva difusió, va superar les limitacions de les còpies manuscrites. És d’aquesta manera que la impremta va ser a l’origen d’una revolució tecnològica, llavors de conseqüències inimaginables. Una revolució que es va completar, segles endavant, amb els invents de la rotativa, de la linotípia i, més recentment, amb tot el desplegament de les eines informàtiques posades a disposició de l’escriptura.

Si ens ho mirem bé, la gran troballa de Gutenberg va ser del tot semblant a una altra de molt més antiga: quina pot ser la relació entre un ganxo, un pal, un cuc i un tros de fil? Intentem esbrinar-ho: al pal, hi ajustem un fil; a l’altra punta del fil, hi subjectem el ganxo; al ganxo, hi fixem el cuc. Ja tenim una canya de pescar elemental, un estri d’una utilitat inqüestionable si mirem les necessitats de supervivència. Un altre cop, doncs, la connexió entre elements diferents va permetre a la humanitat fer un salt fonamental.

I vet aquí que aquests dos exemples tenen un aire i una estructura semblants als del conte recursiu («Aquest és el gos que va mossegar el gat que…») i, extensivament, al de totes aquelles operacions seqüencials fetes aprofitant elements d’un domini per construir unitats d’un altre domini: dels sons a les paraules, de les paraules a les oracions, de les oracions als textos. Unes construccions que ens recorden, també, el collaret de Blombos Cave, que ja coneixem: d’un costat, els cargols de mar; de l’altre, unes tiretes. Però, posats en relació i amb les modificacions oportunes, es va aconseguir una peça per al guarniment. Són exemples diversos d’una activitat específicament humana (universalment humana) que ens permet construir seqüències complexes a base de seleccionar elements independents que, coordinats, poden servir per desenvolupar una funció que originàriament no estava continguda en els objectes isolats. La impremta, la canya de pescar, el collaret sud-africà i, òbviament i amb tots els matisos diferencials, les estructures sintàctiques de les llengües. També les escriptures: dibuixos i grafismes que, connectats amb les unitats dels diferents nivells verbals, poden arribar a constituir-se en doblatge aproximat de la riquesa de la parla. Obres, totes, exclusivament humanes.

* * *



TEXTOS, MATERIALS I REFERÈNCIES

Art literari, sense escriptura

«A alguns amics lectors del manuscrit els va sorprendre que la memòria d’un home de més de vuitanta anys pogués restituir tantes coses, i sobretot els detalls amb tanta minuciositat. La memòria de la gent de la meva generació, i més en general dels pobles de tradició oral que no podien recolzar-se en l’escriptura, és d’una fidelitat i d’una precisió quasi prodigioses. Des de la infància, estàvem avesats a observar, mirar, escoltar, de tal manera que cada esdeveniment s’inscrivia en la nostra memòria com en cera verge. Tot hi era: la decoració, els personatges, les paraules, fins i tot els més petits detalls dels vestits. Per exemple, quan faig la descripció de l’uniforme del primer comandant de districte que vaig veure de prop en la meva infància, no tinc necessitat de “recordar”, el veig en una mena de pantalla interior, i ja només he de descriure’l. Per descriure una escena, solament he de reviure-la. I si algú m’explica un relat, la memòria no tan sols n’enregistra el contingut, sinó tota l’escena: l’actitud del narrador, el seu vestit, els seus gestos, les mímiques que fa, els sorolls de l’entorn…».

(HÂMPATÉ BÂ, Amadou [1991]. Amkoullel, l’enfant peul. París, Actes Sud [trad. cat. de Goretti López i Helena Reig: Amkul·lel, el nen ful. Andorra la Vella, Ed. Límits, 1996, pàgs. 5 i 6]).

Els escrivans egipcis, uns privilegiats

«Posa l’escriptura en el teu cor [li diu un pare el seu fill] perquè et deslliurarà dels treballs feixucs». (GAUR, Albertine [1987]). A History of Writing. Londres, The British Library [trad. cast.: Historia de la escritura. Madrid, Pirámide-Fundación G. Sánchez Ruipérez, 1990]).

«L’escriptura, per aquell que la posseeix, és més estimulant que cap altra ocupació, més agradable que el pa i la cervesa, que els vestits o els perfums. Sí, és més valuosa que una herència o que una tomba.» (JOYAUX, Julia [1969]. Le langage, cet inconnu, París, S.G.P.P., pàg. 72).



Johannes Gensfleisch Gutenberg (Magúncia ±1398-1468), orfebre, va aplicar les tècniques de la foneria a la fabricació de tipus mòbils per a la impressió mecànica de textos. El seu invent va representar un canvi substancial en la difusió del coneixement. A la imatge, tipus metàl·lics mòbils per a la composició d’impresos.

DANIELS, Peter T. i BRIGHT, William (1996). The World’s Writing Systems. Nova York, Oxford University Press.

EISENSTEIN, Elizabeth (1983). The Printing Revolution in Early Modern Europe. Cambridge University Press (trad. cast.: La revolución de la imprenta en la Edad Moderna europea. Madrid, Akal, 1994).

HOOKER, T. S., edit. (1990). Reading the Past. Londres, British Museum Publications.

MANGEL, Alberto (1996). A History of Reading. Londres, The British Library (trad. cast.: Una historia de la escritura. Madrid, Alianza, 1998).

MORENO CABRERA, Juan Carlos (2005). Las lenguas y sus escrituras. Tipología, evolución e ideología. Madrid, Síntesis.

ROBINSON, Andrew (1995). The Story of Writing. Londres, Thames and Hudson (trad. cast.: Historia de la escritura. Barcelona, Destino, 1996).

TUSON, Jesús (2006). Lletres sobre lletres. Barcelona, Empúries.

TUSON, Jesús (2007). «Writing: The Story of a Cognitive Revolution», dins Eva TEUBAL, Julie DOCKRELL i Liliana TOLCHINSKY, edits. Notational Knowlegde. Developmental and Historical Perspectives. Rotterdam, Sense Publishers, pàg. 65-78.

Una adreça molt útil sobre els diferents sistemes d’escriptura, antics i moderns: www.ancientscripts.com

Sobre la impremta (història, tipografia, estils i diferents tècniques) es pot consultar aquest web: www.unostiposduros.com. (Òbviament, la duresa es refereix als tipus metàl·lics de les lletres).





12. LA LITERATURA, ART VERBAL


Com pot comprovar tothom, els pigments serveixen i s’apliquen, en la majoria immensa de les ocasions, a la bona presentació i protecció de les parets interiors de les cases, de les façanes i d’altres superfícies construïdes. I només en una part comparativament ínfima s’usen per a la producció de quadres, siguin figuratius, siguin abstractes. Al seu torn, de totes les obres pictòriques, n’hi ha ben poques que hagin arribat a ser penjades en les col·leccions i en els museus més prestigiosos del món. Finalment, cal tenir molt present que aquestes institucions habitualment són magatzems que donen cabuda a una sèrie enorme d’obres ben vulgars entre les quals, de tant en tant, llampega alguna obra mestra, indiscutiblement immortal, feta, això sí, amb variants d’una matèria primera humil que genèricament designem amb el nom de pintura. Aquestes observacions, amb els canvis necessaris, es poden fer extensives a l’escultura, a la música, a la dansa i a la resta de les arts clàssiques; i no entrarem aquí a posar en qüestió si cal o no mantenir les divisions clàssiques entre les arts diferents, a la vista de tot de fusions practicades per alguns corrents de l’art contemporani que tracten d’experimentar en territoris fronterers i, ben sovint, pretesament sinestèsics.



LA LLENGUA, MATÈRIA PRIMERA

D’una manera paral·lela a això que hem dit ara mateix referit als usos pictòrics, es pot afirmar que la matèria primera de la nostra parla, una llengua, es fa servir habitualment per saludar el veïnat, també per comentar l’últim partit amb la gent amb què compartim la feina, o per demanar un primer plat, un de segon i les postres al restaurant; i per tractar tot de temes de la vida diària de la manera més informal i planera. Hi ha situacions, però, en què trobem que hem de planificar una mica les nostres intervencions com, per exemple, quan algú ha de fer acte de presència en una entrevista per demanar feina; també, quan sabem que ens veurem en el compromís de fer un brindis en una reunió d’amics i coneguts; o si hem d’explicar a l’alumnat qui era i què feia Gutenberg. A més, algunes vegades serà normal que alguns apugin encara més el nivell o el grau d’elaboració lingüística si del que es tracta és d’usar la lengua com a instrument de creació (generalment amb l’ajut de l’escriptura; si més no en el nostre entorn cultural). I és clar que, dels productes resultants en aquest darrer cas, només alguns podran aspirar a la glòria eterna. És en aquesta situació que podrem parlar d’«art verbal» i, com és més que obvi, la llengua triada en serà la matèria primera, sempre que se sàpiga modular amb tota una sèrie d’arranjaments ben específics.

El problema, ara, és de concretar en què consisteix aquesta «sèrie d’arranjaments» i què vol dir «modular» aquesta matèria primera que és la llengua per tal d’aconseguir uns efectes ben especials. Dit d’una altra manera, del que es tracta és de poder respondre la pregunta que va plantejar el nostre conegut Roman Jakobson: «Què és allò que converteix un missatge verbal en obra d’art». I, davant d’una pregunta tan compromesa com aquesta, la resposta genèrica del gran mestre es pot resumir així: allò que cal aconseguir és que el propi missatge hagi estat construït de tal manera que sigui copsat per ell mateix, abans no ens porti (si és que ens hi porta) cap a la referència.

Mirem-nos-ho d’una manera menys críptica i amb l’ajut d’un exemple. Quan J. V. Foix ens fa arribar «i salpa irat l’orat sense bagatge», primer notem una cosa ben estranya: un determinat ritme accentual i una al·literació que no trobem en el llenguatge de cada dia. I després, ja mirarem d’esbrinar què és el que vol dir aquest vers. O, si més no, fem totes dues coses alhora. Aquesta percepció del missatge per ell mateix és evident que no l’experimentem quan demanem l’hora. Si ens responen «les quatre i vint», en cap cas comentarem: «Quina organització verbal tan insòlita, quina bellesa, quin ritme. I quina hora m’ha dit que era?».

Així doncs, l’art verbal s’hi fa present quan l’organització de la matèria primera, la llengua, arriba a un nivell en què és la forma del missatge, i no pas la referència, allò que hi pren el protagonisme. I ara ve el problema: com es pot organitzar la matèria primera per tal d’aconseguir aquest desplaçament de l’atenció o, més ben dit, aquesta concentració de la mirada cap a la forma peculiar del missatge? Agafem-nos un altre cop de la mà de Jakobson perquè, després de la seva intervenció memorable a Bloomington (Indiana) titulada «Linguistics and Poetry», de l’any 1958, la metodologia de l’anàlisi literària ja no pot ser tan imprecisa o tan impressionista i subjectiva com abans: la poeticitat (la «funció poètica») s’aconsegueix principalment agermanant en la seqüència tota una sèrie d’estructures iguals, construïdes amb els materials que trobem en els diferents nivells lingüístics. En el nivell sonor, amb la creació de rimes, ritmes accentuals i al·literacions, principalment; en el nivell lèxic, amb les sèries de noms, d’adjectius, etc.; i en el sintàctic, amb les possibilitats de construir seqüències de complements, o amb la reiteració d’oracions coordinades, etc. En definitiva, allò que fa que un missatge verbal resulti sorprenent és, per damunt de tot, la presència de paral·lelismes, generalment absents de la parla funcional i quotidiana (i és per això que, quan ens comuniquem informalment, ens sobta l’aparició inopinada d’un rodolí: un cas de paral·lelisme produït de manera no volguda amb la reiteració dels recursos del nivell fònic).



PARAL·LELISMES I MÉS

I ara és el moment en què els trets fisionòmics de més d’un, potser hauran dibuixat el gest de la decepció; perquè és clar que hi ha tot de textos rimats (i doncs, paral·lelístics) sobre els quals el consens és unànime: cal negar-los, immediatament, la condició artística. La realitat és que Jakobson va deixar ben clar que la predominància perceptiva del missatge, basada en tota mena de paral·lelismes, era el procediment constructiu fonamental i tradicional capaç de produir l’efecte poètic; és a dir, de desvetllar la sorpresa provocada per la presència de ritmes. I és clar que aquesta sorpresa feia que l’atenció es focalitzés sobre el propi missatge com a estructura formal, com a construcció, independentment del contingut o del tema del poema. Cal no oblidar que el mestre rus i americà va ser un dels pares fundadors d’un formalisme que defensava, amb tota la raó, la funció literària dels elements constructius. El que cal afegir immediatament és que Jakobson va saber superar-se a si mateix quan va deixar ben clar: «l’estudi lingüístic de la funció poètica ha d’ultrapassar els límits de la poesia i, d’altra banda, l’anàlisi lingüística de la poesia no es pot limitar a la funció poètica». Mirem-nos amb calma aquesta formulació un xic dura i genèrica.

Si l’estudi de la poeticitat, basada aquesta principalment en els paral·lelismes o reiteracions, ha de dirigir la seva atenció més enllà dels productes estrictament poètics és perquè també trobem paral·lelismes en la prosa narrativa, en l’assagística, en els textos publicitaris, en els titulars de la premsa, en les dites populars o refranys i en altres àmbits de l’ús verbal. Per exemple, en la publicitat podem descobrir ritmes accentuals, rimes i al·literacions (I like Ike, eslògan de la cursa presidencial d’Eisenhower, en un exemple extraordinari adduït per Jakobson); o bé trobar paraules seriades (Veure, viure i entendre Gaudí, en un anunci de l’Espai Gaudí); i també concatenació d’estructures (Ménage à trois: los dos os deseáis. Los dos lo deseais. Lo mejor es compartirlo. Lo mejor es un Trío, anunci d’un model de cotxe japonès).

D’altra banda, si, com afegia Jakobson, l’estudi de la poeticitat no es pot limitar a la consideració exclusiva d’aquests paral·lelismes, això vol dir que l’art verbal també és el resultat de la presència de metàfores, metonímies, zeugmes, prosopopeies, creació de paraules noves i tot de figures i recursos que, encara que no tinguin la reiteració com a base constructiva, serveixen indiscutiblement per orientar l’atenció sobre els aspectes formals del missatge. De fet, cal reconèixer que són molts i molt diversos els procediments (ben tinguts en compte per una tradició llarga i clàssica) amb què es pot aconseguir una fita cabdal: sorprendre l’auditori o, com deien els formalistes, «trencar l’automatisme perceptiu».

Ja tenim, doncs, un parell d’idees i procediments clau sobre l’«arranjament» i la «modulació» de la matèria primera. I totes dues sembla que passen per un mateix camí que, genèricament, es pot concretar en una disposició creadora o constructiva: treballar amb cura personal el text com a tal. O, si es vol, en tenir una consciència ben clara de la importància d’un estil propi (un idiolecte literari) com a senyal de voluntat constructiva individual que mira d’inaugurar realitats verbals. Encara que la feina s’insereixi en una llarga tradició que, alhora, ho és de continuïtat i de trencaments. Perquè no hi ha construcció verbal possible sense aquests dos factors indissociables. I tot, és clar, dins del marc de possibilitats que ofereix la llengua triada. Desenganyem-nos-en: no hi ha ni poemes escultòrics, ni novel·les pictòriques. Tampoc «poemes visuals» (això és pura metàfora sinestèsica; o sigui, magnífica mentida literal). I, evidentment, no hi ha literatura possible al marge de la significació; perquè el signe lingüístic té dues cares irrenunciables; i és fantasia pura voler fer art verbal només amb formes desposseïdes de sentit. La llengua, doncs, hi imposa les seves regles que, alhora, fan possible la creació literària gràcies a unes limitacions que són, precisament, creadores.



TOT TÉ UN LÍMIT

En canvi, hi ha qui pensa que l’obra literària no és afectada ni per normes, ni per restriccions. Que la construcció d’un poema pot trencar qualsevol esquema previ perquè en l’espai creatiu tot és possible: és el domini generós de la llibertat màxima. Pura il·lusió. Els que viuen en el regne d’aquesta fantasia potser haurien de considerar amb atenció les paraules d’Umberto Eco quan contrasta poesia i prosa: «El poeta tria una sèrie de constriccions expressives, i després aposta que el contingut, sigui quin sigui i per més que pugui precedir l’escriptura, s’adequarà a les condicions expressives; i, si de resultes d’això, en surt modificat, tant de guanyat». O sigui que si la llengua ordinària ja és, per ella mateixa, un marc ben restrictiu, el poeta amuntegarà tota una sèrie de restriccions noves damunt les restriccions que ja hi són per defecte. Tot, perquè «la creativitat és un valor que només es posa de manifest davant d’un obstacle».

Cal, doncs, tenir ben present que, com ja hem vist en un altre moment, una llengua és un espai ben obert que ens permet produir textos sense cap límit temàtic i, a més, originals perquè no estem pas obligats a recórrer un cop i un altre a expressions ja usades. Però aquesta amplitud és possible sempre que ens movem dins l’espai comú i no contravenim les lleis no escrites de la llengua triada. En cas contrari, l’alternativa és la no-significació o una mena de xerrameca buida, una col·lecció de sorolls sense sentit. Per exemple, cap avantguardista agosarat pot pretendre crear unes unitats sonores alienes a la llengua (una consonant apiconasal); ni construir una síl·laba impossible formada de vocal més consonant més vocal (no es podria articular «d’un cop de veu» en cap llengua d’aquest món); o alterar per sistema aquelles concordances que són obligades (tot seria ben confús); o no respectar els marcadors de cas (el text seria incomprensible, pura ambigüitat); o descol·locar els quantificadors, les marques de negació, etc.

Si de cas (és clar que sí), es pot aprofitar el contrast sonor entre la tonicitat i la atonicitat per crear efectes rítmics; o es poden lligar concordances a una distància controlada; o crear noves paraules compostes; o transitivitzar un verb intransitiu; o es poden inventar predicacions insòlites i també trencar tot d’expectatives refent els clixès de la parla de cada dia. I moltes coses més. El marge és, doncs, força generós; però no tot és possible. Insistim, però, en el punt de vista positiu: totes les restriccions que hi són, són constitutives o productives. I és ben cert que els humans no podem fabricar escultures d’aigua, ni fer simfonies amb pigments i, a més, el nostre sistema perceptiu no ens permet ensumar el color de l’albada, ni tocar la dolçor d’un capvespre tardoral. Però també és veritat que, respectant les estructures lingüístiques més fondes (la sintaxi, de fet), podem parlar de la pluja blava (Rosselló-Pòrcel), del viarany ombrós / a voltes fulgurant, de les paraules (Vinyoli), d’un jardí d’or i sang (Casasses) o d’un dia que es clou, mai no es dilata, ert, mineral, tot pols / i coure sec als dits (Gimferrer).

De fet, les llengües són tan generoses que fins i tot ens hi és permès de construir frases com la clàssica, famosa i semànticament absurda, feta a posta per Chomsky: Colorless green ideas sleep furiously, on és evident que les pobres idees ni són sensibles al color, ni tampoc necessiten fer una clapadeta, ni que sigui rabiüda. Això, però, no és res comparat amb el que ens espera a continuació. Tot i que els cercles quadrats són físicament i metafísicament impossibles, la rebel·lió és ben a l’abast: cercle quadrat. Perquè els humans podem verbalitzar els impossibles, sempre que respectem les estructures de la llengua que, en aquest cas, ens permeten acoblar un nom amb un adjectiu. Aquestes i altres transgressions, vigilades pel «geni de la llengua» (com dirien els romàntics), poden ser matèria de reflexió i debat a la vista dels exemples que vénen a continuació. Però convé que quedi clar que la grandesa de les construccions literàries, sota formes diverses, orals o escrites, en pergamins o en llibrets de butxaca, són universals i exclusives de l’espècie humana; com ho són la pintura i la música. Només que, entre les arts diverses, és únicament la literatura que pot filar primíssim en l’expressió dels sentiments humans i fer-los parcialment comunicables gràcies a les llengües: ponts privilegiats que permeten la unió dels mons individuals de les persones, ben sovint irreductibles.

* * *



TEXTOS, MATERIALS I REFERÈNCIES

Paral·lelismes omnipresents

De la publicitat:

You can Canon

Te falta Tefal

Today, Tomorrow, Toyota

J’adore Dior

L’estiu és teu



Una glossa mallorquina:

Arròs, arròs, Magdalena.

Magdalena, arròs, arròs.

El peix de la mar més gros

s’anomena una balena.



Cantiga atribuïda a Sanç I (s. X):

Ay! Eu coitada Ay! Eu coitada

como vivo como vivo

en gran cuidado en gran deseio

por meu amigo por meu amigo

que ey alongado! que tarda e non veio!

Muyto me tarda Muyto me tarda

o meu amigo o meu amigo

na guarda! na guarda!



«Elogi dels diners», d’Anselm Turmeda (s. XIV-XV), fragment:

Diners de tort fan veritat

e de jutge fan advocat

savi fan tornar l’hom onrat

puix que d’ells haja.

Diners fan bé, diners fan mal,

diners fan l’home infernal

e fan lo sant celestial

segons que el usa.

Diners fan bregues et remors…



Paral·lelismes creadors de ritme, també en la prosa

Yo recordaba nebulosamente aquel antiguo jardín donde los mirtos seculares dibujaban los cuatro escudos del fundador en torno de una fuente abandonada. El jardín y el Palacio tenían esa vejez señorial y melancólica de los lugares por donde en otro tiempo pasó la vida amable de la galantería y del amor. Bajo la fronda de aquel laberinto, sobre las terrazas y los salones, habían florecido las risas y los madrigales, cuando las manos blancas que en los viejos retratos sostienen apenas los pañolitos de encaje, iban deshojando las margaritas que guardan el cándido secreto de los corazones.

(Ramón del Valle-Inclán. Sonata de otoño).

Pilans i parets mestres van esberlar-se bruscament: una fragor eixordadora en la qual es barrejaven el cruixir de jàsseres i bigues, l’ensulsiada d’escales, trespols, envans i revoltons, l’esmicolament de vidres i la trencadissa de maons, teules i rajoles, va retrunyir per la Baixada de la Ferradura mentre la casa s’esfondrava sense remei.

(Jesús Moncada. Camí de sirga, pàg. 9).

Trencament de les previsions semàntiques

CAL GAUDIR

(PARK GÜELL)

a Pascal Comelade

N’era un jardí d’or i sang a la porta,

pels ulls del gos entraves al futur,

uns ulls de vidre de cul de retorta

i un collar d’ungles fòssils de tafur.

La llei no n’era pas de lletra morta

sinó que cadascú hi trobi el seu fur.

Seu al pedrís, que el pedrís se t’emporta

cavalcant l’aigua clara del conjur,

a la boca del drac, al fang de l’horta

i a la barraca del bolet impur

on déu, nan geperut de boca torta,

condemna els gratacels de fora mur

(i allà una campaneta ens anuncia

que el somni és esclafat per un tramvia).



(Enric Casasses. No hi érem).



Edward Sapir (1921), sobre la creació literària

«Quan es tracta de la forma lingüística, Plató passeja amb el porcater macedoni i Confuci amb el caçador de cranis d’Assam».

«[Quan] l’artista transgredeix la llei del seu medi ens adonem, amb un ensurt, que hi ha un medi al qual obeïm».

«… els artistes més grans […] són aquells que han sabut subconscientment encabir o ordenar la intuició més profunda dintre dels accents provincials de llur parla diària».

«Tota llengua és en ella mateixa un art col·lectiu de l’expressió».

«El mèrit d’un estil […] és que fa amb facilitat i economia el que la llengua sempre està intentant fer».

«… l’estil no és un absolut, una cosa que s’ha d’imposar sobre la llengua […], sinó simplement la llengua mateixa, movent-se pels seus canals naturals, i amb prou accent individual per a permetre que la personalitat de l’artista s’hi noti com una presència, no com un acròbata».

«Estudieu atentament el sistema fonètic d’una llengua, sobretot les seves característiques dinàmiques, i podreu dir quina mena de vers ha desenvolupat».

«El llenguatge està preparat, o pot quedar ràpidament preparat, per a definir la individualitat de l’artista».

ALONSO, Amado (1955). «El ritmo de la prosa» i «La musicalidad de la prosa en Valle-Inclán», dins Materia y forma en poesía. Madrid, Gredos, 1969, pàg. 258-267 i 268-314, respectivament.

ECO, Umberto (1985). «El signe de la poesia i el signe de la prosa», a Dels miralls. Barcelona, Destino, pàg. 323-347 (les citacions són de les pàgines 339 i 323, respectivament).

FABB, Nigel (1997). Linguistics and Literature. Language in the Verbal Arts of the World. Oxford, Blackwell P. Inc.

JAKOBSON, Roman (1958). «Linguistics and Poetics», dins Thomas A. SEBEOK, ed. (1960). Style in Language, Cambridge Mass., The MIT Press, pàg. 350-377 (trad. cat.: «Lingüística i poètica», dins Roman JAKOBSON. Lingüística, poètica i altres assaigs. Barcelona, Ed. 62, «Clàssics del pensament modern», 1989, pàg. 37-78).

SAPIR, Edward (1921). Language. An Introduction to the Study of Speech. Londres, Granada, edic. facsímil de 1970 (trad. cat. d’Hortènsia Curell: El llenguatge. Introducció a l’estudi de la parla. Barcelona, Empúries, 1985. Cap. 11: «El llenguatge i la literatura»).

TUSON, Jesús (1990). El llenguatge i el plaer. Incursions lingüístiques en terra literària. Barcelona, Empúries.





13. ELS PARANYS DE LA MALA EDUCACIÓ


Hi ha alguns contrastos que arriben a ser atipadors, com ho és tot allò que no té cap sentit, però que circula amb la mateixa facilitat i naturalitat amb què passen d’una mà a una altra les monedes de curs legal: d’una banda, la facultat lingüística, element constitutiu essencial de la nostra condició humana, sembla que només pot merèixer la nostra admiració i la nostra estimació. I com que aquesta facultat es concreta, obligatòriament, en alguna de les sis mil llengües que hi ha al món, és de sentit comú pensar que totes i cadascuna d’aquestes haurien de desvetllar també la nostra admiració i la nostra estimació. Però sabem prou bé que els humans no sempre fan els honors deguts a les llengües alienes a la seva (i, fins i tot, ni tan sols a la seva). Les llengües, doncs, no es deslliuren del menyspreu, de la riota o de les accions directament opressores.

I no són infreqüents les adjectivacions antonímiques amb què es manifesta ara la valoració positiva d’unes llengües, ara la negativa per a d’altres; les opinions que manifesten apreciació, o els comentaris ridiculitzadors. Així doncs, trobem llengües «musicals» o «dolces» i llengües «aspres»; unes de «clares» i d’altres de «fosques»; aquestes que són «fàcils» i les de l’altra vora «difícils». Fins i tot s’hi aplica un sexisme tronat (i, a més, vexatori) i en trobem de «masculines» en un grup i, en l’altre, de «femenines», pobres. I no és pas estrany que aquest desgavell adjectival s’estengui també a la gent que ara parla aquesta (és a dir, la nostra), ara l’altra que, òbviament, és la dels estrangers, la dels veïns o, en alguns casos, la dels opositors. Fins i tot s’ha arribat a distingir entre llengües i, més enllà, parles «rares», extravagants, semillengües, balboteigs propis d’una gent que amb prous feines arriben a la condició d’humans.



ENS HA ARRIBAT DE BEN LLUNY…

Tot això no és pas el fruit d’una paranoia, transitòria o permanent, del comentarista; ni obeeix a l’estratègia, freda i calculada, de presentar agreujaments inventats, en forma de contrastos, per impressionar l’audiència. La història de l’estultícia humana certifica, amb exemples terrorífics i d’un desvergonyiment fora mida, aquesta divisió maniquea de les llengües, tan vella com la pròpia història. No oblidem que, en temps ben antics i clàssics, els «bàrbars» eren aquells que no parlaven grec; com a molt, arribaven a fer una mena de bara-bara-bara. I en algunes llengües europees, ben il·lustres, els estrangers eren els «sords», els «muts» o, directament, els «imbècils».

Que en voleu un exemple eminent que es pot trobar a la molt influent i lloada Encyclopédie (sí, l’obra magna de la Il·lustració, començada a publicar a mitjans segle XVIII, dirigida per Diderot i D’Alembert)? Mirem que clar que ho expressa i dictamina l’especialista en els articles sobre llengua i gramàtica, l’eminent Nicolas Beauzée, contraposant el francès a totes les altres llengües i seguint gairebé literalment les opinions del gran Diderot: «Cal parlar francès en públic i en les escoles de filosofia; el grec, el llatí i l’anglès en les esglésies i en els teatres. La nostra llengua serà la llengua de la veritat; el grec, el llatí i les altres, les llengües de la xerrameca i de les mentides. El francès és la llengua per instruir, il·luminar i convèncer; el grec, el llatí i l’anglès, per persuadir, commoure i enganyar. Parleu en grec, llatí i italià al poble; al savi, però, parleu-li en francès». És per això que, evidentment, la conclusió ja estava escrita: «Si mai una llengua diferent a la llatina arriba a ser l’idioma comú dels savis d’Europa, la llengua francesa haurà de tenir els honors de la preferència». Des de l’Enciclopèdia fins a la sentència d’Antoine de Rivarol només calia fer una passa ben curta: Ce qui n’est pas claire n’est pas français.

Opinions com aquesta no són foc d’encenalls. L’època dels il·lustrats és d’una tossuderia persistent pel que fa a la divisió maniquea de les llengües; i fins i tot es va arribar a proposar que la qualitat d’aquestes havia de dependre d’una mena d’antonímia climàtica, com es posa en relleu en els textos de Condillac i d’altres pensadors: a les terres fredes del nord els corresponien llengües també fredes i, doncs, ideals per al discurs científic (ves quina subtilesa deductiva); en canvi, les llengües dels països càlids eren les adients per al teatre i per a les mentides. I on calia situar la llengua francesa? La resposta de Rivarol va ser del tot esperable: el francès era la llengua més meridional d’entre les del nord i la més septentrional d’entre les del sud. És a dir, era la llengua integral capaç d’acomplir totes les funcions: les científiques i les artístiques. El clima, doncs, un element determinístic de primera magnitud per justificar la grandesa de la pròpia llengua, i per fer tots els jocs malabars necessaris amb l’objectiu de defensar-la.

En algun moment, però, l’argumentació opositiva va anar massa lluny i algunes opinions van caure directament en el pou negre d’un racisme que fins i tot sembla injustificable per a l’època. En el mateix article «langue», de l’Enciclopèdia, Beauzée va fer una distinció pseudotipològica entre les llengües que suposadament seguien «l’ordre del pensament» i les que no el seguien. Les primeres, com el llatí i l’alemany; les segones, com l’espanyol, l’italià i el francès. Totes, però, amb mèrits propis i amb tot el necessari per expressar el decurs mental en temes científics i literaris, especialment si, superant le condicions climàtiques, «brollaven de la ploma d’un home de geni». Però Beauzée va deixar al marge els «pobles orientals», tiranitzats, «les idees dels quals són servils i abjectes», per la qual cosa «les seves paraules són, també, abjectes».



… I FINS AL DIA D’AVUI

El que convé no oblidar és que, en un moment de la nostra història occidental conceptuat com a intel·lectualment brillant i alliberador, el discurs sobre les llengües va estar amarat de maniqueisme, d’estereotips i, doncs, de prejudicis. I que un dels mitjans de divulgació considerat llavors el més avançat i, sense cap mena de dubte, el més influent (l’Encyclopédie), va contribuir a estendre un munt d’idees absurdes, contràries a l’esperit humanitari i a la convivència. En alguns aspectes, doncs, la Il·lustració, en matèria de llengües, va ser obscurantisme pur i dur. I la Revolució Francesa en va aprendre molt bé la lliçó i va aplicar-hi una política duríssima per tal d’assolir els objectius uniformitzadors a base d’anéantir les patois (anihilar els patuesos; és a dir, les llengües catalana, bretona, euskera, occitana… i fer tot el possible per esborrar-les de la geometria aproximadament hexagonal de la República).

El salt temporal és, ara, inevitable: encara avui trobem tot d’apreciacions populars el fonament de les quals és la ignorància, conseqüència d’una mala educació. Diem (o sentim dir) que el francès és una llengua «musical» i l’alemany, «aspra»; que el japonès és «difícil» i l’italià, «fàcil» i fins i tot «mediterrani»; o que l’anglès és la llengua «del present i del futur» (amb permís del xinès, és clar). També, que l’espanyol té «quatre-cents milions de parlants» i el català «només vuit o deu»; que hi ha llengües «internacionals» i d’altres que són «locals» o, directament, «de campanar»; llengües, és clar, «de cultura» i llengües «de full parroquial», o «d’estar per casa». Aquestes segones, però, dolentes de mena, amb apetències glotòfagues, preparades per esborrar del mapa unes llengües d’oficialitat estatal que, pobretes, tot i ser multimilionàries, estan patint, paradoxalment i de manera incomprensible, l’embranzida poderosa d’una llengua aspra, rara, sense futur, amb pocs parlants i de full parroquial. En aquests casos, és més que evident que no hi juga la ignorància del prejudicador desinformat, sinó l’estratègia dels qui, a l’estil de la França il·luminada, tenen el projecte de simplificar l’Estat perquè la governança hi sigui més fàcil. Ja se sap: una religió, una llei, una llengua.



ATENCIÓ ALS PARANYS!

Pel que sembla, idees com aquestes, que són companyes i justificadores de la substitució lingüística, troben terra adobada amb la ignorància i, a més, en una tendència humana, potser natural, a la malfiança davant de tot allò que és desconegut i que ens provoca rebuig pel sol fet de no resultar familiar. Però cal assenyalar la diferència entre la opinió innocent de qui comenta la musicalitat o l’aspror de les llengües i la de qui pontifica sobre la internacionalitat d’algunes o sobre la localitat d’altres. La primera opinió pot tenir el seu origen en una percepció personal del tot subjectiva; i comentaris com aquest no farien cap mal si no hi hagués res més al darrere. La segona afirmació, en canvi, ha de ser promoguda a consciència, perquè és dubtós que la gent tingui gaires experiències directes de la «internacionalitat», del «major nombre de parlants» o de la «dimensió cultural» d’una llengua. En aquests casos, doncs, és evident que darrere d’algunes d’aquestes afirmacions hi ha d’haver els beauzées corresponents i, també, determinades institucions, professionals i mitjans de comunicació que s’encarreguen de facilitar les feines de la neteja lingüística en benefici dels unitarismes estatals.

Quan hi ha, doncs, una voluntat política de posar en dificultats les llengües que fan nosa, perquè impliquen un fre a l’expansionisme centralista, és clar que no es faran servir els arguments impressionistes i les adjectivacions pròpies de la gent desinformada. Ara ja no es parlarà de llengües musicals, fàcils, clares, etc., amb els antònims corresponents. La política destructiva es justificarà, molt especialment, amb tres afirmacions més consistents i aptes per fer proselitisme: que hi ha llengües internacionals, llengües de cultura i llengües amb molts parlants. Una d’aquestes, la llengua que condensa tots els avantatges, serà la que s’oferirà com a modèlica; en canvi, les que facin nosa seran titllades de locals, pròpies de pobles endarrerits i amb un nombre de parlants gairebé ridícul, si es comparen amb els de l’anterior.

I no serà estrany que es vulgui promoure d’amagat la substitució lingüística sota l’aparença d’un favor immens: amb la nova llengua us obrireu al món, podreu parlar de ciència, de tecnologia i, a més (i sobretot), us podreu comunicar amb centenars de milions de persones. Ara bé, si per consciència de la pròpia dignitat, apareguessin senyals de resistència a la invasió, no serà gens estrany que els teòrics (i pràctics) del lingüicidi facin un exercici del tot rocambolesc: arribaran a acusar els atacats d’agressors atribuint-los fins i tot pràctiques coactives pròpies d’èpoques suposadament periclitades. Per aquesta via, algunes polítiques lingüístiques d’autodefensa, elaborades amb totes les garanties democràtiques i pedagògiques, i avalades per diferents experiències plurilingüistes ben solvents, seran vituperades com si fossin les hereves de polítiques dictatorials nascudes de no se sap quins instints de revenja criminal. El cinisme, en aquests casos, no té límits perquè els depredadors arriben a atribuir el propi delicte a aquells que estan patint la rapinya.

Feta aquesta distinció entre, d’una banda, els prejudicis que són en els fonaments d’algunes opinions innocents i, de l’altra, els missatges que resulten d’una propaganda directament perversa, som arribats al punt en què cal fer algunes recomanacions per tal de capgirar la situació, organitzant línies de defensa sigui contra la mala educació, sigui contra unes temptatives unificacionistes que tenen com a conseqüència la desaparició de tot de llengües. O, si més no, la relegació de moltes a una posició subsidiària, d’inferioritat, privant-les de l’accés a les funcions de prestigi. Ara i aquí, ens concentrarem en les línies més directament ideològiques de l’argumentació, i deixarem per al proper capítol algunes mesures que impliquen el món institucional i la societat civil.

En primer lloc, cal no perdre mai de vista que una actitud crítica sempre és un bon escut davant l’allau de la propaganda indiscriminada. L’esperit crític és una barreja ben especial d’ingredients variats: tarannà científic, curiositat, ganes de trobar informacions fiables (contrastades i comparades) i humanisme. Implica, doncs, una tendència a no donar per segura la primera notícia que ens arriba; i també a calcular una distància variable respecte de les dades i les opinions que ens proporcionen els diferents mitjans de comunicació (i de creació de consens), segons la credibilitat que pot merèixer cadascun. Aquesta actitud crítica ha de tenir especial prevenció contra la tendència a generalitzar i a caure en els comodíssims estereotips o tòpics («si un escocès és avar, tots els escocesos són avars»). Els estereotips són estructures mentals que afavoreixen una comoditat estèril: ens permeten anar pel món sabent-ho tot per endavant i, doncs, ens estalvien la feina (potser l’esforç) del coneixement fiable. És d’aquesta manera que tenim ben clar que aquella gent és «tancada»; l’altra, «alegre»; aquests, «fàcils d’enganyar», «superficials», «infantils», «mentiders», «negociants»…

Els estereotips, doncs, ens proporcionen una seguretat tan tranquil·litzadora com falsa; i la propaganda que se’n serveix sap usar i abusar molt bé dels avantatges de la simplificació per inculcar idees còmodes amb la fórmula fàcil i adhesiva dels eslògans. En temps antics, molts refranys feien aquesta funció amb el mateix mètode (i d’això se’n deia —i se’n diu— «saviesa popular»). Per aquest camí s’inoculen els prejudicis (els lingüístics inclosos) que fan camí en absència de l’esperit crític i de l’esforç per anar avançant en la conquesta del coneixement. Ja ho diu la mateixa paraula, que porta inclosa la pròpia definició: els prejudicis són «judicis pre(vis)» a la informació fiable. Com a contrapunt, serà l’educació sòlida la base des de la qual es podrà lluitar amb eficàcia contra les opinions precipitades i simplificadores que, en general, ens fan desplegar actituds ofensives o preventives amb què menystenim les coses i les persones diferents; és a dir, tot allò que és desconegut.



ARGUMENTS CONTRA LA DESERCIÓ

Llengües internacionals? Llengües de cultura? Llengües amb molts (milions de) parlants? Aquests són, com ja sabem, els tres eslògans amb què es vol defensar la presumpta supremacia d’unes poques llengües per damunt de la resta. Deixem ara de banda que cada època i àrea geopolítica han tingut la seva llengua «internacional», sigui en el terreny diplomàtic, sigui en el científic o en l’artístic. I no perdem de vista que el nostre anglès, omnipresent i omnipotent, potser serà substituït per alguna altra llengua en pocs decennis. La realitat lingüística, però, ens diu de manera contundent que no hi ha cap llengua que es caracteritzi per tenir una estructura «internacional»; també ens permet afirmar que no hi ha sistemes fonològics i morfològics «internacionals» i que són del tot inexistents les arquitectures sintàctiques «internacionals». D’altra banda, és del tot il·lusori que hi hagi llengües més fàcils i, doncs, destinades des de l’origen del temps a ser adoptades amb menys esforç (i fins i tot amb alegria) per sectors amplíssims de la població mundial. La «facilitat» és només un miratge provocat per allò que podríem denominar la «proximitat genealògica»: les llengües germanes sempre seran més accessibles entre elles que d’altres de més allunyades en les branques de l’arbre familiar comú.

Sí que és innegable que, segons les èpoques, hi ha llengües que s’han estès molt i han arribat a convertir-se en una mena de codi d’emergència per sortir-se’n, circumstancialment, allà on dues persones ignoren la llengua pròpia de l’altre. I fins i tot són llengües d’ús gairebé obligat en cimeres polítiques i econòmiques i en congressos de tota mena, cosa que hi dóna un prestigi afegit; aliè, és clar, a les propietats estructurals de la llengua. Però cap de les milionàries (ni de les altres) té mèrits o condicions intrínseques per desenvolupar aquestes funcions mitjanceres. És més que evident (i de sentit comú) que la mediació es pot fer en qualsevol de les més de sis mil llengües que encara hi ha al món, sempre que l’idioma triat sigui compartit per les persones implicades en l’acte comunicatiu.

A tot això convindria afegir-hi una observació no gens negligible: quan trobem una llengua molt i molt estesa, que alguns promocionen com a «internacional», en la gran majoria dels casos estem davant de les conseqüències d’algun tipus de colonialisme cruel o d’un cas ben present de domini econòmic, polític i tecnològic. Digues, doncs, qui mana al món i jo et diré quina és la «llengua internacional».

Quant a la segona afirmació, que hi ha llengües «de cultura», és evident que tots els pobles del planeta en tenen: la cultura és un paquet ben complex integrat pel conjunt de creeences i pràctiques que lliguen els individus i, a més, els vinculen amb l’entorn i determinen les activitats que fan possible la supervivència. A més, també formen part de la cultura els mites, les històries (narrades o cantades), les celebracions i rituals, les relacions en el marc del sistema de parentiu, les habilitats mnemotècniques, els codis reguladors de la convivència (escrits o no), les elaboracions artístiques, tècniques i científiques; i tot allò que fa possible la vida diària de la col·lectivitat.

Tots els pobles, doncs, tenen cultura; i la llengua, en cada cas, és apta per cobrir les necessitats dels parlants i per expressar tot el conjunt d’elements que conformen el paquet cultural; i també per acollir les aportacions noves que s’hi puguin produir. Òbviament, la porta resta oberta per incorporar en qualsevol llengua les paraules que calgui, en el cas que un poble rebi les aportacions d’una altra àrea d’influència: perquè totes les llengües tenen mecanismes diversos per a la creació de paraules, com ja vam veure pàgines enrere i ara recordem: ampliació del significat de termes ja existents, composició, derivació, projecció metafòrica i, si convé, el calc o també l’adopció de paraules estrangeres, amb les adaptacions fonètiques i morfològiques que calgui fer. Qualsevol llengua, doncs, pot aconseguir el lèxic tècnic necessari per fer possible el discurs científic importat d’un altre territori, si els parlants hi veuen la conveniència. Diguem-ho ben clar amb un exemple: en línies generals, l’anglès actual no és gaire diferent de l’anglès de Dickens, ara fa un segle i mig; cosa que es pot demostrar, si més no en el terreny de la lectura, pel fet que els parlants anglesos poden llegir avui dia Oliver Twist i David Copperfield sense gaires problemes. Doncs, bé: és del tot evident que en l’anglès de Dickens no es podia parlar ni d’ordinadors, ni de desenvolupament embrionari, ni de tecnologia nuclear, ni d’òptica d’alta precisió. Això vol dir que, quan es presenta una realitat emergent, tota parella constituïda per un poble i una llengua pot fer créixer el lèxic si els parlants han de fer front als nous reptes.

Ens en resta la tercera afirmació prejudicativa: que hi ha llengües amb molts parlants. Això és radicalment innegable, com es pot comprovar amb les dades de la taula que es troba tot seguit, referides a les nou llengües que tenen més de cent milions de persones que les fan servir com a llengua primera. El que també sembla evident és que cadascuna d’aquestes llengües és la pròpia d’aquests parlants no pas perquè sigui la de tantíssima gent, sinó perquè és la que van heretar de l’entorn i, principalment i en la majoria dels casos, dels progenitors. Persones, aquestes, que mai van pensar a fer una contribució al creixement de les dades estadístiques. Simplement, la mare, el pare, i la resta van fer servir, sense pensar-hi, la llengua de la seva màxima comoditat i espontaneïtat.

I ja posats, el que és sorprenent a la vista de la taula esmentada és que les llengües multimilionàries són un cas insòlit (només nou de sis mil sis-centes trenta-dues!) i, per tant, que cal considerar-les una excepció ben cridanera. Més encara: algunes d’aquestes poques llengües han arribat a aplegar tants milions de parlants (ja ha estat dit) com a resultat de colonitzacions duríssimes i persistents en què s’han posat en pràctica mètodes cruels per tal d’aconseguir el canvi cultural i lingüístic en benefici de l’invasor. No es pot ignorar que, encara avui, hi ha territoris enormes en què una d’aquestes llengües infladíssimes és l’oficial de l’estat; i això fa que hi restin amagades i malvisquin tot de llengües autòctones sovint en perill d’extinció. Fóra recomanable, doncs, que ningú presumís de formar part d’una comunitat lingüísticament multimilionària i transfronterera (n’hi hauria prou que parlés pacíficament la seva llengua, sense pretensions impositives; i que es prengués la molèstia d’aprendre’n d’altres. Un exercici que cal recomanar, perquè tothom que el practica troba que és ben saludable).

* * *



TEXTOS, MATERIALS I REFERÈNCIES

Un panorama lingüístic ben variat

Segons les dades d’Ethnologue, corresponents a l’any 2009, les llengües amb més de cent milions de parlants (tenint en compte els que les usen com a primera llengua) són aquestes nou:

xinès (mandarí) 1.213

espanyol 329

anglès 328

àrab 221

hindi 182

bengalí 181

portuguès 178

rus 144

japonès 122

Si ara mirem les dades de la mateixa institució i any, sobre un total de 6.632 llengües de les quals tenim dades, n’hi ha 6.243 que tenen menys d’un milió de parlants (i 4.876 que tenen entre cent parlants i cent mil):

més de 100 milions 9

entre 10 i 99 milions 77

entre 1 i 9,9 milions 304

entre 100.000 i 999.999 895

entre 10.000 i 99.999 1.824

entre 1.000 i 9.999 2.014

entre 100 i 999 1.038

entre 10 i 99 339

entre 1 i 9 133

sense dades 277

Sembla més que evident, doncs, que la condició lingüística de la humanitat es caracteritza més per la diversitat que per les grans concentracions unitaristes (vegeu-ne els detalls a l’adreça següent: ethnologue.com/ethno_docs).

Llengües, comunitats i respecte

«L’interès per triar una llengua oficial per a cada estat —i les coses que s’arriben a fer per imposar-la— és una de les proves més evidents que la llengua és un símbol d’identitat inqüestionable i que cada llengua és un element cohesionador de la seva comunitat. Aquest és un fet que ningú no ignora i precisament per això no hauria de ser tan difícil estendre aquest principi a totes les comunitats. Aquells que propugnen una llengua única per a un estat multilingüe saben molt bé el valor que té la llengua a l’hora de fer participar un grup de persones en un projecte comú i —si ens atenim a les seves actuacions— hem de pensar que precisament perquè ho saben no dubten a l’hora d’abocar a l’extinció qualsevol llengua que els faci nosa. La conclusió és inevitable: o bé el coneixement els fa molt més culpables, o bé han d’acceptar que el paper de la llengua és idèntic pel que fa a la cohesió del grup ja sigui de milions o de desenes de membres, i, per tant, s’han de respectar totes».

Carme JUNYENT (1989). Citat més avall, pàg. 62.

COMELLAS, Pere (2006). Contra l’imperialisme lingüístic. A favor de la linguodiversitat. Barcelona, La Campana.

COMRIE, Bernard et al. (1997). The Atlas of Languages. Londres, Quarto Publ.

JUNYENT, Carme (1989). Les llengües del món. Ecolingüística. Barcelona, Empúries.

MORENO CABRERA, Juan Carlos (2000). La dignidad e igualdad de las lenguas. Crítica de la discriminación lingüística. Madrid, Alianza Editorial (Aquesta obra conté un apèndix titulat «Cien mitos, prejuicios y tópicos sobre las lenguas», amb arguments molt sòlids).

MORENO CABRERA, Juan Carlos (2008). El nacionalismo lingüístico. Una ideología destructiva. Barcelona, Península.

TUSON, Jesús (1988). Mal de llengües, a l’entorn dels prejudicis lingüístics. Barcelona, Empúries (vegeu el cap. 2: «Les velles petjades de l’etnolatria»).

TUSON, Jesús (1997). «El segle XVIII europeu i la filosofia de la divisió lingüística», a Llengua i literatura, 8 (1997), pàg. 101-118 (aquí es poden trobar tot de textos relatius a les fonts del pensament lingüístic dels enciclopedistes francesos, amb les referències oportunes).

Pel que fa al web Ethnologue i a altres fonts d’informació sobre l’estat lingüístic del món, consulteu les referències de la «lliçó» següent.





14. VIDA. MORT. RESURRECCIÓ?


La facultat del llenguatge, aquest conjunt format per les nostres disposicions innates a la comunicació, a l’autoexpressió, a l’acompanyament verbal del pensament i a l’ordenació i creació lingüístiques del món, ni es manifesta en estructures difuses i impossibles, ni es concreta en una llengua, única i la mateixa, per a tots els humans. L’esplendor del llenguatge encara s’emmiralla en unes sis mil llengües en les quals es fa evident la unitat estructural profunda de la nostra facultat expressiva; unitat que s’agermana amb la varietat i l’adaptació a les necessitats i als entorns diferents dels grups humans. És admirable observar com uns objectius idèntics (per exemple, l’expressió relativa al flux temporal o a la forma dels sistemes numerals en llengües diverses) es poden aconseguir amb modalitats verbals diferents, com es pot comprovar amb les investigacions de la professora Carme Junyent, publicades en els seus Estudis africans.



COMENCEN ELS PROBLEMES

Però, un cop més, aquest panorama fascinador queda enterbolit per les afirmacions d’alguns simplificadors que doctoregen sobre el nombre excessiu de llengües, sobre la incomunicació a què ens condemnen les diferències, sobre les presons verbals que ens tenen aïllats i, per acabar-ho d’arrodonir, sobre la despesa econòmica insuportable que representa una diversitat tan carregosa. La primera resposta és ben senzilla: les llengües són les que són; i que siguin sis mil (es calcula que fa un i dos mil·lennis n’eren moltes més) no respon a cap pla malèvol per tenir la població humana tancada i reclosa en comunitats petites i estanques; i tampoc són les coses com són perquè una ànima perversa va dissenyar un babel fora mida per ofegar les finances públiques amb despeses intolerables. Seria tot molt més senzill si aquests criticaires acceptessin, de grat, l’estat de la qüestió (ben natural, de fet) i dirigissin els seus esforços a oposar-se a d’altres despeses, especialment les poc o gens pacífiques, per posar-ne només un exemple.

Aquests rondinaires solen ser també aquells que s’exclamen perquè en un estat hi ha més d’una llengua (tan fàcil com seria que tothom parlés la mateixa!, és a dir, la del rondinaire). En aquests cas, l’argumentació ha de ser més contundent. Primer, cal desinhibir-se i denunciar (amb un somriure, si us plau) l’egoisme i la nul·la sensibilitat i humanisme de l’interlocutor. I, en segon lloc, és urgent que plantegem la necessitat de fer una operació aritmètica que està a l’abast de tothom. Si al món hi ha sis mil llengües, i només dos-cents estats, fem-ne una resta ben senzilla, el resultat de la qual és aquest: de llengües, ens en sobren cinc mil vuit-centes. Ja ens explicaran els amants de les coses fàcils, amb la mà al cor (se suposa que en tenen un), si podran dormir tranquils amb la responsabilitat que implica haver d’esborrar del mapa pràcticament tot el paisatge lingüístic del planeta (també liquidaran un percentatge equivalent de les espècies animals i vegetals, és a dir, el 96,3 per cent?). I ens hauran de dir, a més, què faran amb els centenars de milions de persones que pacíficament, en la seva terra de sempre, concreten en alguna d’aquestes llengües la seva facultat específicament humana. En qualsevol cas, convé plantar cara davant de l’estultícia, la ignorància i l’egoisme: és clar que el món seria més dolç per a aquesta gent amant de l’uniformisme simplificador si tothom, de cop, parlés la seva llengua estimada i multimilionària! Però com reaccionarien si la seva estimada llengua fos una de les cinc mil vuit-centes sacrificades?



VIDA

En un món ideal, els parlants de cadascuna de les sis mil llengües podrien fer coses com aquestes: en primer lloc, els adults, sense problemes i amb la màxima espontaneïtat, transmetrien la seva llengua a la generació següent, amb la qual cosa se’n garantiria la pervivència indefinidament. Però, si només es donés aquesta circumstància de la transmissió intergeneracional, ben bé podria ser que la llengua quedés reclosa en l’àmbit estrictament domèstic. Cal, doncs, anar molt més enllà. La llengua seria omnipresent (potser no en seria l’única, però sí la majoritària amb molt d’avantatge) en tots els esglaons del sistema educatiu; tindria la màxima presència en les relacions laborals i en tots els nivells de l’activitat econòmica; amb total naturalitat, seria la llengua del lleure, de l’esport i dels mitjans de comunicació (els d’àmbit general i el de circulació restringida o especialitzada). I és més que evident que seria la llengua que gairebé sempre sentiríem pel carrer. Per defecte, a més, tothom la faria anar com a vehicle ordinari de la cultura (teatre i cinema inclosos), de les cançons i de la producció editorial. La publicitat, la retolació viària i la informació institucional tindrien la llengua com a expressió habitual; i les relacions de l’administració amb els ciutadans es produirien, sense problemes, en la llengua pròpia de la població: la que els adults (i tornem al començament) llegarien a cada nova fornada.

Que potser això és una utopia? De cap de les maneres: això és el que trobem allà on hi ha una llengua dominant, omnipresent i oficial de l’Estat; una llengua que és la pròpia de la zona estratègica del territori des de la qual també vol ser expandida cap als llocs veïns que tenen llengües diferents de la que gaudeix de tots els beneficis públics: polítics, administratius, econòmics, culturals i coercitius. I també és aquesta la situació d’alguns pobles sobirans, generalment petits, que poden fer i desfer la seva política lingüística (i la resta de polítiques) sense demanar permís a ningú i sense gaires interferències inoportunes. O la d’aquells estats que han après educació i respecten les diferències i han establert un pacte de sobirania lingüística de tipus confederal, sense ingerències en la vida privada dels veïns; i, a més, solen promocionar el plurilingüisme com a senyal de convivència.

En aquest món ideal en què cada llengua és (o seria) respectada territorialment (perquè els ciutadans s’ho mereixen), hi hauria una política lingüística curosa i específica per a les possibles situacions migratòries, amb sistemes d’acollida ben dissenyats, orientats a oferir la llengua als nouvinguts, especialment als infants i als joves, per fornir-los de les eines verbals que fessin possible la igualtat comunicativa amb la població receptora. Perquè, quan una persona ha de deixar el seu país i arriba a un altre, ja sap que es trobarà, entre altres coses, amb una llengua diferent. I ningú, en aquesta circumstància, podria desitjar que li tanquessin les portes de la nova llengua. Òbviament, hi hauria també un pla temporal amb sistemes de traducció, especialment eficaços en els àmbits sanitari, educatiu i laboral, que funcionarien allà on fos necessari.

Alguns aixafaguitarres, però, s’exclamaran davant de tanta normalitat lingüística i, potser en perfecta sintonia amb els simplificadors que han fet acte de presència ara fa un moment, diran que una comunitat tan homogènia estarà fatalment condemnada a l’isolament més absolut, estèril i solipsista. En el país dels nostres somnis, però, res no impediria que els parlants que així ho volguessin, o que ho necessitessin, tinguessin al seu abast tots els mitjans per aprendre des de les llengües del seu entorn més proper fins a les de les terres i els temps més llunyans; perquè l’estimació intel·ligent i honesta de les coses pròpies és un bon punt de partida per sentir curiositat i interès per les realitats noves i diverses.



MORT

Amb freqüència variable, els mitjans ens fan arribar la notícia de la mort d’una llengua i, gairebé per sistema, s’hi recull el nom de l’última persona que la parlava; i també s’hi fa esment al drama viscut per qui, en la seva darrera etapa vital, ja no podia conversar amb cap altre; només, recollir-se en soliloquis definitius. Per dissort, la mort de l’últim parlant, i la desaparició simultània i concomitant de la seva llengua, no és avui un cas insòlit: en aquests moments, hi ha gairebé cinc-centes llengües que estan en perill de mort imminent, com es pot comprovar ben fàcilment: només cal escriure l’expressió «llengües en perill d’extinció» en un cercador i es podrà trobar l’Atles de la UNESCO referit al tema; i també introduint-hi «nearly extinct languages» en trobarem, al web d’Ethnologue, quatre-centes setanta-tres, classificades per continents, en situació més que perillosa.

Per exemple, la llengua sheni, de Nigèria, té sis parlants; a Bolívia, l’itonama en té deu; la llengua iawalapití, del Brasil, set; el wichita, als Estats Units, un; deu el saami, a Rúsia… i amb xifres semblants totes les altres, per sota dels cent parlants. Ben sovint, a més, aquests pocs individus són una part gairebé testimonial en uns grups ètnics en els quals són els únics que encara conserven la llengua ancestral, mentre que la resta ja formen part del conjunt de parlants de la llengua dominant. Cal notar, però, que un nombre comparativament baix no és un indicador irremissible de mala salut lingüística: hi ha comunitats, per exemple a l’Amazònia, la supervivència de les quals està perfectament garantida, i també la de la llengua, si viuen a l’estil tradicional, ja mil·lenari, i no es veuen sotmeses a interferències i pressions externes. El problema s’hi planteja quan un grup petit de parlants es troba immers en un entorn en què la majoria de persones de la mateixa ètnia ja han fet el canvi lingüístic, que sempre és forçat (perquè és molt estrany que una col·lectivitat, de grat, canviï de llengua en la pròpia terra).

A tot això, cal afegir-hi una dada dramàtica: en aquestes situacions, els pocs parlants que hi resten són la gent més gran; i és inevitable que la pervivència de la llengua (ara, una qüestió menor) estigui lligada a la brevetat inexorable del temps fugisser. L’única esperança és que en la generació dels néts es desvetlli alguna curiositat i orgull per la llengua dels avis i que torni a començar la història (en unes condicions ben precàries) en el punt en què es va iniciar la davallada. Perquè el declivi d’una llengua passa, necessàriament, per la interrupció de la via natural de transmissió entre les generacions successives.

Simplificant i accelerant el procés, tot comença quan, d’una manera gairebé compacta, la generació dels pares, els membres de la qual parlen entre ells la llengua A, canvia a la llengua dominant (B) en les interaccions amb les criatures. Aquestes tindran un coneixement passiu de la llengua A (evidentment, entenen les converses dels pares) i un domini actiu de B, que és la llengua habitual dels infants i dels joves amb les persones de la seva segona generació. Finalment, la tercera només coneixerà la llengua B i, en tot cas, entendrà i, eventualment, usarà algunes formes rituals d’A (salutacions, per exemple) en el tracte amb els avis que, òbviament, parlaran amb els néts, com podran, la llengua B. Així doncs, en tres o, a tot estirar, quatre generacions es pot produir la substitució lingüística de la població.

Tot això, però, és només l’exposició del «com»; ara cal que ens preguntem sobre el «per què»; és a dir, sobre les causes fondes de la desaparició («mort», si es vol) d’una llengua. I la resposta ja la tenim: l’origen d’aquest canvi tan radical és que la llengua autòctona ha anat perdent, progressivament en els temps previs, els espais o dominis més importants que, com hem vist ara mateix, fan que les llengües puguin tenir una vida normal tant en els àmbits privats com, molt especialment, en els públics. I com que mai un poble deixa de parlar la seva llengua per emmudir, està més que clar que l’agent i motor de la substitució és la política premeditada i planificada que els ha mogut a renunciar a la llengua pròpia i a assumir-ne una altra: la llengua del poder uniformitzador, amb els arguments que ja coneixem, fins i tot amb propagandes falsament benèfiques.

Aquesta operació de canvi, és clar que pot tenir l’aspecte terrible i brutal propi dels règims dictatorials; però, en altres coordenades, s’hi presenta i ofereix amb maneres persuasives. I el sistema més efectiu d’inclinar les voluntats passa per convèncer la població del prestigi d’una llengua davant de la inutilitat, o de la poca volada, de l’altra; especialment insistint sense defallença en els tres arguments ja coneguts: una de les llengües és internacional, de cultura i, a més, té un nombre de parlants incomparablement superior a l’altra. És una llengua, doncs, que ens resoldrà la vida, a nosaltres i a la nostra descendència, allà on ens trobem, arreu del món. A tot això, s’hi afegirà que és una llengua associada a la vida moderna, en contrast amb l’altra, ben tradicional (ja a finals del segle XVIII es deia que el francès era la «llengua de la llibertat»; i els patuesos, les parles «de la ignorància» i «de la contrarevolució». És per això que calia «parlar francès a l’home lliure»). També s’hi argumentarà que la llengua proposada és la del progrés econòmic, i no pas l’altra, etc. Aquest joc pervers de les antonímies, si no és denunciat i rebutjat amb energia, pot desmotivar els membres d’una generació sencera (o una part important d’aquesta) i posar-los en el pendent de la renúncia: si deixen de transmetre la llengua, s’inicia un camí que potser ja no té tornada. I és el que va pasar (i està passant), per exemple, amb tot de llengües ameríndies, sota la pressió de l’anglès, el francès, el portuguès i el castellà.



RESURRECCIÓ?

Quan, amb la desaparició de l’últim parlant, una llengua ha mort, la recuperació és pràcticament impossible i sempre serà el resultat d’accions voluntaristes molt enèrgiques i poc naturals. Històricament, el cas de l’hebreu modern és insòlit, i la seva implantació s’explica per raons religioses i de prestigi; però també, i molt principalment, per una qüestió pràctica: en un moment determinat es va produir l’arribada de persones d’arrels lingüístiques molt diferents a un mateix territori petit, i calia fer possible la confluència comunicativa de tothom evitant el privilegi (i el greuge comparatiu) que hauria representat l’elecció d’alguna de les llengües en competència. En aquest cas, la tria de l’hebreu era l’única alternativa perquè, gràcies a la posició indiscutida de la Bíblia, tallava d’arrel els problemes. En altres casos i temps, una llengua com el llatí va ressorgir com a vehicle de cultura, i fins i tot tenia un estatut especial en l’àmbit catòlic (encara avui és la llengua oficial de l’estat del Vaticà); però és clar que no es transmetia de manera natural; i cada nova fornada d’estudiants havia de fer l’esforç d’aprendre’l de manera artificial, principalment amb l’estudi gramatical, el del lèxic i amb la interpretació dels textos clàssics.

És per tot això que, encara que la formulació pugui semblar rocambolesca, el sistema més efectiu per ressuscitar una llengua és impedir que mori; i com més aviat millor. Cal, doncs, actuar quan encara hi ha un nombre significatiu de parlants i quan no s’han perdut tots els àmbits públics d’ús. En aquest terreny, pagaria la pena denunciar l’actitud d’alguns lingüistes (diguem-ne «interessats» o «egoistes») que, quan localitzen una llengua en estat quasi comatós, s’afanyen a fer-ne la descripció. I si ja no hi són a temps, es planyen perquè, d’aquesta llengua, ja mai més en tindran els registres. Les descripcions, és clar, són útils i necessàries; però també ho són l’esperit humanitari i les ganes d’ajudar els grups humans que es troben en perill de perdre un senyal d’identitat essencial. Benvingudes les gramàtiques, els diccionaris i els corpus orals i escrits; però una mica de sensibilitat tampoc seria sobrera.

I posats a parlar de gramàtiques i de diccionaris, ha de quedar ben clar que aquestes obres són molt útils i dignes dels elogis màxims; però que mai han fet possible de manera definitiva la revifada de cap llengua, excepte si (com a part d’un pla global de redreçament) han contribuït a fer créixer el prestigi i l’orgull per la llengua i, a més, han ajudat la gent a resoldre dubtes i a trepitjar amb més seguretat les terres de l’escriptura i dels usos formals. La batalla de la llengua, però, es guanya o es perd en la transmissió intergeneracional i en la conquesta del carrer i dels dominis estratègics a què ja ens hem referit.

Hi ha, a més, tot de mesures terapèutiques d’urgència (que hauran de tenir continuïtat en cures intensives i en planta, abans no es pugui signar l’alta del pacient), mesures de durada variable. Es tracta de posar en joc tot d’actuacions que ajudaran a capgirar el panorama; i seran els representants legítims del poble i les institucions de la societat civil que s’hauran de comprometre a impulsar la recuperació de la llengua, si és que és això el que realment volen tots plegats. En el benentès que el camí no serà pas curt (una realitat tan complexa com una llengua no es redreça en quatre dies); i sense oblidar que és essencial no fer passes endarrere. Es tracta, doncs, d’aconseguir la conquesta pacífica i progressiva dels àmbits educatius, del món de la feina, dels mitjans de comunicació, de les activitats de lleure, etc., com ja sabem. I caldrà crear i reforçar, amb la generositat i eficàcia màximes, tot d’entitats i consorcis específics que actuaran com a organismes difusors i dinamitzadors d’una política lingüística de prestigi i de redreçament; entitats que podran ajudar a resoldre els problemes del dia a dia (que hi seran) amb esperit integrador i amb finor.

* * *



TEXTOS, MATERIALS I REFERÈNCIES

La declaració universal de drets lingüístics: selecció de textos (I)

«… la majoria de les llengües amenaçades del món pertanyen a comunitats no sobiranes i un dels principals factors que impedeixen el desenvolupament d’aquestes llengües i acceleren el procés de substitució lingüística són la manca d’autogovern i la política d’Estats que imposen llur estructura politicoadministrativa i llur llengua».

«… la invasió, la colonització i l’ocupació, així com d’altres casos de subordinació política, econòmica o social, impliquen sovint la imposició directa d’una llengua aliena o, si més no, la distorsió de la percepció del valor de les llengües i l’aparició d’actituds lingüístiques jerarquitzants que afecten la lleialtat lingüística dels parlants…».

«… l’universalisme s’ha de basar en una concepció de la diversitat lingüística i cultural que superi alhora les tendències homogeneïtzadores i les tendències a l’aïllament exclusivista».

«Aquesta Declaració considera que les persones que es traslladen i s’estableixen al territori d’una comunitat lingüística diferent de la pròpia tenen el dret i el deure de mantenir-hi una relació d’integració. La integració s’entén com una socialització addicional d’aquestes persones de manera que puguin conservar les seves característiques culturals d’origen, però comparteixin amb la societat que les acull prou referències, valors i comportaments per a permetre un funcionament social global sense més dificultats que les dels membres de la comunitat receptora».

(El text complet de la Declaració, aprovat per la Conferència Mundial de Drets Lingüístics celebrada a Barcelona el juny de 1996, es pot trobar a l’adreça del CIEMEN —Centre Internacional Escarré per a les Minories Ètniques i les Nacions— que hi ha més avall).

Espècies i llengües

«Para el lingüista es tan válida una lengua hablada por varios cientos de millones de personas como una lengua hablada por solo unas decenas. De hecho, la investigación de los idiomas de los pueblos denominados primitivos o salvajes no ha revelado rasgos de atraso en la estructura de los mismos; al contrario, las características de dichas lenguas son tan complejas y ricas como puedan serlo las de idiomas como el ruso, inglés o alemán. No existe el atraso lingüístico, ni mucho menos hay lenguas primitivas o salvajes. Por ello, y porque la infinita variedad lingüística revela la increíble diversidad y flexibilidad de la mente y la cultura humanas, ha de constituir un serio motivo de preocupación e indignación el hecho de que, en estimación de algunos lingüistas, en las dos próximas décadas vayan a morir alrededor de 1.000 lenguas. Hoy día que tanto se habla de las especies animales en peligro de extinción, que constituyen una lógica causa de preocupación en las personas amantes de la naturaleza, parece obligado abogar por la gran cantidad de lenguas y culturas que están a punto de desaparecer ante el empuje de los imperialismos lingüísticos, económicos y culturales».

(Juan Carlos MORENO CABRERA [1990]. Lenguas del mundo. Madrid, Visor, pàg. 15-16).

COMRIE, Bernard i d’altres (1997). The Atlas of Languages. Londres, Quarto Publ.

CONFERÈNCIA MUNDIAL DE DRETS LINGÜÍSTICS (1996). Declaració Universal de Drets Lingüístics [«Declaració de Barcelona»]. Edició quatrilingüe (català, francès, anglès i castellà), Barcelona, International PEN / CIEMEN.

El text d’aquesta Declaració (facilitat pel CIEMEN) es pot trobar a l’adreça següent: www.egt.ie/udhr/udlr-ca.html

GELA (2005). Les llengües a Catalunya. Catàleg de l’exposició del mateix nom organitzada pel Grup d’Estudi de Llengües Amenaçades, de la Universitat de Barcelona, coordinat per Carme Junyent, l’any 2005. Ed. de la Universitat de Barcelona / Ed. Octaedro, 2005.

JUNYENT, Carme (1992). Vida i mort de les llengües. Barcelona, Empúries (a les pàg. 78-82 d’aquesta obra, s’hi troba l’apartat «4.4.2. El prestigi», amb arguments molt valuosos per tal de lluitar contra la substitució de les llengües).

JUNYENT, Carme (1996). Estudis africans. Barcelona, Empúries (vegeu, molt especialment, «De l’espai i el temps» i «Dels sistemes numerals africans»).

MORENO CABRERA, Juan Carlos (2003). El universo de las lenguas: clasificación, denominación, situación, tipología, historia y bibliografía de las lenguas. Madrid, Castalia.

MORENO CABRERA, Juan Carlos (2006). De Babel a Pentecostés. Manifiesto plurilingüista. Barcelona, Horsori Editorial.

NETTLE, Daniel i ROMAINE, Suzanne (2000). Vanishing Voices. The Extintion of the World’s Languages. Oxford, OUPress (trad. cat.: Veus que s’apaguen. La mort de les llengües del món).

TUSON, Jesús (2004). Patrimoni natural. Elogi i defensa de la diversitat lingüística. Barcelona, Empúries.

UNESCO (2001). Atlas of the World’s Languages in Danger. Es pot consultar a l’adreça següent: unesco.org/culture/languages-atlas/

Algunes webs útils sobre diversitat lingüística, llengües del món i llengües amenaçades:

www.ethnologue.com

www.linguamon.cat

www.linguapax.org

www.linguasphere.net

www.ogmios.org/home.htm

www.terralingua.org





15. EL SENTIT DE LA RESPONSABILITAT


En les pàgines immediatament precedents, s’ha fet servir, de manera reiterada (i deliberada), la metàfora de l’«ésser vivent» aplicada a les llengües. Això volia dir que podien «néixer», «créixer» i «morir». També podien emmalaltir, ser ingressades a cures intensives i rebre l’alta mèdica. Fins i tot, amb matisos, podien ressuscitar! Hi ha gent, però, que davant d’aquests usos translaticis o figurats es revolten contra la improcedència dels paral·lelismes entre la vida animal i la (vida) de les llengües. Són aquells mateixos que ja coneixem i que, des del poder absolut de la protecció oficial a una llengua, miren amb mals ulls la defensa de les que es veuen amenaçades perquè —diuen, amb cinisme— «les llengües es defensen elles soles» (l’oficial, però, no s’arrisquen a deixar-la en mans de l’atzar: la tenen ben protegida, amb les defenses internes i externes perfectament activades).

A aquesta gent convé que els diguem dues coses ben clares. N’és la primera que, en la nostra ciència, la metàfora de l’ésser vivent ja té una trajectòria de dos segles, pel cap baix i, doncs, és ben clàssica i acceptada en els estudis lingüístics, si més no des de l’eclosió del comparatisme, que es va saber impregnar, ben aviat, de l’esperit positivista. És per això que es parlava (i encara ho fem) de llengües «mare» (com l’indoeuropeu, per exemple), i també de «descendència» lingüística i de llengües «germanes» (i ja sabem de què parlem, només faltaria). A més, per il·lustrar tot això, de sempre s’han fet «arbres genealògics» amb què s’expressen les relacions «familiars» entre llengües (i diuen que el mateix Darwin va adoptar la idea d’aquestes estructures vegetals en contacte amb l’obra d’un lingüista evolucionista ben il·lustre: August Schleicher).

En segon lloc, també haurem de demanar-los que ens deixin tranquils amb les nostres metàfores; i que si ells volen prescindir-ne, que ho facin fins a les darreres conseqüències. Però, si us plau, que només ho provin per uns instants ben breus perquè, sense les metàfores (les innovadores i les fossilitzades), els humans no podríem dir ni tan sols la meitat de les coses que diem, com ja van demostrar a bastament Georges Lakoff i Mark Johnson, ara fa tres dècades, en un llibre ben conegut. Així doncs, podem continuar amb les nostres estimades metàfores: una contribució essencial, imprescindible i didàctica que ens fa la vida més planera. Més encara, les metàfores són un universal semàntic present en totes les llengües: són, doncs, part substancial de la nostra condició humana.



UNA SÍNTESI GENÈRICA

Fet aquest aclariment inicial (i de principis), hi ha un argument de base per acreditar l’apel·lació al sentit de la responsabilitat; i es pot formular a partir de la idea que ha estat el fil conductor de tota l’exposició: el llenguatge, concretat en totes i cadascuna de les llengües, és un tret distintiu de l’espècie humana. Això vol dir, com ja sabem, que ens trobem sols al planeta (qui sap si també a l’univers) amb el nostre sistema únic de comunicació i d’autoexpressió. Només per aquest fet ja pagaria la pena de sentir interès i curiositat per aprofundir en la nostra exclusivitat com a parlants; i també per saber com està organitzada una llengua; per ser capaços, cada cop més, d’explotar-ne els recursos i també per estar ben previnguts contra els usos manipuladors del llenguatge.

L’analogia potser serà simplista i fins i tot inadequada: una llengua qualsevol té, entre altres dimensions, la condició d’un martell (o, genèricament, la d’un instrument). Un martell serveix per fer moltes coses útils: clavar claus, ajustar dues peces de fusta o de qualsevol altre material, trencar una guardioleta per recuperar-ne les monedes dels estalvis infantils, i per a d’altres usos que demanin un bon cop, sec. Però també pot ser l’objecte triat per consumar un delicte atroç i llevar la vida a una persona. La nostra responsabilitat genèrica, doncs, encara que sembli una apel·lació un pèl innocent, hauria de passar per fer un ús ètic de la nostra capacitat verbal i, més enllà, per fer amable i planera la vida que ens ha tocat en sort. Podrà sonar una miqueta càndid i espiritualoide, però potser no estaria gens malament que algú tingués la bona pensada de fundar una religió laica amb un manament esquemàtic: «Usaràs la condició lingüística per fer la teva vida agradosa. I la dels altres, també».



I TRES PRINCIPIS MÉS

Sense arribar a empunyar les llengües com si fossin un martell, val la pena de constatar que ben sovint es fan servir les paraules per amagar o endolcir determinades realitats que són d’allò més dramàtiques. De sempre s’ha usat un llenguatge «educat» (o, com es diu sovint, «políticament correcte» per referir-se a la mort, al sexe, a les «funcions corporals» [ja ho veieu…]), a la malaltia i a tots aquells temes la menció dels quals es considera que ha de ser evitada en societat. Però, sovint, els mateixos procediments de la parla indirecta es posen en joc per amagar la pròpia responsabilitat en accions directament reprovables. És per això (i ja és un tòpic) que sentim i llegim que es produeixen «danys col·laterals» en una acció militar, que hi ha «camps de concentració», que es «neutralitza» l’opositor, que hi ha accions de «neteja» ètnica, que s’han inventat bombes «amigues» o que un projecte d’agressió ha estat qualificat com «l’escut de la pau».

Sense que l’objecte de l’ocultació sigui tan dramàtic, són també molt freqüents els usos lingüístics perfectament indirectes. En plena crisi es parla de «creixement» (negatiu, però) o de «desacceleració». I són ben clàssiques les «flexibilitzacions» o els «reajustaments» de les plantilles laborals; o les construccions pràcticament inintel·ligibles, com allò de la «captació puntual reversible d’aigua»; o com aquells problemes «a la rerebotiga que estem intentant optimitzar». Tot això posa de manifest que una llengua disposa dels recursos suficients per dir la veritat; i també per endolcir-la, ocultar-la i tornar-la de l’inrevés. Ja ho va dir Umberto Eco: «Les llengües són els únics sistemes semiòtics que fan possible la mentida». Amb permís del mestre piemontès, hi podem afegir: «I també la denúncia de la mentida».

Un segon principi (després del primer, que s’ha centrat en el rebuig de les impostures) ens hauria d’invitar a ser ben radicals contra els destructors de llengües. En més d’un moment ens hem hagut de barallar contra aquells que, des de posicions de força, fan impossible la vida (sí, la vida) a les llengües que intenten sobreviure i reconquerir, sense armament, ni municions, tots els espais propis d’allò que hem qualificat de «món ideal». Perquè hem de partir de la convicció fonda que no hi ha llengües per als usos públics i prestigiosos i, a l’altra punta de la ratlla, llengües per a la privacitat, la confiança o, com alguns diuen amb tota la intenció, per a tot allò que és «entranyable»; és a dir, per a tot allò que és (o ha de ser) mantingut en la intimitat domèstica. Siguem clars: o una llengua pot desenvolupar totes les funcions o, exclosa dels àmbits públics, entrarà en un procés de davallada inevitable. És aquí, a més, que cal rebutjar tot de pseudoarguments dirigits a frenar les llengües en vies de recuperació creant en la població fins i tot un sentit de la culpabilitat que tingui com a resultat l’immobilisme: «Esteu fent com en la dictadura, però a l’inrevés», diuen. Doncs, sí: estem fent exactament a l’inrevés. Si abans es feien esforços per anihilar la llengua, ara els estem fent per fer-la viure, redreçar-la, transmetre-la en bones condicions a la descendència i oferir-la a tothom que la vulgui fer seva, sense que calgui anul·lar cap altra llengua.

I en tercer lloc, i en la mesura de les possibilitats de cadascú (si més no en el terreny de les intencions), cal fer créixer llengües en l’àmbit personal. Potser mai els humans hem tingut tantes oportunitats i tants motius per adquirir llengües; a més perquè, en aquests moments, les possibilitats de desplaçaments i de contactes amb persones d’altres pobles han augmentat de manera espectacular. Això vol dir que avui, sense renunciar a la llengua ja adquirida com a primera, és molt més fàcil que en temps passats aconseguir un domini suficient d’una altra llengua, o de més d’una. En tots aquests casos, la possessió d’una nova llengua hauria d’implicar, també, l’adopció dels elements (si més no, d’alguns) associats a una cultura. I si bé no és cert que l’estructura de cada llengua condicioni o determini la manera d’ésser i de pensar d’un poble (com creien alguns relativistes ara fa uns anys), sí que és veritat que tota llengua, en el seu lèxic i fraseologia, acull indicis interessants de la cultura d’un país i en dóna testimoni. D’aquesta manera es pot produir més fàcilment la integració de les persones gràcies a un procés que en cap cas ha de suposar l’assimilació destructora de la dotació prèvia. Perquè els humans tenim capacitat més que suficient, si no ens bloquegem davant de les novetats, per anar incorporant llengües i cultures al nostre patrimoni, sense que calgui enderrocar allò que ja s’ha edificat i que forma part de la condició personal de cada individu.



COMPTE AMB EL PARADÍS!

En el decurs d’aquestes «lliçons», que ara es troben al punt del tancament, han quedat força clares l’opció per la pluralitat lingüística i la insistència en el fet que cada llengua, com a manifestació i concreció de la nostra condició verbal (única a la natura), pugui desenvolupar-se amb la màxima llibertat i dignitat, sense les pressions d’altres llengües i sense que calgui lluitar contra els agents i els propagandistes de la anihilació. Tot això perquè, com ha expressat el professor Moreno Cabrera, «la infinita variedad lingüística revela la increíble diversidad y flexibilidad de la mente y la cultura humanas». D’alguna manera, doncs, la desaparició de llengües representa una mutilació del panorama global de la humanitat: en part, perquè se’n perden tot de senyals culturals irreemplaçables i, sobretot, perquè la mort d’una llengua gairebé sempre és el resultat de l’opressió d’un poble sobre un altre, condemnat aquest segon a viure, en el seu territori històric, en condicions greus d’inferioritat i de desprestigi. I tot a fi que la humanitat, idealment, arribés a parlar unes poques llengües potentíssimes; o tal vegada només una, en l’horitzó d’un món globalitzat. Anem, però, a pams i juguem, un cop més, amb l’arma pacífica, i poderosa, de la imaginació.

Com seria el món amb només una llengua? Que, potser, fóra possible la confluència dels set mil milions d’humans en la mateixa llengua? La resposta, doble, és aquesta: si mai parlem tots una llengua, aquesta o bé serà d’una monstruositat inabastable, o bé d’una simplicitat esgarrifosa (i, totes dues coses, radicalment inhumanes i, per sort, impossibles). Anem a considerar la primera possibilitat d’aquesta il·lusió forassenyada. És un fet incontestable que els sapiens ocupem ecosistemes ben diferents, als quals sembla que ens hem adaptat amb èxit. Això vol dir que la llengua única hauria de tenir un lèxic monumental que acolliria els noms de totes les realitats minerals, vegetals i animals (les comunes i les específiques) sense excepció. Els humans, en aquesta tessitura, hauríem de ser, doncs, experts en geologia universal, botànica panterrestre i zoologia integral. El lèxic també contindria totes les especificacions verbals referides a les actuacions dels humans en cada medi; i les paraules necessàries per a cada tipus de menjar. A més, la mateixa llengua hauria d’integrar el vocabulari riquíssim de totes les formes i manifestacions culturals: les religioses, les pròpies de les festes i cerimònies, les de les relacions de parentiu i moltíssimes més. Òbviament, seríem uns especialistes, també, en antropologia general i universal.

Però, com que la ment humana difícilment podria arribar a aquest nivell de comprensió enciclopèdica, els habitants de les terres antípodes farien turisme en les nostres contrades (o viceversa) i ens parlarien, en la mateixa llengua, amb paraules incomprensibles referides a realitats ignotes. I començarien els problemes, tot i la comunitat lingüística, perquè si aquesta hagués d’abastar tantes coses, el nostre diccionari mental, idealment comú, hauria de tenir uns quants milions d’entrades. I, a la pràctica, la gent es veuria obligada a fer la seva selecció particular de la macrollengua, amb la qual cosa parlarien seccions diverses del mateix sistema: al capdavall, llengües diferents a efectes pràctics i de comprensió. Mirem, doncs, de sortir ràpidament d’aquest cul-de-sac.

L’altra possibilitat sembla més còmoda; i passaria pel disseny d’una llengua ben senzilla, a l’estil dels models basic que s’ofereixen en alguns centres d’aprenentatge d’idiomes (amb els quals, ni pots explicar un acudit, ni jugar amb les ironies, ni anar a comprar a un mercat popular). Aquesta mena de llengua, evidentment, no inclouria els noms de les plantes remeieres, o els dels guisats variadíssims, o els dels rituals propis de cada lloc, cultura i situació; i tampoc podria servir per expressar segons quins sentiments i afectes. En aquest cas, hi hauria només les paraules i les locucions convencionals i preestablertes (res, doncs, de dites populars arrelades a cada territori o de frases fetes amb referències culturals peculiars). I tothom s’hi hauria d’amotllar.

Una llengua d’aquestes característiques tindria repercussions en la vida pràctica. Per exemple, els mercats, tal i com els coneixem, haurien de desaparèixer o, si més no, s’haurien de simplificar: no hi trobaríem tomàquets, ni patates, ni albergínies, ni…; perquè els noms d’aquests productes de la terra no existirien en la llengua simplificada. O tal vegada sí: en tots els mercats del món només trobaríem aquestes tres varietats (un cop inclosos els seus noms en la llengua basic) i poques coses més. Hi hauria, però, una possibilitat alternativa: tindríem, ara sí, tots els productes i n’hi hauria prou assenyalant-los amb un dit.

Totes aquestes observacions ens estan suggerint com podria ser aquest món feliç amb llengua única i simplificada (perquè l’altra possibilitat, cal recordar-ho, depassaria de llarg els límits raonables de la nostra memòria). I és que una reducció tan radical no seria aliena a tot de simplificacions forçades: uniforme idèntic? festes reglades, i les mateixes per a tothom arreu del món? menges preestablertes? govern únic? pensament únic? En aquesta situació, és clar que la llengua, una, bàsica i la mateixa per a tothom, acompliria el seu paper a la perfecció. El problema, però, és si aquest panorama seria digne de la nostra condició, que encara té els somnis de la llibertat, del coneixement de realitats diferents i de la recerca del que ens és desconegut. Tal vegada seria més assenyat acceptar que els humans ens hem configurat com a espècie variada (també pel que fa a les llengües); i que aquesta flexibilitat, que ha fet possible la nostra supervivència, podria ser la garantia màxima de la nostra continuïtat: de la natural i de la cultural. Com va dir aquell: «No volem tornar, mai, a cap Paradís».

* * *



TEXTOS, MATERIALS I REFERÈNCIES

La declaració universal de drets lingüístics: selecció de textos (II)

«L’ensenyament ha de contribuir a fomentar la capacitat d’autoexpressió lingüística i cultural de la comunitat lingüística del territori on és impartit.

L’ensenyament ha de contribuir al manteniment i desenvolupament de la llengua parlada per la comunitat lingüística del territori on és impartit.

L’ensenyament ha d’estar sempre al servei de la diversitat lingüística i cultural, i de les relacions harmonioses entre diferents comunitats lingüístiques arreu del món.

En el marc dels principis anteriors, tothom té dret a aprendre qualsevol llengua.» (Article 23, 1-4)

«Tota comunitat lingüística té el dret de decidir quin ha de ser el grau de presència de la seva llengua, com a llengua vehicular i com a objecte d’estudi, a tots els nivells de l’ensenyament dintre del seu territori: preescolar, primari, secundari, tècnic i professional, universitari i formació d’adults». (Article 24)

«Tota comunitat lingüística té dret a disposar de tots els recursos humans i materials necessaris per aconseguir el grau desitjat de presència de la seva llengua a tots els nivells de l’ensenyament dintre del seu territori: ensenyants degudament formats, mètodes pedagògics adequats, manuals, finançament, locals i equips, mitjans tecnològics tradicionals i innovadors.» (Article 25)

«Tota persona té dret a rebre l’ensenyament en la llengua pròpia del territori on resideix.

Aquest dret no exclou el dret d’accés al coneixement oral i escrit de qualsevol llengua que li serveixi d’eina de comunicació amb d’altres comunitats lingüístiques.» (Article 29, 1-2)

(La citació del text complet de la Declaració, i la manera d’accedir-hi, es troba en els «Textos, materials i referències» del capítol anterior).

La transmissió, imprescindible

«Més enllà (…) del valor patrimonial, del paper ecològic de les llengües, de les virtuts estètiques de les seves peculiaritats, dels coneixements que contenen o de la necessitat de mantenir alternatives de pensament vives —que són aspectes que afecten tota la humanitat en conjunt—, sempre hi haurà el dret de qualsevol comunitat a permetre que els seus descendents s’entenguin amb els seus avantpassats. Hi havia una vegada una dona irlandesa emigrada als Estats Units que, en fer-se gran, va contreure una malaltia degenerativa i va oblidar l’anglès: només podia parlar com quan era petita, en gaèlic. La seva filla la cuidava, però com que no havia après la llengua, no la podia entendre. Tothom té dret a fer servir la pròpia llengua, a mantenir-la viva, a enriquir-la, a adaptar-la als canvis del món i a transmetre-la. O si no, ni hi té dret ningú, i llavors busquem una solució racional i passem-nos tots a una llengua artificial, n’hi ha dotzenes. Però primer hauríem d’estar ben segurs que això no seria la fi de la humanitat tal com la coneixem».

(Pere COMELLAS [2006]. Contra l’imperialisme lingüístic. A favor de la linguodiversitat. Barcelona, La Campana, pàg. 174).

CHOMSKY, Noam (1992). Chronicles of Dissent. Monroe, Maine, Common Courage Press (trad. cast.: Crónicas de la discrepancia. Madrid, Visor, 1993. Vegeu «El lenguaje al servicio de la propaganda» i altres entrevistes).

CHOMSKY, Noam (1993). Discurs polític. Tres conferències a Catalunya. Barcelona, Empúries.

GELA: Grup d’Estudi de Llengües Amenaçades: Mònica Barrieras, Sergi Vilaró, Carme Junyent (2000). La diversitat lingüística. Barcelona, Octaedro.

JUNYENT, Carme (1999). La diversitat lingüística. Didàctica i recorregut de les llengües del món. Barcelona, GELA / Octaedro.

JUNYENT, Carme, edit. (2009). Transferències. La manifestació dels processos extralingüístics en les llengües del món. Vic, Eumo Editorial (cicle de conferències organitzat pel GELA, a la Universitat de Barcelona, entre el març i el novembre de 2009).

LAKOFF, George i JOHNSON, Mark (1980). Metaphors We Live By. Chicago, The University of Chicago Press (trad. cast.: Metáforas de la vida cotidiana. Madrid, Cátedra-Teorema, 1986).

TUSON, Jesús (2008). Això és (i no és) allò. La invasió de la metàfora? Barcelona, Ara llibres.

TUSON, Jesús (2009). Paraules en la corda fluixa. Barcelona, Editorial Tria (Vegeu, especialment, la «Tercera Part: Paraules perilloses», pàg. 53-78).

I també les obres, ja citades, de Pere Comellas, Carme Junyent i Juan Carlos Moreno Cabrera, entre d’altres.

Una informació ràpida sobre l’obra d’August Schleicher es pot trobar a Hans ARENS (1969). La Lingüística: sus textos y su evolución desde la antigüedad hasta nuestros días. Madrid, Gredos, 1976, vol. I, pàg. 332-355. Les pàgines 344-345 inclouen el famós arbre genealògic de l’indoeuropeu.





JESÚS TUSON i VALLS (València, 1939 - Barcelona, 2017) fou catedràtic de la Facultat de Filologia i professor de Lingüística a la Universitat de Barcelona durant quatre dècades, fins a la jubilació el 2009. La seva docència va abastar matèries com la Història de la Lingüística, la Semàntica, la Lingüística i Poètica i la Teoria i Història de l’Escriptura. És autor de diversos manuals sobre Lingüística i ha publicat, amb gran èxit entre els lectors, llibres d’assaig sobre diversos aspectes del llenguatge i de la comunicació humana, entre els quals: El luxe del llenguatge (1986), Mal de llengües (1988), Històries naturals de la paraula (1998), ¿Com és que ens entenem? (1999), Una imatge no val més que mil paraules (2001), Patrimoni Natural (2004), Lletres sobre lletres (2006), Això és (i no és) Allò (2008), Paraules en la corda fluixa (2009) i Quinze lliçons sobre el llenguatge (i algunes sortides de to) (2011).





