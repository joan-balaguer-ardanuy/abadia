El llop estepari és una recreació turmentada, poètica, gairebé fàustica, d’una mena de misantrop que topa frontalment amb la societat burgesa. Es tracta d’un individu dolorosament escindit entre l’home lúcid, inclinat al bé, i l’ésser instintiu, salvatge i ferotge, talment un llop. «Aquest llibre», va escriure Hesse «parla de greuges i mancances; però amb tot, no és pas el llibre d’un home desesperat. Sinó el d’un home ple de fe».





Hermann Hesse





El llop estepari




ePUB v1.0

Mercier 08.02.24





Títol original: Der Steppenwolf

Hermann Hesse, 1927

Traducció: Margarida Sugranyes, 1995

Edició digital: Mercier (v1.0)

ePUBCat base r1.3





EL LLOP ESTEPARI


Introducció

Aquest llibre conté els apunts de l’home que anomenàvem el «llop estepari», nom que ell mateix sovint es donava. Si al seu manuscrit li cal cap introducció, no ho sé; a mi, però, em cal adjuntar als fulls del llop estepari algunes anotacions per provar de definir el record que en tinc. Poca cosa en sé, concretament res del seu passat ni del seu origen. De la seva personalitat, me n’ha quedat una impressió forta i, malgrat tot, simpàtica.

El llop estepari era un home d’uns cinquanta anys que es presentà un bon dia, anys enrere, a casa de la meva tia a la recerca d’una habitació moblada. Llogà la cambra de la mansarda i l’alcova contigua. Pocs dies després tornava amb dues maletes i una gran caixa de llibres. Es quedà a viure amb nosaltres uns nou o deu mesos. Era silenciós i anava a la seva. Si no arriba a ser per la proximitat dels nostres dormitoris i les trobades casuals al passadís o a l’escala, no ens haguéssim ni conegut. Ja que ell, de sociable, no n’era gens, àdhuc diria que era insociable com ningú. Era realment, com ell mateix de vegades s’anomenava, un llop estepari, un ésser estrany, salvatge, esquerp, molt esquerp, d’un món ben diferent al meu. Fins després de llegir els apunts que ens va deixar no vaig descobrir la profunditat de l’aïllament en què havia anat a raure la seva vida per aquella forma seva d’ésser i per aquella fatalitat, ni tampoc que ell mateix considerava que l’aïllament era la seva fatalitat. L’havia anat coneixent a través de trobades i conversacions breus. La imatge que me n’havia fet, arran d’aquests contactes personals, tot i essent lògicament més pàl·lida i més deficient, coincidia, en el fons, amb la que me’n donaren els seus apunts.

El dia que el llop estepari es presentà i es rellogà a ca la tia, jo era, per atzar, a casa. Arribà cap a migdia, els plats encara eren damunt la taula i a mi em quedava mitja hora lliure abans d’haver de sortir cap al despatx. No he oblidat la impressió estranya i contradictòria que em produí la nostra primera trobada. Entrà per la porta de vidres, a la qual acabava de trucar i, en la penombra del rebedor, la tia li preguntà què desitjava. Però ell, el llop estepari, abans de contestar o de presentar-se, digué, tot alçant el cap prim i esquilat i ensumant amb nas nerviós:

—Quina bona olor que hi fa, aquí. —Ho deia i somreia, i la meva bona tia també somrigué. Jo, en canvi, la vaig trobar més aviat ridícula, aquesta forma de saludar, i vaig sentir una certa aversió envers ell.

—Mireu —va dir—, vinc per l’habitació que teniu per llogar.

Fins que tots tres no vam pujar les escales cap a la mansarda, no me’l vaig poder mirar ben bé, aquell home. No era gaire gros, però tenia el caminar i el posat d’un home corpulent. Duia un abric d’hivern modern i còmode i, en general, anava vestit amb decència, però no massa polit, ben afaitat i amb els cabells molt curts, que a penes començaven a tornar-se grisos aquí i allà. D’entrada, no em va agradar gens la seva manera de caminar, amb alguna cosa fatigosa i indecisa que no quadrava amb el seu perfil afuat i enèrgic ni tampoc amb el to i el tarannà de la seva veu. Fins més tard no vaig saber que estava malalt i que li costava caminar. S’ho mirava tot, les escales, les parets i les finestres, els antics armaris alts de la caixa de l’escala, amb aquella rialla estranya que, aleshores, em feia tan poca gràcia; tot li semblava bé i, al mateix temps, ho trobava una mica còmic. En fi, aquell home feia la impressió que venia d’un altre món, qui sap si d’ultramar, i que ho trobava tot prou bonic, però un punt divertit. Haig de confessar que era cortès, quasi amable; de seguida, tot li semblà bé: la casa, l’habitació, el preu del lloguer amb l’esmorzar…, no hi tenia res a dir, però tot ell desprenia una atmosfera estranya que em va semblar malèvola o hostil. Llogà, doncs, l’habitació i l’alcova, s’informà de la calefacció, de l’aigua, del servei i del funcionament general de la casa. S’ho escoltava tot, atent i amable, estava d’acord amb tot, s’oferí a pagar per endavant una part del lloguer i, tanmateix, semblava com si no hi fos del tot, com si es trobés ridícul o no s’ho acabés de creure. Semblava com si, per a ell, això de llogar una habitació i de parlar en alemany amb la gent fos estrany i nou quan, de fet i en el fons, el preocupaven coses ben diferents. Aquesta, almenys, va ser la meva impressió i no hauria estat gens bona sense l’ajut d’alguns detalls. La cara de l’home, de bon principi, em va agradar, malgrat aquella expressió hostil; potser era una cara una mica especial, trista també, però desperta, tota pensativa, intel·ligent i marcada per una profunda espiritualitat. S’hi afegia, a favor seu, el fet que la seva cortesia i amabilitat, bo i requerir un esforç per part seva, no tenia cap mena d’orgull. Al contrari, tenia alguna cosa emocionant, quasi implorant, que llavors no vaig entendre, però que, tot seguit, em predisposà una mica al seu favor.

Se m’acabà el temps lliure del migdia i me’n vaig haver d’anar a treballar abans de finalitzar la visita de les habitacions i de fer els tractes. Em vaig acomiadar i el vaig deixar amb la meva tia. En tornar al vespre, la tia m’explicà que el foraster havia concertat el lloguer i que s’hi instal·laria aviat. Tan sols havia demanat que no declaréssim la seva arribada a la policia perquè, a un home malalt com ell, se li feien insuportables aquestes formalitats, les esperes a les dependències policials i tota la resta. Recordo perfectament que em va estranyar i que vaig prevenir la tia en contra d’aquesta condició. Em semblava que aquest temor a la policia encaixava massa bé amb la manca de simpatia i la raresa d’aquell home per no fer-se sospitós. Li vaig demostrar que de cap de les maneres no podia accedir a aquella pretensió, força estranya, d’un foraster i que això, eventualment, podia tenir conseqüències molt desagradables per a ella. Però la meva tia ja li ho havia promès i estava tota encantada amb el foraster, ja que mai no havia acceptat cap llogater amb qui no pogués tenir una relació humana amable, de tia o fins de mare, cosa de la qual prou se n’havia aprofitat més d’un. Les primeres setmanes, les coses continuaren igual: jo li criticava tot de coses del nou llogater i la tia el defensava, cada vegada, calorosament.

Com que no m’havia agradat gens allò de no donar avís a la policia, vaig voler assabentar-me, almenys, de tot el que la meva tia pogués saber del foraster, d’on venia, quines intencions portava. I déu-n’hi-do, del que en sabia, tot i que ell, al migdia, després de marxar jo, només s’hi havia quedat una estoneta. Li havia dit que es pensava quedar alguns mesos a la nostra ciutat per treballar a la biblioteca i visitar els monuments locals. Ben mirat, a la tia no li agradava gaire que només volgués llogar les cambres per poc temps, però ell, clarament, i malgrat el seu comportament una mica estrany, ja se l’havia guanyada. Resumint, les habitacions estaven llogades i les meves objeccions no arribaven a temps.

—¿Per què deu haver dit que ací fa bona olor? —vaig preguntar.

La meva tia em contestà amb aquella intuïció justa que, de vegades, té:

—Prou que ho sé. A casa nostra fa olor de net i endreçat, de vida tranquil·la i decent, i això li ha agradat. Se’l veia com si ja no hi estès avesat, com si ho trobés a faltar.

Tant de bo sigui així, pensava jo.

—Ara bé —vaig dir—, ¿què pot passar si no està acostumat a una vida endreçada i decent? ¿I què faràs si és brut i ho empastifa tot o si cada nit torna begut a casa?

—Ja ho veurem… —digué ella, tot rient, i jo ho vaig deixar córrer.

Es va demostrar que els meus recels eren injustificats. Tot i no portar una vida endreçada ni assenyada, el llogater no ens va amoïnar gens ni ens va perjudicar en res i encara avui el recordem amb plaer. Ara bé, al fons de l’ànima, a tots dos, a la tia i a mi, aquell home ens va pertorbar i amoïnar molt i, parlant francament, encara no me’l puc treure del cap. Algunes nits hi somio i, per culpa d’ell, tan sols perquè existeix un ésser com ell, em sento profundament torbat i intranquil, tot i que l’havia arribat a estimar.

Dos dies més tard, un camàlic duia les coses del foraster, que es deia Harry Haller. Una maleta de cuir, molt bonica, em féu molt bona impressió i un gran bagul, alt i estret, recordava llargs viatges anteriors, si més no portava enganxades etiquetes esgrogueïdes de diferents hotels i agències de viatges, fins i tot de països d’ultramar.

Després aparegué ell i, per a mi, començà l’etapa d’anar coneixent de mica en mica aquell home estrany. Al principi no hi vaig posar res de part meva. Tot i que em vaig interessar per en Haller, des del primer moment i durant les dues primeres setmanes no vaig fer cap pas per trobar-me’l o per parlar-hi. Haig de confessar, però, que des del començament el vaig anar observant i que algunes vegades, quan no hi era, vaig entrar a la seva habitació; en fi, que no deixava d’espiar-lo una mica, per pura curiositat.

Ja he donat algunes dades de l’aspecte exterior del llop estepari. Al primer cop d’ull, feia tota la impressió d’un home eminent, original i dotat d’un talent poc corrent. El seu rostre era tot intel·ligència i l’extraordinària mobilitat i delicadesa dels seus trets reflectia una vida espiritual interessant, elevada, summament delicada i sensible. Si ell, en una conversa, traspassava les fronteres dels convencionalismes —que no sempre era el cas— i, deixant-se portar per la seva naturalesa estranya, deia coses personals i originals, l’altre s’hi havia de sotmetre sense més ni més. Ell havia pensat més que ningú i, en els assumptes intel·lectuals, tenia la serena objectivitat, la seguretat de pensament i la saviesa que només tenen els grans esperits que no coneixen l’ambició i no desitgen ni lluir-se ni convèncer els altres ni tenir la raó.

Dels últims temps de la seva estada, recordo una frase d’aquest tipus, que ni tan sols va ser una frase, sinó només una mirada. Hi havia anunciada a l’aula una conferència d’un conegut filòsof de la història i crític de la cultura, un home de fama europea, i jo havia aconseguit convèncer el llop estepari d’anar-hi, malgrat que, d’entrada, no en tenia cap ganes. Hi anàrem plegats i, a la sala, ens asseguérem de costat. El conferenciant, però, només pujar a la tarima i començar el seu parlament, decebé més d’un oïdor d’aquells que esperaven una mena de profeta, per la forma enfarfegada i presumptuosa de la seva entrada en escena. Quan es posà a parlar i engegà quatre afalacs a l’auditori, agraint-los la nombrosa assistència, el llop estepari em va clavar una mirada brevíssima, una mirada de crítica a les paraules i a tota la persona del conferenciant. ¡Oh, una mirada inoblidable i esfereïdora, de la qual es podria escriure tot un llibre! La mirada no només criticava aquell orador i destruïa l’home cèlebre amb la seva ironia irrefutable i suau alhora, no. Era una mirada molt més trista que no pas irònica, d’una tristesa insondable i aclaparadora; aquella mirada significava una desesperança callada, potser definitiva, esdevinguda hàbit i forma de ser. No il·luminava amb claredat desesperançada només la persona del conferenciant presumit, no ridiculitzava i posava en evidència només la situació del moment, l’expectativa i la disposició del públic, el títol presumptuós de la conferència anunciada; no, la mirada del llop estepari abastava tot el nostre temps, tota la febre activista, totes les ambicions i pretensions, tot el joc superficial d’una intel·lectualitat fàtua i anodina… ¡Ah!, malauradament, la mirada anava encara molt més a fons, més enllà de totes les penúries i desesperances del nostre temps, del nostre pensament, de la nostra cultura. Anava de dret al cor de la humanitat, en un segon definia amb eloqüència tot el dubte d’un pensador, potser d’un filòsof de la dignitat i del sentit general de la vida humana. Aquella mirada deia: «¡Mireu, que en som de micos! ¡Mireu, així és l’home!». ¡I tota la celebritat, tot el pensament, totes les conquestes de l’esperit, tots els passos cap amunt, cap a la grandesa i la permanència de les coses humanes, tot caigué anihilat i es convertí en un joc de micos!

Amb això m’he avançat massa i anticipant-me, sense voler, ja he dit l’essencial sobre Haller, mentre que la meva primera intenció era descobrir-ne la imatge a poc a poc, al ritme de les diferents etapes de la meva relació amb ell.

Posats a fer, doncs, i com que n’he dit massa, no cal ara que continuï parlant de l’enigmàtica «raresa» d’en Haller ni que expliqui en detall com vaig anar intuint i descobrint els fonaments significatius d’aquesta raresa, d’aquesta extraordinària i terrible solitud. Val més així, perquè voldria, tant com fos possible, deixar de banda la meva pròpia persona. No pretenc pas escriure les meves memòries ni cap novel·la, ni vull fer psicologia, sinó contribuir, tan sols com a testimoni ocular, al retrat de l’home que ens ha deixat el manuscrit del llop estepari.

Al primer cop d’ull, quan entrà per la porta de vidres de ca la tia, amb el cap alçat com un ocell, ensumant les bones olors de la casa, ja vaig intuir el caràcter peculiar d’aquell home, però la meva primera i ingènua reacció fou de repulsió. Vaig notar (i la meva tia que, en canvi, no n’és gens, d’intel·lectual, també ho va notar) que l’home estava malalt, amb alguna malaltia espiritual, anímica o del caràcter, i jo me’n defensava amb l’instint de qui està sa. Aquesta aversió, amb el temps, es va anar transformant en simpatia, motivada per una gran compassió cap a aquell home que sempre patia tant i del qual veia l’aïllament i la mort interior. En aquell període, vaig anar descobrint que la seva malaltia no procedia de cap mancança de la seva naturalesa, sinó, tot al contrari, de la manca d’harmonia entre la riquesa dels seus dons i les seves forces. Veia que en Haller era un geni del sofriment, que havia desenvolupat, en el sentit de tants aforismes de Nietzsche, una capacitat de patir genial, il·limitada i terrible. Veia també que la base del seu pessimisme no era un menyspreu del món, sinó un menyspreu de si mateix, ja que, si bé parlava sense miraments i sovint de manera destructiva d’institucions o persones, mai no se n’excloïa, sempre era ell el primer contra qui llançava els seus dards, ell el primer a qui odiava i menyspreava…

Cal que intercali aquí una observació psicològica. Tot i que, de la vida del llop estepari, en sé ben poc, tinc bones raons de creure que fou educat per pares i mestres afectuosos, severs i molt piadosos, a partir d’aquella premissa pedagògica de «rompre la voluntat». Ara bé, amb aquest deixeble no ho aconseguiren pas, això de destruir la personalitat i rompre la voluntat, era massa fort, massa refractari, massa orgullós i intel·ligent. En lloc de destruir-li la personalitat, només havien aconseguit ensenyar-li a odiar-se ell mateix. Tota la seva vida lluitaria contra ell mateix, contra el seu ésser innocent i noble, amb tota la genialitat de la seva fantasia, amb tota la força del seu poder de pensament. Així, doncs, i perquè era, malgrat tot, profundament cristià i sofert, desfermava d’antuvi i sempre contra ell mateix la severitat, la crítica, la maldat o l’odi que portava a dins. Pel que feia als altres, a la gent del seu entorn, s’esforçà amb constant noblesa i serietat a estimar-los, a fer justícia, a no ferir-los, perquè tenia tan arrelat l’«amor al proïsme» com l’odi envers ell mateix. Tota la seva vida fou un exemple del fet que, sense l’autoestima, és impossible estimar els altres, perquè l’odi d’un mateix ve a ser igual que l’egoisme més rabiós i, com aquest, acaba en un aïllament espantós, en la desesperança.

És hora, però, que deixi de banda els meus pensaments i em posi a parlar de realitats. La primera cosa que vaig poder comprovar, en part gràcies al meu espionatge i també als comentaris de la tia, es referia a la forma de vida del senyor Haller. Aviat em vaig adonar que era un home de cap i de llibres que no tenia cap ofici pràctic. Sempre es passava hores al llit, sovint no s’aixecava fins prop de migdia i feia amb bata les quatre passes per anar de l’alcova a l’estudi. Aquesta peça era una mansarda gran i agradable amb dues finestres, però ben aviat tingué un aspecte del tot diferent de quan l’ocupaven altres llogaters. L’anà omplint i, amb el temps, cada cop era més ple. De les parets penjaven quadres, dibuixos, imatges retallades de revistes; i tot això canviava sovint. Un paisatge meridional, fotografies d’una petita ciutat alemanya, segurament on havia nascut en Haller, barrejades amb aquarel·les de colors brillants que, més tard, vam saber que les pintava ell mateix. També la fotografia d’una dona jove i bonica o d’una mosseta. Una temporada penjà a la paret un buda siamès, que va ser substituït per una reproducció de la Nit de Miquel Àngel i, més tard, per un retrat del Mahatma Gandhi. De llibres n’hi havia arreu, no només omplien la gran llibreria, sinó les taules, l’antic i bonic escriptori, el sofà, les cadires, el terra, tot de llibres senyalats amb punts que sempre s’anaven corrent. I els llibres anaven augmentant cada dia, ja que en portava munts de les biblioteques i, a més, molt sovint en rebia paquets per correu. L’home que ocupava aquest estudi bé podia ser un erudit. Li esqueien l’olor dominant del tabac, les burilles i els cendrers escampats arreu. Una bona part dels llibres no era, però, de contingut científic. La majoria eren obres de poetes de tots els temps i països. Una temporada es van quedar sobre el sofà, on ell es passava sovint el dia ajagut, els sis gruixuts volums d’una obra titulada El viatge de la Sofia des de Memel fins a Saxònia, de finals del segle divuit. Una edició completa de Goethe i una altra de Jean Paul es veien molt usades, com passava també amb Novalis, Lessing, Jacobi i Lichtenberg. Alguns volums de Dostoievski vessaven de paperets anotats. Damunt la gran taula, entremig de molts llibres i escrits, hi havia sovint un ram de flors, però també una caixa d’aquarel·les plena de pols, els cendrers i, perquè no dir-ho, tota mena d’ampolles de begudes. Una ampolla amb funda de palla anava plena generalment d’un vi negre italià, que ell comprava en una botigueta del barri; de vegades també hi havia una ampolla de borgonya o de màlaga. Vaig veure buidar-se ràpidament una gran ampolla de kirsch que anà a parar en un racó a prendre la pols, abans d’acabar-se del tot. No és que vulgui justificar el meu espionatge, però haig de confessar que, els primers temps, tots aquests senyals de vida bohèmia i desendreçada, per molts interessos intel·lectuals que tingués, em produïen aversió i malfiança. No sóc tan sols un home burgès i de vida regular, acostumat a una feina i a uns horaris fixos, també sóc abstemi i no fumo. Tantes ampolles a l’habitació d’en Haller encara m’agradaven menys que la resta del seu desordre pintoresc.

Respecte al menjar i el beure, el foraster es comportava igual que a l’hora de dormir i treballar: de manera irregular i extravagant. Molts dies ni tan sols sortia, i no tastava res més que el cafè del matí. De vegades la tia arreplegava, com a única resta del seu àpat, una pela de banana. Altres dies, en canvi, menjava al restaurant, de vegades en un de bo i elegant, i altres en petites tavernes de barri. No semblava tenir bona salut; a part de l’impediment de les cames, que sovint li feia difícil pujar les escales, semblava tenir també altres problemes. Un cop, digué de passada que feia anys que no païa ni dormia bé. En vaig donar tota la culpa a la beguda. Més tard, quan ocasionalment el vaig acompanyar a la taverna, vaig veure com bevia el vi de forma ràpida i arrauxada. Ara bé, begut del tot, ni jo ni ningú mai no l’hi ha vist.

Mai no oblidaré el nostre primer encontre. Només ens coneixíem com dos veïns d’habitació d’una pensió. Tornant de la feina, un vespre, em sorprengué trobar-me el senyor Haller, assegut al replà de l’escala, entre el primer i el segon pis. Instal·lat a terra, al primer graó, s’apartà per tal de deixar-me passar. Li vaig preguntar si no es trobava bé i em vaig oferir a acompanyar-lo fins dalt.

En Haller em mirà i em vaig adonar que l’havia despertat d’una mena de somni. A poc a poc, es posà a somriure amb aquell somrís bonic i llastimós que tan sovint se m’havia clavat al cor, i m’invità a seure al seu costat. Li’n vaig donar les gràcies tot dient que no tenia el costum de seure a les escales davant les habitacions d’altra gent.

—És clar —digué ell, eixamplant el somriure—, prou que teniu raó. Però espereu només un moment, us haig d’ensenyar perquè m’havia de quedar assegut ací.

Es referia al replà de l’estança del primer pis, ocupada per una vídua. En aquell petit espai de parquet, entre l’escala, la finestra i la porta de vidres, hi havia, adossat a la paret, un gran armari de caoba amb panys d’estany i, al davant, a terra, en dos suports amb testos grossos, dues plantes: una azalea i una araucària. Les plantes eren precioses i impecablement netes i conservades. També a mi m’havien fet bona impressió.

—Mireu —continuà en Haller—, aquest replà amb l’araucària fa tan bona olor que sovint no puc passar-hi per davant sense aturar-m’hi una estoneta. A ca la vostra senyora tia també fa bona olor, hi regna l’ordre i una gran netedat. Aquest replà de l’araucària, però, és tan lluminós, està tan net de pols, tan encerat i fregat, tan extremament pulcre, que resplendeix de debò. Ací, sempre haig de respirar profundament. ¿No us passa, a vós? La sentor de la cera amb regust de trementina, la de la caoba i la de les plantes desem-polsegades conformen una aroma superlativa de netedat burgesa, de diligència i exactitud, de compliment del deure i fidelitat a petita escala. Ignoro qui hi viu, però darrere aquesta porta de vidres deu haver-hi un paradís de netedat i de burgesia espolsada, d’ordre i de dedicació, angoixant i entendridora alhora, als petits costums i deures.

Jo callava i ell va prosseguir:

—¡No us creguéssiu pas que parlo irònicament! Estimat senyor, res més lluny de mi que voler-me rifar d’aquesta burgesia i d’aquest ordre. També és veritat que jo visc en un altre món, no pas en aquest, i que potser no resistiria ni un dia en un habitatge amb una d’aquestes araucàries. Però, malgrat ser un vell llop estepari, una mica espellifat, també sóc fill de mare i la meva també era una bona burgesa que tenia cura de flors, habitacions i escales, mobles i cortines; procurava tenir a casa i a la vida tota la netedat, la pulcritud i l’ordre possibles. La flaire de trementina i l’araucària m’ho recorden i, per això, m’assec aquí, miro aquest silenciós jardí d’ordre i m’alegro que encara existeixin aquestes coses.

Volgué aixecar-se però li costà i no refusà el meu intent d’ajudar-lo una mica. Jo no deia res; l’encant que, de vegades, tenia aquell home singular, m’havia vençut, com abans havia vençut la meva tia. A poc a poc vam pujar l’escala plegats i, davant la seva porta, ja amb la clau a la mà, em mirà de bell nou, afectuosament, a la cara, i digué:

—¿Veniu de la feina? Jo no hi entenc gens, visc a part, una mica al marge, ¿sabeu? Però crec que també us interessen els llibres i les coses per l’estil. La vostra tia em deia que vau fer el batxillerat i que en sabíeu força, de grec. Aquest mateix matí he descobert una frase de Novalis, ¿em permeteu que us l’ensenyi? També us agradarà.

Em féu entrar a la seva habitació on regnava una forta sentor de tabac, tragué un llibre d’una de les piles, el fullejà, buscà…

—Això també és bo, molt bo —digué—, escolteu quina frase: «Hom hauria d’enorgullir-se del dolor; tot dolor ens dóna la mesura de la nostra categoria». ¡Esplèndid! ¡Vuitanta anys abans de Nietzsche! No és aquesta, però, la sentència que buscava…, espereu…, ací la tinc. Diu: «La majoria dels homes no volen nedar abans de saber-ne». ¿Què, és enginyós, oi? ¡És clar que no volen nedar! Han nascut per viure a terra i no dins l’aigua. ¡I, naturalment, tampoc volen pensar; han estat creats per a la vida, no per al pensament! Ara bé, qui pensa, qui fa del pensament la cosa essencial, potser anirà lluny, però haurà confós terra i aigua i, un bon dia, s’hi ofegarà.

Ja em tenia captivat i interessat i em vaig quedar amb ell una estona. A partir d’aquell dia, bastant sovint, quan ens trobàvem a l’escala o pel carrer, parlàvem una mica. Al principi, sempre tenia la impressió, com el dia de l’araucària, que se’m rifava. Però no era pas així. Em tenia massa respecte, com també a l’araucària, era massa conscient del seu aïllament, de les aigües per on nedava, del seu desarrelament. De fet, sense cap mena de mofa, era capaç d’entusiasmar-se de tant en tant davant una vida senzilla i burgesa, davant la meva puntualitat en anar al despatx, per exemple, o davant el discurs d’un empleat o d’un conductor de tramvies. De bell antuvi, tot això em semblava prou ridícul i exagerat, un entreteniment d’home ociós, un sentimentalisme frívol. Però vaig haver d’anar veient que ell, precisament des de la seva soledat, des del seu ésser estrany de llop estepari, admirava i estimava realment el nostre petit món burgès, com estimava la solidesa i la seguretat, com una cosa llunyana i inabastable, com la llar i la pau envers les quals no tenia camí obert. Quan era davant la nostra minyona, una bona dona, es treia sempre el barret amb sincer respecte. Si ocasionalment parlava amb la tia, si ella li assenyalava algun cosit a fer a la seva roba o un botó penjant al seu abric, ell se l’escoltava amb una especial atenció, donant-li importància, com si fes un esforç indescriptible i desesperançat per entrar clandestinament en aquell petit món de pau, ni que fos només per una hora.

En aquella primera conversa, vora l’araucària, ja s’anomenà ell mateix llop estepari, i això també m’estranyà i em molestà una mica. ¿Quina mena de nom era aquest? Però no el vaig acceptar solament per costum sinó que aviat, jo mateix, l’anomenava mentalment així, el llop estepari, i avui ja no sabria trobar cap altre nom que escaigués millor al personatge. Un llop estepari perdut entre nosaltres, dins les nostres ciutats i la nostra vida gregària… cap altra imatge no el definiria d’una forma més colpidora, ell, amb el seu aïllament esquerp, amb la seva salvatgia inquieta, amb la seva enyorança de la llar.

Una vegada em vaig sorprendre de trobar-me’l en un concert simfònic, assegut a prop meu, i el vaig poder observar durant tota la vetllada sense que se n’adonés. Primer tocaren una peça de Händel, bella i noble, però el llop estepari seia capficat, totalment desconnectat tant de la música com del seu entorn. Seia allà sense escoltar, solitari i estrany, amb el rostre fred i preocupat, amb la mirada fixa. La peça següent fou una petita simfonia de Friedemann Bach i em vaig quedar de pedra en veure, després dels primers compassos, el meu home somriure, obrir-se. Durant almenys deu minuts, me’l vaig veure tan feliç i concentrat, perdut en somnis agradables, que li vaig fer més cas a ell que no pas a la música. Tot just acabada la peça, s’eixoriví i es redreçà, com si es volgués aixecar per marxar. Però es quedà assegut i escoltà l’última peça del concert, unes Variacions de Reger, un tipus de música que molts trobaren lenta i avorrida. També el llop estepari, que havia escoltat amb voluntat i atenció el començament, acabà vagarejant, fincant-se les mans a la butxaca i concentrant-se en ell mateix, però ara sense somnis feliços, trist i fins i tot molest. La seva expressió s’havia apagat, distant i fosca, se’l veia vell, malalt i descontent.

Després del concert el vaig tornar a veure pel carrer i li vaig anar al darrere. Encongit dins l’abric, amoïnat i abatut, caminava cap al nostre barri. S’aturà davant una petita taverna passada de moda, mirà indecís el rellotge i acabà entrant-hi. Jo l’hi vaig seguir per caprici. S’assegué en una de les taules, la mestressa i la minyona el saludaren com a un parroquià, i jo, després de saludar-lo, em vaig asseure al seu costat. Ens hi vam quedar una hora i, mentre jo bevia un parell de vasos d’aigua mineral, ell demanà mig litre de vi negre i, després, encara un quart més. Li vaig comentar que havia estat al concert, però res més. Veient l’etiqueta de la meva ampolla d’aigua, em preguntà si no volia beure vi, que m’invitava. Ara bé, quan li vaig dir que mai no en bevia, tornà a posar aquella cara desvalguda i va dir:

—Prou que teniu raó. Jo també he practicat l’abstinència durant anys, i fins el dejuni; ara, però, torno a estar sota la influència d’Aquari, un signe fosc i humit.

M’ho vaig prendre com una broma i vaig insinuar que em semblava impossible que cregués en l’astrologia. Em contestà, amb aquell to cortès, que sovint em molestava:

—És veritat, jo tampoc no hi puc creure, en aquesta ciència.

Em vaig acomiadar i me’n vaig anar. Ell no va tornar a casa fins molt tard, però el seu pas era l’habitual i, també com sempre, no es va ficar al llit de seguida (des de l’habitació veïna ho sentia tot), es va estar encara una hora amb el llum encès al seu estudi.

N’hi va haver un altre, de vespre, que no he oblidat. Jo estava sol a casa, la tia no hi era i van trucar a la porta. Vaig anar a obrir i era una dona jove i molt elegant; quan demanà pel senyor Haller, la vaig reconèixer: era la dona de la fotografia de la seva habitació. Li vaig indicar la seva porta i la vaig deixar passar. Es va quedar a dalt una estona i, aviat, els vaig sentir baixar junts l’escala i sortir, contents i animats, amb una conversació divertida. Em vaig quedar ben sorprès que l’eremita tingués una amant, una dona tan jove, bonica i elegant; de cop trontollaren totes les idees que m’havia fet d’ell i de la seva vida. A penes una hora després, ja tornava a ser a casa, sol. Pujà l’escala feixuc i trist i estigué caminant amunt i avall, en silenci, durant hores, al seu estudi, com un llop engabiat. Tota la nit, gairebé fins a la matinada, hi hagué llum a la seva habitació.

No en sé res, d’aquestes relacions, només puc afegir que, en una altra ocasió, el vaig veure amb aquella dona pel carrer. Anaven de bracet i ell semblava feliç. Altre cop em meravellà l’encant quasi pueril que el seu rostre, sempre tan preocupat i solitari, podia reflectir de vegades. Vaig comprendre la dona i també la simpatia de la meva tia per aquell home. Però també, aquell dia, tornà trist i desfet a casa; me’l vaig trobar davant la porta. Com feia sovint, portava sota l’abric una ampolla de vi italià, acompanyat de la qual es devia quedar més de mitja nit a dalt, al seu cau. Em va fer pena. ¡Però quina mena de vida desolada, indefensa i absurda, la seva!

Ja n’hi ha prou. No cal que afegeixi més detalls per demostrar que el llop estepari duia una vida suïcida. Ara bé, no crec pas que se suïcidés quan, un bon dia, sense avisar ni acomiadar-se, però havent pagat tots els deutes, deixà la ciutat i desaparegué. Mai més n’hem sabut res i encara tenim cartes que li han anat arribant. No va deixar res més que el seu manuscrit, redactat durant la seva estada ací i que em dedicava a mi amb una nota: en podia fer el que volgués.

No m’ha estat possible comprovar la realitat del contingut del manuscrit d’en Haller. No dubto que, en gran part, siguin ficcions, però no invencions arbitràries, sinó intents d’expressar estats d’ànim viscuts en profunditat i presentats com a fets reals. Els esdeveniments, de vegades fantàstics, de les ficcions d’en Haller pertanyen, probablement, als últims temps de la seva estada entre nosaltres i estic segur que, en bona part, es fonamenten en vivències reals i materials. En aquella època, el nostre hoste, de fet, tenia l’aspecte i el comportament canviats, s’estava molt temps fora de casa, sovint nits senceres, i ja ni es mirava els llibres. Les poques vegades que, llavors, me’l vaig trobar, se’l veia sorprenentment espavilat i rejovenit i algun cop, fins i tot, alegre. Immediatament, però, tornava a caure en una forta depressió i es quedava tot el dia al llit, sense ganes ni de menjar. Per aquells temps, també tingué una baralla d’una violència extraordinària, quasi brutal, amb la seva amant que acabava de reaparèixer. Allò revolucionà tota la casa i, uns dies després, en demanà disculpes a la meva tia.

No, n’estic segur, ell no se suïcidà. Encara és viu, continua pujant i baixant les escales de qualsevol casa estranya, amb pas feixuc. En qualsevol lloc, continua admirant parquets lluents i polides araucàries. Seu dies sencers a les biblioteques i nits senceres a les tavernes o jeu en un sofà rellogat. Veu viure el món i la gent darrere les finestres estant i se’n sap exclòs. Però no es mata, perquè una resta de fe li diu que aquest sofriment, aquest terrible sofriment seu, l’haurà de dur al cor fins al final, que aquest sofriment serà allò que el matarà. Penso en ell sovint, no m’ha simplificat la vida, no m’ha ensenyat ni força ni felicitat, no en sabia, ¡oh, no, tot al contrari! Però jo no sóc ell, no tinc el seu tipus de vida sinó el meu, una vida petita i burgesa, plena de seguretat i d’obligacions. Per això, la tia i jo, el recordem de manera tranquil·la i afectuosa; ella sabria dir-ne més coses que no pas jo, però, bondadosa, se les guarda com un secret al cor.

Quant als apunts d’en Haller, a aquestes fantasies meravelloses, en part malaltisses, en part belles i plenes d’intel·ligència, haig de confessar que les hauria llençat indignat si les hagués trobades per atzar i no n’hagués conegut l’autor. Però, gràcies a la meva amistat amb en Haller, ara potser les puc entendre i apreciar. Si no hi veiés res més que les fantasies patològiques d’un pobre solitari malenconiós, tindria escrúpols de publicar-los. Hi veig, però, quelcom més, un testimoni del nostre temps, ja que la malaltia psíquica d’en Haller —això ho sé avui— no era un cas excepcional, sinó la malaltia del nostre temps, la neurosi d’una generació, la d’en Haller, i a la qual no havien de sucumbir tan sols els més dèbils i mediocres sinó, precisament, els més forts, intel·ligents i més ben dotats.

Aquests apunts —independentment de les experiències més o menys reals en què es basin— són un intent de vèncer la gran malaltia de l’època, però no pas esquivant-la o encobrint-la, sinó donant-ne una descripció exhaustiva. Signifiquen textualment un caminar per l’infern, un caminar de vegades angoixat, d’altres valent, pel caos d’un món espiritual obscur, un caminar amb voluntat de franquejar l’infern, d’enfrontar-se al caos, de suportar la maldat fins al final.

En Haller mateix em donà la clau d’aquesta interpretació. Havíem estat parlant de les preteses crueltats de l’Edat Mitjana i em digué:

—En realitat, crueltats no ho són pas. ¡Qualsevol home de l’Edat Mitjana abominaria el nostre actual estil de vida, el trobaria cruel, insuportable i bàrbar! Cada temps, cada cultura, cada usança i tradició té el seu propi estil, les seves pròpies delicadeses i dureses, belleses i crueltats, troba naturals certs sofriments, pren paciència amb mals concrets. La vida humana esdevé un veritable sofriment, un infern, quan conflueixen dues èpoques, dues cultures i dues religions. Un home de l’antigor, obligat a viure a l’Edat Mitjana, s’hi hagués ofegat miserablement, com també s’ofegaria un salvatge en la nostra civilització. Però hi ha generacions senceres que, durant un temps, es troben presoneres de dues èpoques, de dues formes de vida, i perden llur identitat, llurs hàbits, la seguretat o la innocència. Naturalment, no tothom ho percep amb la mateixa intensitat. Una naturalesa com la de Nietzsche va haver de patir la misèria actual amb més d’una generació d’antelació; el que ell va haver d’endurar sol i incomprès, avui ho pateixen milers de persones.

Hi vaig haver de pensar sovint, en aquestes paraules, quan llegia els seus apunts. En Haller és d’aquells que es troben a cavall de dues èpoques, d’aquells que no tenen dret a cap seguretat ni a cap mena d’innocència, d’aquells que, fatalment, han de viure tots els enigmes de la vida humana com un turment i un infern personal.

Segons que em sembla, és aquí on justament rau el sentit que aquests apunts poden tenir per a nosaltres, i és per això mateix que m’he decidit a publicar-los. D’altra banda, ni els aprovo ni els condemno, ¡que cada lector actuï d’acord amb la seva consciència!





APUNTS D’EN HARRY HALLER


Només per a trastocats

El dia havia passat com acostumen a passar tots els dies; l’havia malgastat, l’havia matat suaument amb aquella meva manera, primitiva i esquerpa, de viure. Havia treballat unes hores remenant llibres vells; havia tingut dolors durant dues hores, d’aquells que solen tenir la gent gran, havia pres el medicament i m’havia alegrat veure que el dolor es deixava enganyar. M’havia ficat en un bany calent i una escalfor dolça m’envaí tot seguit. Tres cops havia vingut el carter amb cartes i impresos sense importància, que ja m’havia mirat. Havia fet els meus exercicis de respiració, però, per mandra, avui no havia fet els de concentració mental. Havia sortit una hora a passejar i havia descobert, dibuixades al cel, formes de núvols precioses i delicades. Tot era tan bonic com llegir llibres vells i jeure en un bany calent. Però, ben mirat, no havia estat pas ni un dia encisador ni brillant, ni un dia de sort i alegria, sinó un dia normal com els que tinc sovint des de fa temps: relativament agradables i prou suportables, el dia avorrit i tebi d’un home madur insatisfet. Un dia sense dolors especials, sense preocupacions rellevants, sense cap aflicció real, sense desesperança. Un dia per plantejar-se sense emoció ni angoixa, objectivament i amb tranquil·litat, si no ha arribat ja el moment de seguir l’exemple d’Adalbert Stifters i de tenir un accident a l’hora d’afaitar-se.

Qui haurà tastat els altres dies, els dolents, els dies de l’atac de gota o del terrible mal de cap encastat darrere l’ull que, diabòlicament, converteix en dolor qualsevol plaer de la vista o de l’oïda; qui haurà tastat aquells dies de mort a l’ànima, de buidor interior i de desesperança quan, en una terra desolada i dessagnada per les societats anònimes, ens somriu irònic el món dels homes i l’anomenada cultura, amb la seva falsa brillantor de fira i amb dring de pura llauna, com un vomitiu concentrat i convertit en el súmmum d’allò que és insuportable a l’interior d’un jo malalt; qui haurà tastat aquests dies infernals pot estar prou satisfet d’un dia normal, de mitges tintes, com el d’avui. Agraït per asseure’s vora la llar, agraït per comprovar al diari del matí que no ha esclatat cap guerra, que no s’ha constituït cap nova dictadura, que no s’ha descobert cap marranada massa grossa en la política o els negocis. Agraït podrà afinar la rovellada lira per entonar un modest cant d’acció de gràcies, prou alegre i feliç perquè entretingui el déu callat, dolç i drogat de bromur de les satisfaccions mediocres, i en la tebiesa d’aquest ensopiment satisfet, d’aquesta agradable manca de dolor, ambdós, el déu de la mediocritat, eixut i avorrit i l’home mediocre de cabell canós i cant esmorteït, s’assemblen com dos bessons.

Que agradable que és aquesta satisfacció, aquesta manca de dolor; que bonics aquests dies passadors i resignats en què no gosen alçar la veu ni el dolor ni el delit, en què les coses tan sols murmuren i caminen de puntetes. Malauradament, a mi no em convé gens aquesta satisfacció, aviat se’m fa insuportable, odiosa i repugnant. Desesperat, haig de fugir cap a altres regions, si pot ser pel camí del plaer, si cal pel camí del dolor. Al cap d’una estona sense plaer ni dolor, després de respirar l’aire tebi i avorrit d’allò que en diem els dies bons, m’entra a l’ànima infantil una tal rauxa de dolor i de misèria que li tiraria pel cap a l’ensopit déu de la satisfacció la rovellada lira de l’agraïment. M’estimo més sentir com em crema un dolor de mil dimonis que no pas aquesta temperatura benigna i estancada. Em consumeix una ànsia salvatge d’impressions i de sensacions fortes, una ràbia contra aquesta vida apagada, planera, regulada i estèril, un desig boig de trencar qualsevol cosa, tant se val si són uns magatzems o una catedral o jo mateix, de fer una bestiesa de les grosses, d’arrencar la perruca a un parell de patums respectables, de proveir un parell de xicots rebels del desitjat bitllet cap a Hamburg, de seduir una mosseta o de fer-los la cara nova a quatre representants de l’ordre burgès. Puix que tot això era el que, íntimament, més odiava, abominava i maleïa: la satisfacció, la salut, la comoditat, l’optimisme primmirat dels burgesos, la moral grassa i ufanosa de la mediocritat, de la vulgaritat, de la mitjania.

Aquest era el meu estat d’ànim quan tot just es cloïa, amb la primera fosca, aquell dia passador i semblant a tants d’altres. No el vaig acabar, però, com pertocaria a un home delicat, de forma normal i sana, ficant-me al llit fet amb l’atractiu addicional d’una bossa d’aigua calenta, no. Insatisfet i fastiguejat de la poca feina feta durant el dia, em vaig calçar les sabates tot malhumorat, em vaig enquibir dins l’abric i me’n vaig anar a ciutat, enmig de la foscor i de la boira, cap a la taverna del «Casc d’Acer» a beure allò que els bons bevedors en diuen, convencionalment, «un gotet de vi».

Vaig baixar, doncs, les escales de la meva mansarda, aquelles escales forasteres tan pesades de pujar, aquelles escales absolutament burgeses, fregades i netes, d’una casa de lloguer decent per a tres famílies on, arran de teulada, hi tenia la meva cel·la. No sé pas a què és degut que jo, el llop estepari sense llar, el solitari ple d’odi envers el món petit burgès, visqui sempre en bones cases burgeses; deu ser una vella actitud sentimental per part meva. No visc a palaus ni a cases proletàries, sinó, precisament, sempre en aquests nius de la petita burgesia, decentíssims, avorridíssims, impecablement conservats, on fa olor de trementina i de sabó i on hom s’esvera si algú dóna un cop de porta en entrar o si algú entra amb les sabates brutes. No hi ha dubte que m’estimo aquesta atmosfera d’ençà de la meva infantesa i la meva secreta enyorança de la llar em porta sempre, sense remei, pels mateixos viaranys estúpids. És clar que també m’agrada el contrast entre la meva vida solitària, sense amor, agitada i del tot desendreçada, i aquest medi familiar i burgès. M’agrada respirar per les escales aquesta flaire de tranquil·litat, ordre, netedat, decència i mansuetud que, malgrat el meu odi al burgès, sempre em commou una mica. M’agrada, després, passar el llindar de la meva habitació on tot canvia, on, entremig de piles de llibres, hi ha restes de cigars i ampolles de vi, on tot és malendreç, abandó i negligència, on tot, els llibres, els manuscrits, els pensaments, queda definit i impregnat per l’angoixa de la solitud, perla problemàtica de la naturalesa humana, per l’anhel de trobar un nova coherència per a la vida de l’home que l’ha perduda.

I vaig passar per davant l’araucària. El primer tram d’escala en aquella casa desemboca, en efecte, en el petit replà d’un habitacle. Un replà, sens dubte, encara més impecable, polit i fregat que els altres, un replà que irradia una cura sobrehumana, un replà com un petit temple lluminós de l’ordre. Damunt d’un parquet que hom no gosa ni trepitjar, hi ha dos tamborets esvelts amb un gran test al capdamunt de cadascun. Al primer hi creix una azalea i a l’altre una araucària força vistosa, un arbret sa i robust, perfecte, que llueix, fins a l’última fulla de l’última branca, la darrera refregada. De tant en tant, quan sé que no em veu ningú, faig servir el lloc de temple, m’assec en un esglaó de l’escala, més amunt de l’araucària, descanso una estona, ajunto les mans i contemplo amb devoció aquest petit jardí d’ordre. El seu aspecte corprenedor i la seva ridícula soledat, no sé com, però m’arriben a l’ànima. Darrere aquest replà, com si diguéssim, a l’ombra sagrada de l’araucària, imagino l’existència d’una estança atapeïda de caoba lluent i de vida decent i sana, de gent que es lleva d’hora, compleix amb els seus deures, viu amb alegria moderada les festes de família, va a missa el diumenge i a dormir d’hora els vespres.

Amb eixoriviment fingit, me’n vaig anar trotant per l’asfalt moll del carrer. Els fanals amarats de llàgrimes llambregaven en la foscor humida i freda, jugant indolents amb els reflexos del sòl mullat. M’inundaren els records d’una joventut oblidada; havia estimat tant, en aquells temps, els vespres tristos i foscos de finals de tardor i d’hivern en què, embriac i delerós, n’aspirava l’atmosfera de solitud i melangia, vagarejava ben abrigat la meitat de la nit, amb pluja o vent, per la natura despullada i hostil, solitari, ja llavors, ¡però gaudint íntimament, curull de versos que després anotava a l’habitació, assegut al caire del llit, a la llum d’una espelma! Però tot això ha passat, he escurat el calze, ningú me’l tornarà a omplir. ¿Cal lamentar-ho? No ho crec pas. No haig de lamentar res del que és passat. Lamentables són l’avui i l’ara, les innombrables hores, els dies que he perdut, que només suportava, que no m’han portat ni satisfaccions ni trasbalsos. Però, gràcies a Déu, hi hagué excepcions, hi hagué, en comptades ocasions, altres hores que em trasbalsaren i que em dugueren regals, que enderrocaren parets i em retornaren perdut al cor vivent del món. Trist, però íntimament excitat, intentava recordar l’última experiència d’aquest tipus. Fou durant un concert; tocaven una preciosa música antiga quan, entre dos compassos que tocaven dos oboès en pianissimo, de cop i volta, se’m tornà a obrir la porta del més enllà. Vaig pujar volant al cel i vaig veure Déu fent la seva feina; vaig patir dolors benaurats i, suprimida tota resistència al món, no en temia res, tot ho acceptava, a tot havia obert el cor. No degué durar pas gaire, un quart d’hora potser. Però alguna nit em torna en somnis i, de llavors ençà, il·lumina en secret, adesiara, tots els meus dies eixuts. De vegades ho veig, durant un instant, com un rastre d’or diví que va travessant la meva vida, ara colgat pel llot i la pols, ara brillant de nou com si mai s’hagués d’apagar, però perdent-se aviat en la profunditat. Succeí una nit; jeia despert i, de sobte, em vaig posar a recitar versos, uns versos molt més bonics i meravellosos d’allò que mai se m’hagués passat pel cap d’escriure. Al matí ja no els recordava, però han quedat latents en mi com una pesada nou dins la seva closca vella i fràgil. En una altra ocasió em vingué mentre llegia un poeta, tot recordant un pensament de Descartes o de Pascal; i una altra vegada, tornà a lluir i se m’endugué cel enllà en el seu rastre daurat, mentre era amb la meva amant. ¡Ah, que n’és de difícil retrobar el rastre diví enmig de la nostra vida, enmig d’aquesta època nostra de satisfacció, de burgesia i de pobresa espiritual, a la vista d’aquesta arquitectura, d’aquests negocis, d’aquesta política, d’aquests homes! ¡Com no havia de ser jo un llop estepari, un anacoreta groller, enmig d’un món amb objectius que no comparteixo, amb alegries que no em diuen res! No sóc capaç d’estar-me gaire estona en un teatre o en un cinema, a penes si suporto llegir un diari i, rarament, un llibre modern. No sé pas quina mena de plaer o d’alegria cerca la gent als trens i als hotels atapeïts, als cafès abarrotats i plens de música sensual i carregosa, als bars i als cabarets de les ciutats de luxe, a les exposicions universals, a les desfilades, a les conferències per a assedegats de cultura, als grans estadis esportius; no puc entendre ni compartir aquesta felicitat que, d’altra banda, estaria al meu abast, per la qual s’afanyen i corren milers d’homes. En canvi, el que són les meves escasses hores de felicitat, el que per a mi significa goig, emoció, èxtasi i exaltació, això la gent només ho coneix, ho busca i en gaudeix a les obres de ficció i, a la vida real, ho considera una bogeria. Així, doncs, si la gent té raó, si la música dels cafès, els plaers multitudinaris, aquests homes americanitzats que s’acontenten amb tan poc, tenen raó, sóc jo qui vaig errat, qui està boig. Aleshores, jo sóc de debò el llop estepari, com dic sovint, l’animal perdut en un món hostil i incomprensible, l’animal que ja no troba ni el cau ni l’alè ni l’aliment.

Immers en aquests pensaments habituals, caminava pels carrers molls d’un dels barris més silenciosos i vells de la ciutat. A la foscor, a l’altra banda del carrer, hi havia un mur antic de pedra grisa que sempre m’havia agradat mirar; sempre tan vell i impertorbable, entre una petita església i un antic hospital; de dia, sovint havia reposat els ulls en la seva superfície tosca. En queden poques, de superfícies tan quietes, sanes i callades al centre de la ciutat on, a cada mig metre quadrat, et crida l’atenció el nom d’una botiga, d’un advocat, d’un metge, d’un barber o d’un callista. Ara tornava a veure la vella paret que gaudia tranquil·la de la seva pau, però hi havia alguna cosa canviada. Vaig veure-hi, al mig, una porteta bonica, rematada per un arc ogival, i em vaig quedar parat perquè ja no sabia ben bé si la porta hi havia estat sempre o si era nova. Sens dubte, semblava vella, molt vella; probablement aquella porteta tancada, de fusta fosca, ja feia segles que servia d’entrada al claustre adormit de qualsevol convent i ho continuava fent, tot i que el convent ja no hi era. Segurament, havia vist la porta cent vegades sense adonar-me’n, potser l’havien pintada de nou i per això m’havia saltat als ulls. Fos com fos, em vaig quedar parat, mirant amb atenció, però sense traspassar el carrer que, sense asfaltar, estava tot enfangat. Em vaig quedar guaitant, simplement, de la vorera estant; ja era ben fosc i em va semblar veure, al voltant de la porta, una mena de corona trenada o alguna cosa de color. I, fixant-m’hi més, vaig veure, damunt el portal, un escut lluminós sobre el qual semblava haver-hi quelcom escrit. Vaig forçar la vista, però, finalment, em vaig decidir a travessar el carrer, malgrat la brutícia i els bassals. Vaig poder veure, damunt la porta, sobre el fons gris verdós del vell mur, una taca mal il·luminada per on corrien lletres de colors que desapareixien tot seguit i tornaven a aparèixer i a desaparèixer. ¡Ves per on, també han hagut d’empastifar amb un anunci lluminós aquesta vella paret!, vaig pensar. Però vaig aconseguir desxifrar-ne algunes paraules fugisseres que costaven de llegir, quasi s’havien d’endevinar; les lletres apareixien a intervals irregulars, pàl·lides i borroses, i desapareixien molt de pressa. L’home que pretenia fer-hi negoci no devia ser gaire hàbil, devia ser un llop estepari, el pobre. ¿Per què deixava jugar les seves lletres sobre aquell mur, al carreró més fosc de la ciutat vella, en aquella hora, un dia de pluja, quan no passava ningú? ¿Per què havien de ser unes lletres tan fugisseres i inestables, tan versàtils i il·legibles? Però, ¡ep!, ja aconseguia atrapar més d’una paraula seguida i deia:

Teatre de màgia.

No hi entra pas qualsevol

—no pas qualsevol—



Vaig intentar obrir la porta, però la balda vella i pesada no es movia de cap manera. S’havia acabat el joc de les lletres, havia parat de cop, tristament, conscient de la seva inutilitat. Vaig fer unes passes enrere, ficant-me del tot al fang, però les lletres ja no tornaven, el joc s’havia apagat. Em vaig quedar una bona estona al llot, esperant en va.

Quan ja havia renunciat i tornat a la vorera, davant meu, gotejaren al mirall de l’asfalt un parell de lletres lluminoses de color.

Hi vaig llegir:

¡Només--per--a--trastocats!

Tenia els peus molls i m’estava glaçant, però em vaig quedar esperant encara una bona estona. Res més. I, allà dret, mentre recordava el joc preciós de les lletres de colors, talment com delicats focs follets sobre el mur humit i el mirall negre de l’asfalt, se’m tornaren a acudir, de cop, part de les meves reflexions anteriors: la imatge del rastre d’or que tan aviat apareix com desapareix, llunyà i introbable.

Tenia fred i me’n vaig anar, amb el somni d’aquell rastre, amb la nostàlgia d’aquella porta del teatre de màgia, només per a trastocats. Entretant, havia anat a parar al barri del mercat, on no manquen les atraccions nocturnes, on a cada dues passes hi havia un cartell o un rètol de propaganda: «Orquestra femenina» - «Cabaret» - «Cinema» - «Ball», però tot allò no era pas per a mi, era per a «qualsevol», per a gent normal i corrent, com la que veia arreu agombolar-se en borregada a les entrades. No obstant això la meva tristesa s’havia asserenat una mica, m’havia arribat una salutació del més enllà, dues lletres de colors havien ballat juganeres amb el meu cor, fent-hi ressonar acords secrets; jo havia tornat a veure la resplendor del rastre daurat.

Vaig buscar la vella i petita taverna que no havia canviat gens d’ençà de la meva primera estada en aquella ciutat, feia uns vint-i-cinc anys; la tavernera encara és la mateixa i també molts dels parroquians d’ara ja seien aleshores al mateix lloc, davant els mateixos gots. Vaig entrar al modest hostal, era com un refugi. És clar que només era un refugi com aquell de l’escala, vora l’araucària, i aquí tampoc no hi trobaria una llar ni una companyia, sinó tan sols un lloc d’observador silenciós davant un escenari en què gent estranya representava comèdies estranyes. Però un lloc tranquil ja és molt: ni gentades, ni aldarulls, ni música, simplement un parell de burgesos tranquils asseguts en unes taules de fusta nua (¡sense marbre, ni porcellanes, sense vellut ni llautó!), davant una bona copa, un bon vi amb cos. Potser aquests quatre parroquians que coneixia de vista eren veritables filisteus, d’aquells que tenen a casa, a llurs cases filistees, miserables altars domèstics erigits als cretins ídols de la satisfacció, però potser eren, com jo, galifardeus solitaris i marginats, meditabunds i pacífics embriacs d’ideals que han fet fallida, llops esteparis i pobres diables, ells també; vés a saber. Els havia dut aquí una enyorança, una decepció, una necessitat de compensació; el casat hi cercava l’atmosfera dels seus temps de solter, el vell funcionari reminiscències dels seus anys d’estudi. Tots eren prou taciturns i bevedors per preferir, com jo mateix, seure davant mig litre de vi d’Alsàcia que davant una orquestra de senyoretes. Aquí vaig tirar l’àncora, aquí podia aguantar una hora, o dues i tot. A la primera glopada de vi, em vaig adonar que, en tot el dia, no havia menjat absolutament res, tret del panet que havia pres a l’hora de l’esmorzar.

¡És increïble tot el que l’home és capaç d’engolir! Vaig estar llegint el diari durant deu minuts llargs i vaig deixar que, pels ulls, m’entrés l’esperit d’un home irresponsable, d’un d’aquells que rosega i mastega les paraules d’altri tot just per deixar-les anar sense pair. I la vaig engolir sencera, la columna. Però, al darrere, em vaig menjar un bon tall de fetge, un bocí de vedell escorxat. ¡Una meravella! El més bo de tot, però, era el vi d’Alsàcia. A mi no m’agraden, almenys no per a cada dia, els vins forts i fogosos que estimulen les sensacions i que tenen un bouquet reconegut. Més m’estimo vins del país, ben purs, lleugers i modestos, sense marca: s’aguanten molt bé i tenen un agradable regust de camps, de terra i cel, de bosc. Un got de vi d’Alsàcia i una llesca de bon pa són el millor dels àpats. Ara ja tenia al cos el tros de fetge, un plaer selecte per a mi, jo que quasi mai no menjo carn, i tenia davant meu el segon got de vi. També això era meravellós, que en qualsevol indret d’una vall fèrtil, gent bona i sana haguessin plantat ceps i fet el vi, perquè arreu del món, molt lluny d’ells, uns burgesos desenganyats, uns silenciosos buidaampolles i uns llops esteparis desconcertats poguessin retrobar en un got de vi una mica d’ànim i d’humor.

¡Per a mi, ja podia continuar essent meravellós! Era bo, ajudava, feia tornar l’humor. La xerrameca del diari em provocà, una estoneta després, una riallada alliberadora i, de sobte, vaig recordar la melodia oblidada d’aquells dolços oboès, va anar pujant dins meu com una bombolleta de sabó, brillà reflectint el món sencer, petit i virolat, i es desintegrà suaument. Si aquesta petita melodia celestial havia pogut arrelar-se al fons del meu cor i fer-hi renéixer, un bon dia, les seves flors de colors encisadors, si havia estat possible, ¿estaria del tot perdut? Malgrat ser un animal esgarriat, incapaç de comprendre el món que l’envolta, la meva vida no deixava de tenir sentit, de donar respostes, de percebre la crida d’un món llunyà i superior. Em voltaven pel cap mil imatges:

Estols d’àngels de Giotto a la cúpula petita i blava d’una església de Pàdua, els quals acompanyaven en Hamlet i l’Ofèlia coronada, boniques al·legories de tota la tristesa i incomprensió del món, l’aeronauta Gianozzo dins el seu globus ardent tocant la trompeta, l’Àtila Schmelzle amb el barret nou a les mans i Borobudur engegant pels aires el seu munt d’escultures. Si bé totes aquestes belles figures també podien viure en mil cors diferents, deu mil imatges i melodies desconegudes vivien exclusivament a dins meu, on havien trobat una llar, uns ulls que les podien veure, unes orelles que les podien sentir. I el vell mur de l’hospital, d’aquell verd grisós descompost i tacat, on hom podia imaginar-se mil frescs a cada esquerda, ¿qui li responia, qui se’n deixava corprendre, qui se l’estimava, qui era sensible a la màgia dels seus colors tendres i agònics? Els vells volums monacals, amb llurs miniatures delicades i brillants, i els llibres, dels poetes alemanys de fa dos-cents o només cent anys, ja oblidats del poble, tants volums atrotinats i florits, tantes partitures i manuscrits de música antiga, tots aquells fulls rígids i esgrogueïts amb llurs somnis de melodies encarcarades, ¿qui en sentia les veus espirituals, malicioses i nostàlgiques, qui, en un temps tan llunyà i aliè, tenia el cor ple de llur esperit i llur màgia? ¿Qui es recorda del xiprer obstinat dalt la muntanya sobre Gubbio, abaltit i esberlat per una allau de pedres, però que, aferrant-se a la vida, havia refet un brancam nou i escàs? ¿Qui feia justícia a la diligent mestressa de casa del primer pis i a la seva araucària resplendent? ¿Qui interpretava, de nit, els anagrames de boira que arrossega el Rin? El llop estepari. ¿I qui cercava a les ruïnes de la seva vida el sentit fonedís, sofria l’aparent absurd, vivia l’aparent bogeria, esperava encara secretament, en l’últim caos de follia, la revelació i la proximitat de Déu?

Vaig retenir el got que la tavernera volia tornar a omplir i em vaig aixecar. Ja no em feia falta més vi. El rastre d’or guspirejava, jo havia retrobat l’eternitat, Mozart, les estrelles. Podia continuar respirant una hora, podia viure, existir, no em calien turments ni temors ni vergonyes.

Sortint al carrer, ara desert, vaig veure que una pluja finíssima s’estremia sota el vent glaçat i brillava com una espurna vidriosa al voltant dels fanals. ¿I ara cap a on? Si, en aquell precís moment, hagués tingut una vareta màgica, m’hauria ofert una saleta elegant, estil Lluís XVI, amb un parell de bons músics tocant per a mi dues o tres peces de Händel i Mozart. Estava ben disposat a assaborir la música serena i noble, a la manera dels déus quan paladegen el nèctar. ¡Oh, si ara hagués tingut un amic, un amic en qualsevol mansarda, meditant vora una espelma i amb el violí al costat! ¡L’hauria enxampat en la seva solitud nocturna, m’hi hauria enfilat sense soroll, escales amunt, per sorprendre’l i, entre converses i música, hauríem gaudit plegats de dues hores sobrenaturals! En altres èpoques havia fruït sovint d’aquesta felicitat, però, amb el temps, això també se n’havia anat, s’havia fos i, de llavors ençà, els anys han passat marcits.

Titubejant, me’n vaig anar cap a casa, amb el coll de l’abric aixecat i donant cops de bastó al sòl mullat. Per molt a poc a poc que anés fent camí, tornaria a ser massa aviat a la meva mansarda, en aquella mena de llar que no podia estimar, però de la qual tampoc no me’n podia estar, perquè m’havia passat l’edat de rondar una nit sencera d’hivern. Però, ¡gràcies a Déu!, no volia deixar perdre el bon humor d’aquella nit, no ho havien d’aconseguir ni la pluja ni la gota ni l’araucària. Tot i que no hi hauria cap orquestra de cambra ni trobaria cap amic solitari amb un violí, dins meu encara sonava aquella melodia encisadora i, amb el mateix ritme de la respiració, l’anava taral·lejant en silenci, com si la toqués per a mi. Anava caminant tot pensarós. Sí, es pot viure sense orquestra de cambra i sense amic, i era ridícul consumir-se en un afany impotent d’afecte. La solitud significa independència i jo l’havia desitjada, l’havia anat aconseguint al llarg dels anys. Era freda, és clar, però també serena, meravellosament serena i gran com tota la serenitat freda de l’espai estrellat.

En passar davant una sala de ball m’envestí una música de jazz violenta, brutal i sufocant com una bafarada de carn crua. Em vaig quedar parat un instant; aquesta mena de música, tot i que la detestava, sempre havia tingut per a mi un encant secret. El jazz m’era antipàtic, però el preferia deu vegades a tota la música acadèmica d’avui dia. La seva salvatgia alegre i rude, la seva sensualitat ingènua i honrada m’excitaven els instints.

Em vaig quedar una estoneta tafanejant la música lancinant i sangonosa; l’atmosfera de la sala pudia tota lasciva i perversa. Aquesta música, d’una banda, era lírica i llefiscosa, massa dolça i curulla de sentimentalisme; d’altra banda, era salvatge, jovial i enèrgica, però el resultat era un conjunt ingenu i serè. Era una música decadent; l’últim emperador romà devia tenir una música així. Comparada amb la de Bach o Mozart i amb la música de debò, evidentment, no era més que una porqueria, però així és el nostre art, el nostre pensament, la nostra, diguem-ne, cultura, si els comparem amb la veritable cultura. Tenia, però, l’avantatge d’una gran franquesa, d’una placidesa alegre i jovenívola i d’una negritud que es feien estimar. Una barreja d’Àfrica i Amèrica que, a nosaltres, els europeus, ens sembla, tot i la seva força, pueril i fresca. ¿També Europa acabaria així? ¿Ja s’hi encaminava? I nosaltres, els vells amants i afeccionats de l’antiga Europa, de la música antiga i legítima, de la veritable poesia, ¿podria ser que només fóssim una minoria de ximples i de neuròtics complicats, demà oblidats i ridiculitzats? I tot allò que en dèiem «cultura», intel·ligència, esperit, tot allò que crèiem bell i sagrat, ¿podia no ser més que un fantasma, mort de feia temps, i que tan sols un parell de vells com nosaltres encara creia autèntic i real? ¿Qui ens diu que mai ha estat autèntic i real? ¿Potser tot allò que, a nosaltres, folls, tant ens ha preocupat, mai no ha estat més que un fantasma?

M’acollí el barri vell de la ciutat, la petita església es perdia irreal en la llum grisa. De sobte, vaig recordar l’aventura de la tarda, l’enigmàtica porteta d’arc ogival, el rètol misteriós, la dansa burleta de les lletres lluminoses. ¿Què deien? «No hi entra pas qualsevol.» I: «Només per a trastocats». Vaig interrogar la vella paret amb el desig secret que tornés l’encanteri, que la inscripció m’invités a mi, el trastocat, i em deixés passar aquella porteta. Allà potser trobaria el que anhelava, allà potser tocarien la meva música.

La vella paret de pedra, submergida en el seu somni, em mirava impertorbable i hermètica, en la fosca profunda. I, enlloc cap porta, enlloc cap arc ogival, tan sols el mur fosc i callat sense cap obertura. Somrient, me’n vaig anar després d’acomiadar-me afectuosament de la paret: «Dorm bé, paret, jo no et despertaré. Vindrà el dia en què t’enderrocaran o t’empastifaran de cobdiciosos rètols comercials. Però, de moment, encara hi ets, encara ets bella i serena i et puc estimar».

Llavors m’espantà un home que sorgí d’un carreró fosc, just al davant meu. Era un solitari que tornava a casa tard i amb passes cansades i que duia una boina i una brusa blava, un pal a l’espatlla amb un cartell i, damunt la panxa, penjada, una caixa oberta com les que porten els venedors de fira. Cansat, avançava davant meu i no s’hauria ni girat a mirar-me si no l’hagués saludat i li hagués ofert una cigarreta. A la claror del primer fanal, vaig intentar llegir-li la pancarta, aquell cartell vermell de sobre el pal, però es movia massa i no vaig aconseguir desxifrar-lo. Aleshores el vaig cridar i li vaig demanar que m’ensenyés el cartell. S’aturà, posà el pal una mica més recte i vaig poder llegir unes lletres que ballaven fent tentines:

¡Vetllada anàrquica!

¡Teatre de màgia!

No hi entra pas qual…



—Us he estat buscant —vaig cridar feliç—. ¿Què és aquesta vetllada vostra? ¿On és? ¿Quan la feu?

Ell ja se n’anava.

—No pas per a qualsevol —digué ell amb indiferència i veu de son, i marxà. N’estava tip, volia anar a casa.

—¡Ei! —vaig cridar jo, mirant d’encalçar-lo—. ¿Què hi teniu, a la caixa? Voldria comprar-vos alguna cosa.

Sense aturar-se, l’home ficà mecànicament la mà a la caixa i en tragué un llibret que m’atansà. Ràpidament, el vaig agafar i me’l vaig embutxacar. Mentre furgava l’abric per trobar diners, ell es ficà en un portal, el tancà rere seu i desaparegué. Les seves passes cansades ressonaren, primer, a l’empedrat del pati i, després, als esglaons de fusta, i no vaig sentir res més. Llavors jo també vaig notar un gran cansament, devia ser molt tard, hora de tornar a casa. Caminant de pressa pels carrers adormits del raval, vaig arribar aviat, seguint el passeig de les muralles, al meu barri on vivien funcionaris i rendistes en casetes netes, de lloguer, darrere d’una mica de gespa i unes heures. Passant per davant les heures, la gespa i un avet petitó, vaig arribar a la porta de casa i vaig trobar el pany i l’interruptor del llum; de puntetes, vaig passar la porta de vidres, els armaris lluents i els testos, fins a obrir la meva habitació. Era allò que en deia la meva llar, on m’esperaven la butaca i l’estufa, el tinter i la caixa de pintures, Novalis i Dostoievski, igual que als altres homes, els de debò, quan tornen a casa els esperen llur mare o muller, els nens, la minyona, els gossos o els gats.

En treure’m l’abric mullat, em va caure a les mans el llibret. Era un llibret prim, mal imprès en paper dolent com aquells almanacs de fira: L’home nascut al gener o Rejovenir vint anys en una setmana.

Un cop instal·lat a la butaca, amb les ulleres damunt el nas, vaig llegir amb sorpresa i una sobtada impressió de fatalitat absoluta, el títol a la portada del llibret: Tractat del llop estepari. No pas per a qualsevol.

I aquest és el text que vaig llegir, tot d’una tirada, amb un interès creixent:





TRACTAT DEL LLOP ESTEPARI


Només per a trastocats

Hi havia una vegada un tal Harry, li deien el llop estepari. Caminava dret, sobre dues potes, duia vestits i era un home; en el fons, però, no deixava de ser un llop estepari. Havia après molt d’allò que els homes amb enteniment són capaços d’aprendre i era prou intel·ligent. Ara bé, el que no va arribar aprendre mai va ser d’estar orgullós d’ell mateix i de la seva vida. D’això no en sabia, era un home insatisfet Probablement perquè, en el fons i a tota hora, sabia (o creia saber) que no era un home de debò, sinó un llop de l’estepa. Els entesos podrien discutir si era un autèntic llop o si, per art de màgia, el llop, abans de néixer, s’havia transmutat en home, o si, havent nascut home, estava dotat i posseït d’una ànima de llop estepari, o si, en última instància, aquesta creença seva de ser un llop no era més que una il·lusió o una malaltia seva. Podria ser, per exemple, que l’home, de petit, fos salvatge, indomable i desendreçat, que els seus educadors, pretenent matar la bèstia que hi havia en ell, li inculquessin la creença il·lusòria que ell era realment una bèstia amb una minsa capa d’educació i d’humanitat al damunt D’això se’n podria parlar i discutir molt i se’n podrien escriure llibres sencers i tot; però el llop estepari no en trauria res, perquè a ell tant li era si el llop havia entrat dins seu per art de màgia o a batzacades o si només era una il·lusió seva. ¿De què li podia servir el que en pensessin els altres o ell mateix?; res d’això no foragitaria el llop que portava dins.

El llop estepari tenia, doncs, dues natures, una d’home i l altra de llop, i aquest era el seu destí i bé podria ser que no fos tan singular ni tan rar, aquest destí seu. S’han vist molts homes que tenien a dins una bona part de gos o de guineu, de peix o de serp, sense que això els causés massa problemes. En ells, l’home i la guineu o el peix aconseguien conviure sense fer-se nosa, fins i tot ajudant-se mútuament, i s’han arribat a donar casos d’homes que han ascendit fins a llocs cobejats, la sort dels quals s’ha degut més a la guineu o al simi que no pas a l’home. Això ho sap tothom. El cas d’en Harry, però era diferent; l’home i el llop no s’avenien, a dins seu, i menys encara s’ajudaven, es tenien un odi a mort i vivien exclusivament l’un per al martiri de l’altre. Si han de conviure dos enemics mortals en una sola sang i un sol esperit, malament rai la vida que en resulta. Però, és clar, a cadascú la seva sort, i no n’hi ha cap de fàcil.

El nostre llop estepari, doncs, com qualsevol altre amb una natura mixta, tan aviat se sentia llop com home. Ara bé, mentre era llop, l’home es quedava a l’aguait, jutjant i criticant i mentre era home, el llop feia el mateix. Per exemple, quan a l’home Harry se li acudia una bella pensada, quan tenia un sentiment profitós i noble o havia fet, diguem-ne, una bona obra, el llop ensenyava les dents i li feia veure amb sarcasmes cruels com n’era de ridícula per a una fera de l’estepa tota aquesta noble farsa. Ja que un llop, en el fons, sap prou bé el que li convé: córrer tot sol estepa enllà, de tant en tant emborratxar-se de sang o caçar una bona lloba. Així, des del punt de vista del llop, qualsevol acció humana resultava terriblement còmica o absurda, estúpida i vana. Succeïa el mateix, però, quan en Harry se sentia i es portava com un llop, quan ensenyava les dents i li venia aquell odi mortal cap als homes i llurs actituds i costums artificials i degenerats. Aleshores era la part humana qui es posava a l’aguait, vigilava el llop, el tractava d’animal i de bèstia, li espatllava i li amargava totes les alegries senzilles de la seva natura sana i salvatge de llop.

Aquesta era la situació del llop estepari i és fàcil imaginar que el pobre Harry no tenia, precisament, una vida agradable i feliç. Ara bé, tampoc no significa que hagués estat desmesuradament infeliç (tot i que a ell prou li ho semblava, com a tot home que es pensa que els seus sofriments són els pitjors). Això no s’hauria de dir de ningú. No portar dins d’un mateix cap llop tampoc no significa ser feliç. I fins la vida més infeliç té els seus moments de sol, les seves florestes de felicitat entre sorra i roquissar. I això també li passava al llop estepari. No podem negar que, en general, era molt infeliç i capaç, també, de fer infeliços els altres, sobretot si els estimava o n’era estimat Perquè tots els que el van arribar a estimar només en veien un aspecte. Alguns el van apreciar com a home fi, intel·ligent i original i quedaven horroritzats i decebuts quan, de sobte, els sortia el llop. I no se’n podien escapar perquè en Harry, com tothom, pretenia ser estimat globalment i no podia amagar o repudiar el llop en presència de qui l’estimava, ja que era massa important pera ell. Però també n’hi va haver que, en ell, estimaren precisament el llop, l’ésser lliure, salvatge, indomable, perillós i violent. Es quedaven lamentablement decebuts quan, de sobte, el llop salvatge i pervers se’ls apareixia com un home amb anhels de bondat i tendresa, amb ganes d’escoltar Mozart, de llegir versos, amb ideals plens d’humanitat. Aquests eren els més desenganyats i amoïnats d’aquesta manera, el llop estepari traspassava la seva pròpia duplicitat i la seva desavinença interior a tots aquells destins aliens que tocava.

Ara bé, qui creurà conèixer el llop estepari i poder-se imaginar la seva vida miserablement esquinçada va ben equivocat, no sap gairebé res de l’assumpte. No sap que (igual que tota regla té la seva excepció i que Déu prefereix de vegades un pecador a noranta-nou justos) en Harry també tenia les seves excepcions i els seus moments feliços; que, de tant en tant el llop o l’home podien viure, pensar i sentir tranquils i lliures dins seu; que, de vegades, encara que poc sovint, ambdós feien les paus i vivien en harmonia i, en comptes d’alternar la guàrdia, se sostenien mútuament i s’ajudaven. A la vida d’aquest home, com arreu del món, els costums, allò de cada dia, conegut i normal, semblaven no tenir altra finalitat que la de permetre, ocasionalment, uns segons de pausa, un trencament que deixés lloc a una cosa extraordinària, sorprenent o graciosa. Els desvagats ja poden anar rumiant si aquestes curtes i escasses hores de felicitat, tot equilibrant la balança entre felicitat i dolor, compensaven i mitigaven la difícil sort del llop estepari, o bé si la curta però intensa felicitat d’aquelles poques hores podia arribar a redimir tot el dolor amb un resultat positiu. El mateix llop sovint ho barrinava, eren els seus dies ociosos i inútils.

Aquí cal afegir-hi una cosa. Són molts els homes de la mena d’en Harry, concretament molts artistes. Són homes amb dos esperits, dos éssers; dins seu la cosa divina i la satànica, la sang materna i la paterna, la capacitat de felicitat i de dolor estan tan íntimament enemistades i barrejades com ho estaven el llop i l’home en el pobre Harry. Aquests homes de vida inquieta viuen unes intenses i belles experiències en llurs escassos moments de felicitat i l’escuma de la joia passatgera esquitxa, de vegades, tan alta i brillant per damunt el mar del dolor que el llampec de felicitat il·lumina els altres i els encisa. Així, les obres d’art esdevenen escuma preciosa i fugissera damunt el mar del dolor quan un home únic s’ha elevat, durant una hora, tant per damunt el seu dolor i el seu destí, quan la seva felicitat brilla com un estel i, a tots aquells que el veuen, els sembla un tros d’eternitat i llur propi somni de felicitat. Tots aquests homes, es diguin com es diguin llurs obres i proeses, no tenen, en realitat, cap vida veritable. Llur vida no té essència ni forma, ells no són herois, artistes o pensadors de la mateixa manera que altres són jutges, metges, sabaters o mestres, sinó que la vida els és un vaivé etern i dolorós, un esquinçar-se infeliç i lamentable; és esglaiadora i mancada de sentit si no s’està disposat a descobrir en cada experiència fets, pensaments i obres que brillin per damunt el caos d’aquest tipus de vida. Aquests homes solen arribar a la perillosa i esgarrifosa conclusió que tota vida humana no és més que un terrible error, un avortament violent i dissortat de la mare primera, un assaig irregular i frustrat de la natura. Poden arribar, però, a la conclusió contrària, que l’home no és un animal més o menys raonable sinó una criatura divina destinada a la immortalitat.

Cada ésser humà té les seves pròpies característiques, el seu segell, cadascun té els seus vicis i les seves virtuts, el seu pecat mortal. Corresponia al signe del llop estepari de ser un tipus noctàmbul. Els matins representaven el pitjor moment del dia, els temia i mai no li havien portat res de bo. Mai no havia estat feliç cap matí de la seva vida, mai no havia fet res de bo abans de migdia, ni hi havia tingut cap idea bona ni cap alegria. Només al llarg de la tarda s’anava escalfant i reviscolant i, en els seus dies bons, a entrada de fosc es tornava fecund, actiu i, de tant en tant, ardent i alegre. Això també estava relacionat amb la seva necessitat de solitud i d’independència. Ningú no ha tingut mai una necessitat d’independència tan pregona i apassionada. De jove, quan encara era pobre i prou que li costava guanyar-se el pa, s’estimava més passar gana i anar esparracat que no pas deixar perdre un bocinet d’independència. Mai no s’ha venut ni per diners ni per benestar, ni a dones ni a poderosos; cent cops ha menyspreat i bandejat, per protegir la seva llibertat, allò que als ulls de tots eren avantatges i fortuna. Cap idea no li era més odiosa i esgarrifosa que la de tenir un càrrec, haver de seguir una rutina diària o anual, obeir l’altra gent. Odiava a mort qualsevol despatx, notaria o oficina de col·locació i, per damunt de tot, li semblava insuportable estar tancat en una caserna. De totes se’n va poder escapolir, bé que sovint al preu de grans sacrificis. Aquesta era la seva força i la seva virtut, en això era inflexible i incorruptible, en això el seu tarannà funcionava de valent. Però aquesta virtut seva estava també íntimament lligada al seu sofriment i al seu destí. Li passava com a tothom: quan volia una cosa amb tota la força del seu ésser i l’anhelava amb obstinació l’aconseguia, però sense mesura, més potser del que calia. Allò que, de bon principi, era un somni i una felicitat es convertia després en el destí més amarg. El poderós sucumbeix al poder, el ric als diners, l’home servil a l’obediència, el luxuriós al plaer. I el llop estepari sucumbia a la seva independència. Havia aconseguit la seva fita, cada dia era més independent, no el manava ningú, no s’havia de sotmetre a ningú, ell sol decidia el que feia i el que deixava de fer. Perquè l’home fort aconsegueix sempre el que cerca amb afany veritable. Però, un cop assolida la seva llibertat, en Harry es va adonar que aquesta era com un mort, que estava sol, que el món l’ignorava d’una forma angoixant, que els homes ja no li importaven, ni tan sols ell mateix, que s’anava ofegant poca poc en un ambient cada vegada més enrarit per la manca de tracte i l’aïllament. Així anaven les coses, la soledat i la independència ja no eren una fal·lera, una finalitat, s’havien convertit en el seu destí, en una condemna. Havia vist acomplir-se el seu gran desig i no podia fer-se enrere. Ara ja no servia de res obrir els braços amb ganes i bona voluntat, disposat al compromís o a la companyia: ara el deixaven sol. I no era pas que fos odiós o antipàtic. Al contrari, tenia molts amics. Molts se l’estimaven. Arreu trobava simpatia i amabilitat, hom l’invitava, li feia regals, li escrivia cartes cordials. Però ningú no hi intimava realment, ningú no s’hi volia comprometre, ningú no volia ni podia compartir de debò la seva vida. L’envoltava, ara, un aire de soledat, una atmosfera immòbil, de rebuig al món, una incapacitat de relacionar-se, contra els quals res no podien fer ni la voluntat ni el deler. Aquesta era una de les característiques més importants de la seva vida.

Una altra característica era la de pertànyer a la classe dels suïcides. Hem d’aclarir que això seria fals si només entenem per suïcides aquells que realment es maten. I entre aquests n’hi ha molts que només ho són per casualitat, que no són necessàriament suïcides en essència. Entre els homes sense personalitat, sense un caràcter ni un destí fort, entre els homes corrents, els del ramat, n’hi ha alguns que se suïciden sense, però, pertànyer realment; per llur propi tarannà, a l’espècie dels suïcides. N’hi ha molts, en canvi, potser la majoria dels qui essencialment són suïcides, que, de fet, mai no es maten. El «suïcida» —i en Harry n’era un— no cal que visqui en una relació especialment intensa amb la mort; no cal ser cap suïcida per viure-hi. És característic del suïcida, però, considerar, amb raó o sense, el seu propi jo com un embrió de la natura, sospitós i atrevit, exposat a un perill extraordinari, com si estigués fent equilibris sobre l’estreta cornisa del precipici, on qualsevol empenta o desmai el podria fer caure daltabaix. La fatalitat d’aquesta mena d’homes es caracteritza pel fet que el suïcidi és llur forma més probable de morir o, almenys, ells s’ho creuen. Ara bé, aquest temperament, que quasi sempre pot detectar-se ja en la primera joventut i acompanya l’home tot al llarg de la seva vida, no pressuposa pas una vitalitat especialment dèbil. Tot al contrari, podem trobar entre els «suïcides» naturaleses extraordinàriament fermes, deleroses i àdhuc atrevides. Però, de la mateixa manera que hi ha naturaleses que amb la més petita afecció ja tenen febre, aquestes naturaleses que en diem suïcides i que solen ser molt susceptibles i sensibles, amb una mínima commoció ja se submergeixen intensament en la idea del suïcidi. Si tinguéssim una ciència amb prou empenta i responsabilitat per ocupar-se de l’home i no només dels mecanismes dels fenòmens vitals, si tinguéssim una veritable antropologia o psicologia, tothom entendria aquestes realitats.

Tot el que acabem de dir dels suïcides no deixa de ser, evidentment, molt superficial, no és més que psicologia, és a dir, una part de la física. Des d’un punt de vista metafísic, la cosa és ben diferent i també molt més clara ja que, sota aquest prisma, veiem els «suïcides» com si fossin víctimes d’un sentiment de culpabilitat degota la individuació, com unes ànimes que ja no cerquen llur propi perfeccionament i evolució, sinó llur dissolució, el retorn a la mare, a Déu, al Tot. Moltes d’aquestes naturaleses són absolutament incapaces de suïcidar-se de debò, perquè coneixen massa a fons llur pecat Però, per a nosaltres, no deixen de ser suïcides perquè cerquen la redempció en la mort i no en la vida, perquè estan disposats a eliminar-se i a abandonar-se, a dissoldre’s i a retornar al principi.

De la mateixa manera que qualsevol força pot convertir-se en debilitat (en determinades circumstàncies ha de ser així), el suïcida típic pot convertir el que semblava ser la seva debilitat en una força i un ajut, i sol fer-ho molt sovint. Aquest també era el cas d’en Harry, el llop estepari. Com mil més de la seva espècie, convertia la idea de tenir sempre obert el camí cap a la mort no només en una fantasia juvenil i melangiosa, sinó que se’n feia un consol i un ajut. Ja que cada commoció, cada dolor, cada situació difícil li despertava, immediatament, el desig d’escapar-se’n a través de la mort De mica en mica, però, d’aquesta tendència se’n va fer una filosofia al servei de la vida. La familiaritat amb la idea de tenir sempre obert el camí de la fugida li donava forces, encenia la seva curiositat per assaborir els dolors i les situacions difícils i, quan les coses li anaven malament del tot, podia dir, amb alegria ferotge i quasi sinistra: «¡M agradaria saber de debò quant pot arribar a suportar l’home! Quan abasti el límit de les meves forces, només em caldrà obrir la porta i ja seré fora». Molts suïcides en treuen forces extraordinàries, d’aquest pensament.

D’altra banda, tots els suïcides també estan acostumats a lluitar contra l’intent de matar-se. Tots saben prou bé, en algun raconet de la consciència, que el suïcidi és una sortida però també una fugida vergonyosa i il·legítima i que, en el fons, és més noble i més bonic deixar-se vèncer i matar per la vida que no pas per la pròpia mà El fet de saber-ho, aquesta mala consciència, molt semblant a la que té l’autosuficient, indueix la majoria dels «suïcides» a una lluita constant contra l’intent de matar-se. Com un cleptòman, lluita contra el seu vici. El llop estepari també coneixia prou bé aquesta lluita i s’hi havia enfrontat amb mil armes diferents. Finalment, a la ratlla dels quaranta-set anys, se li havia acudit una pensada afortunada, no mancada d’humor i que sovint l’havia de fer feliç. Havia decidit permetre’s el suïcidi el dia del seu cinquantè aniversari. Havia decidit atorgar-se, aquell dia, la llibertat d’emprendre o no la fugida, segons l’humor que tingués. Li podia passar qualsevol cosa: posar-se malalt, tornar-se pobre, passar penes i amargures…, ¡tot quedava delimitat, res no duraria més que uns pocs anys, mesos o dies, el nombre dels quals, a més, cada dia disminuïa! I, amb això, suportava molt més fàcilment uns mals de cap que, en altres temps, li haurien fet patir un llarg martiri, potser l’haguessin trasbalsat del tot. Quan, per la raó que fos, tot li anava pitjor, quan s’afegien a la desolació, a la solitud, a l’abandó de la seva vida nous sofriments i pèrdues, els podia dir: «¡Espereu dos anys i seré el vostre amo!». Llavors, amorosament, s’abandonava al plaer d’imaginar-se rebent al matí del seu cinquantè aniversari, les cartes i felicitacions mentre ell, segur de la navalla, s’acomiadaria de tots els dolors i tancaria la porta rere seu. Ja s’espavilarien pel seu compte la gota, les migranyes i el mal d’estómac.

Cal que expliquem encara un fenomen específic del llop estepari; ens referim a la seva relació tan especial amb la burgesia, i ho farem cercant-ne les lleis fonamentals. I tal com se’ns presenta aquesta relació seva amb tot allò que és «burgès», la prendrem com a punt de partida.

El llop estepari es pensava estar completament al marge del món burgès, puix que no havia conegut ni vida de família ni cap mena d’ambició social Se sentia, doncs, com una peça única; tan aviat era un ermità malaltís com un individu dotat excepcionalment, per damunt de totes les petites normes de la vida corrent. Menyspreava a consciència els burgesos i estava orgullós de no ser-ne. Però d’altra banda, en molts aspectes, bé n’era prou de burgès: tenia diners al banc i ajudava els parents pobres; si vestia d’una manera descurada, no deixava mai de ser prou decent per no cridar l’atenció; procurava viure en pau amb la policia, amb hisenda i altres poders per l’estil A més a més, sentia sempre una secreta enyorança envers el món de la petita burgesia, cap a les cases familiars, tranquil·les i decents, amb el jardinet ben net, les escales lluents i tota aquella atmosfera d’ordre i de decència. D’una banda, li agradava permetre’s petits vicis i extravagàncies, sentir-se que no era de cap manera burgès, com un excèntric o un geni i, d’altra banda, mai no s’allotjava ni vivia, per dir-ho així, a les províncies de la vida on ja no resta cap mena de burgesia. No es trobava de gust entre gent violenta o excepcional ni entre criminals o marginats. Es quedava a viure a la província dels burgesos, sempre en relació, encara que fos d’oposició i revolta, amb llurs normes i llur ambient. És clar que havia crescut amb una educació burgesa i n’havia conservat tota una sèrie de conceptes i costums. Si més no en teoria, no tenia res en contra de la prostitució, però hauria estat personalment incapaç de prendre’s seriosament una prostituta i considerar-la la seva igual Podia estimar com un germà el delinqüent polític, el revolucionari o el corruptor espiritual perseguits per l’Estat i per la societat, però no hauria sabut què fer amb un lladre o un assassí, sinó fos compadir-los com un bon burgès.

D’aquesta manera, una meitat de la seva forma de ser i d’actuar reconeixia i afirmava allò que l’altra meitat negava i combatia. Educat en una casa burgesa culta, amb severitat i bons costums, una part del seu ésser havia quedat vinculada a l’ordre d’aquest món, fins i tot quan ja se n’havia emancipat molt més del que sol passar a la burgesia i s’havia alliberat de feia temps, dels ideals i creences burgeses.

Car el «ser burgès», en la mesura que és un estat latent en la humanitat, no és res més que un intent de compensació, una tendència cap a un equilibri igualador entre els nombrosos extrems i els elements enfrontats de la conducta humana. Escollim un element qualsevol, per exemple la confrontació entre un sant i un perdulari, per tal de fer més entenedora la nostra exposició. L’home té la possibilitat de dedicar-se totalment a les coses espirituals, a l’aproximació a Déu, a l’ideal de santedat. Al revés, també té la possibilitat d’abandonar-se totalment a l’instint, al seu apetit sensual, de dedicar tots els seus afanys a la recerca del plaer momentani. El primer camí mena a la santedat, al martiri espiritual, al sacrifici per amor a Déu. L’altre mena a la disbauxa, al martiri de l’instint, al sacrifici per amor a la corrupció. El burgès procura viure en un centre ponderat entre ambdós extrems. Mai no s’abandonarà ni es lliurarà a l’embriaguesa però tampoc a l’ascesi, no serà mai cap màrtir però tampoc no acceptarà la seva anihilació; ben al contrari, el seu ideal no és la renúncia sinó l’exaltació del jo, els seus anhels no l’empenyen ni cap a la santedat ni cap a la banda oposada. L’absolut li és insuportable; vol servir Déu i l’embriaguesa alhora, ser virtuós i passar-s’ho bé a la terra, tot al mateix temps. En suma, intenta situar-se en un terme mig entre els diferents extrems, en una zona tranquil·la i agradable, sense torbonades violentes ni tempestes. Ho aconsegueix, per bé que a costa de la intensitat de vida i de sensacions que atorga una vida enfocada vers l’absolut i l’extrem. Ja que viure amb intensitat només es pot fer a costa del jo. I el burgès res no valora tant com el seu jo (bo i sent un jo força rudimentari). A costa de la intensitat obté salvaguarda i seguretat; en lloc de possessió de Déu, recull tranquil·litat de consciència; en lloc de plaer, benestar; en lloc de llibertat, comoditat; en lloc de brases incandescents, una temperatura agradable. El burgès és, doncs, per la seva natura, una criatura amb poca vitalitat, poruga, temorenca d’abandonar-se a si mateixa, fàcil de governar. Per això, ha substituït el poder per la majoria, la força per la llei, la responsabilitat per un sistema de votacions.

És evident que, tot i el seu gran nombre, aquest ésser dèbil i poruc no es pot sostenir i que, donades les seves característiques, no pot tenir cap altre paper al món que el d’un ramat d’ovelles enmig de llops vagabunds. Hem de reconèixer, però, que el burgès, si bé queda anul·lat per un govern de naturalesa forta, no mor mai i fins i tot, de vegades, sembla dominar el món. ¿Com pot ser? Ni el nombre dels seus ramats, ni la seva virtut, ni el seu sentit comú, ni tan sols la seva capacitat d’organització no el podran salvar del naufragi. Quan la intensitat de la vida està tan disminuïda, no hi ha cap remei al món que la pugui salvar. Però malgrat tot la burgesia viu, és forta i pròspera. ¿Per què?

Vet aquí la resposta. Gràcies als llops esteparis. En efecte, la força vital de la burgesia no recolza en les qualitats dels seus membres ordinaris, sinó en les dels seus innombrables outsiders que és capaç d’assimilar gràcies a la imprecisió i a l elasticitat dels seus propis ideals. Amb la burgesia conviuen un gran nombre de naturaleses fortes i salvatges. En Harry, el nostre llop estepari, n’és un exemple característic. Ell, un home amb una individualitat molt més desenvolupada que la que mai no pot arribar assolir un burgès; ell, que coneix les delícies de la meditació tant com les obscures alegries de l’odi envers els altres i envers ell mateix; ell que menysprea la llei, la virtut i el sentit comú, no deixa de ser, malgrat tot, presoner de la burgesia i no se’n pot escapolir. Així, al voltant del nucli de l’autèntica burgesia, trobem àmplies capes de la humanitat, milers de vides i intel·ligències, teòricament emancipades i cridades a una vida absoluta, però vinculades encara a la burgesia per uns sentiments puerils, en bona part contagiades per la debilitat de la seva intensitat vital; en certa forma, aferrades i adscrites a la burgesia, d’una manera o d’una altra, sotmeses al seu servei. Perquè la burgesia inverteix el principi dels poderosos: ¡Qui no està contra meu, està amb mi!

Examinem, sota aquest punt de vista, l’ànima del llop estepari Se’ns presenta com un home que, pel seu alt grau d individuació, es defineix com a no burgès, precisament perquè tot procés avançat d’individuació va en contra del jo i tendeix a la seva destrucció. Li hem trobat forts impulsos, tant vers la santedat com vers la disbauxa, però l’hem vist incapaç de fer el salt cap a l’espai obert i s’ha trobat atrapat a la pesantor maternal de l’astre burgès, per debilitat o indolència. Aquesta és la seva situació al món, aquesta la seva dependència. Gairebé tots els intel·lectuals, la gran majoria dels artistes, són d’aquesta mateixa mena. Entre ells, només els més forts aconsegueixen sortir de l’atmosfera de la terra burgesa i arribar al cosmos; tots els altres es resignen o arriben a un compromís, odien la burgesia tot i pertanyent-hi; l’enforteixen i la magnifiquen perquè estan obligats a acceptar-la per poder sobreviure. El destí d’aquestes vides, però, no arriba a ser tràgic, sinó que es queda en un infortuni i una malastrugança, l’infern on han de coure’s i on ha de créixer llur talent. Els pocs que aconsegueixen escapar-se’n troben l’absolut i sucumbeixen d’una forma admirable; aquests són els tràgics, llur nombre és escàs. Els altres, els que han quedat atrapats i, per llur talent, reben sovint els honors de la burgesia, a aquests els queda un tercer regne, un món imaginari però sobirà: l’humor. Els llops esteparis que no coneixen la pau, aquests màrtirs a qui ha estat negat l’impuls necessari per a la tragèdia, per a l’escapada vers l’espai estrellat, que se senten cridats envers l’absolut però no aconsegueixen viure-hi, a ells se’ls ofereix, quan llur intel·ligència ja s’ha fet forta i elàstica amb el dolor, el camí conciliador cap a l’humor. L’humor, d’una manera o d’una altra, sempre és burgès, encara que l’autèntic burgès no el pugui entendre. A la seva esfera imaginària, es realitza l’ideal enrevessat de tots els llops esteparis: s’hi fa possible no només una afirmació simultània de la santedat i de la disbauxa, la unió dels contraris, sinó fins i tot la inclusió del burgès en la mateixa afirmació. El posseït de Déu és capaç d’acceptar el criminal i viceversa; ambdós, però, com tots els altres éssers absoluts, no poden acceptar el terme mig, la tèbia neutralitat, la burgesia. Tan sols l’humor, el meravellós invent dels resignats en llur vocació de grandesa, dels quasi tràgics, dels infeliços més ben dotats, tan sols l’humor (potser el producte més peculiar i genial de la humanitat) aconsegueix l’impossible, ultrapassa i reconcilia tots els àmbits de l’essència humana amb les irradiacions del seu prisma. Tan sols l’humor és capaç de realitzar les estimables i tan sovint formulades exigències d’una elevada filosofia de la vida: viure al món com si no fos món, respectar la llei sense sotmetre-s’hi, posseir «com qui no posseís res», renunciar com qui no renuncia.

El llop estepari, al qual no li manquen dons ni disposicions, podria salvar-se si, en la confusió del seu infern, aconseguís acabar de coure i suar aquest beuratge màgic. Li queda un llarg camí a recórrer, però la possibilitat i l’esperança hi són. Qui se l’estimi, qui li tingui compassió, ha de desitjar-li aquesta salvació. Això, és clar, l’obligaria a romandre per sempre més dins la burgesia, però els seus sofriments esdevindrien més passadors, potser fructífers i tot. La seva relació d’amor i odi amb el món burgès hi perdria sentimentalisme i els seus lligams ja no li semblarien vergonyosos ni el farien patir.

Per aconseguir-ho, o potser tan sols per gosar finalment el salt mortal al buit el nostre llop estepari hauria d’enfrontar-se, d’una vegada, amb ell mateix, anar al fons del caos de la seva ànima i prendre consciència de si mateix. Descobriria la seva existència precària en tota la seva inalterabilitat i ja mai més no podria escapar, mitjançant consols sentimentalment filosòfics, de l’infern dels seus sofriments ni recaure, després, en les seves bauxes cegues de llop. L’home i el llop s’haurien d’encarar sense la màscara hipòcrita dels sentiments, nus l’un davant l’altre. I, llavors, o rebentarien i quedarien tots dos separats per sempre, la qual cosa significaria la fi del llop estepari, o s’unirien en un matrimoni de raó a la llum naixent de l’humor.

Un dia o altre, en Harry es pot trobar amb aquesta alternativa. Un dia o altre, gràcies a un dels nostres mirallets, gràcies a un encontre amb els immortals o, potser, gràcies al descobriment en un dels nostres teatres de màgia, potser es reconeixerà i trobarà allò que necessitava per alliberar la seva ànima desemparada. L’esperen centenars de possibilitats com aquestes, el seu destí les atrau irresistiblement Tots els marginats de la burgesia viuen a l’atmosfera d’aquestes possibilitats màgiques. Un no res en pot fer saltar l’espurna.

I tot això, en el fons, ho sap prou bé el llop estepari, malgrat no poder veure mai, així resumida, la seva biografia interior. Ell intueix la seva situació dins el gran edifici del món, intueix i coneix els immortals, intueix i tem la possibilitat de trobar-se ell mateix. Coneix l’existència d’aquell mirall on tanta falta li faria veure’s, on tanta por li fa veure’s.

Abans d’acabar aquest estudi cal que aclarim encara una última ficció, una fal·làcia fonamental. Totes les «explicacions, tota la psicologia, tots els intents de comprensió necessiten el suport de les teories, de les mitologies, de les mentides; i, al final de la seva exposició, un autor honrat no hauria de deixar mai d’aclarir, tant com pogués, aquestes mentides. Quan diem «dalt» o «baix», ja afirmem una cosa que exigeix explicació, perquè dalt i baix no existeixen sinó dins el pensament, com a abstraccions. El món no en sap res, de dalt o de baix.

Vist així, en una paraula, el «llop estepari» també és una ficció. Quan en Harry es veu ell mateix com un homellop, integrat per dues essències hostils i enfrontades, no és més que una mitologia simplista. En Harry no és cap homellop, i quan nosaltres miràvem d’interpretar, com si no ens n’adonéssim, les mentides que ell mateix s’havia inventat i es creia i el consideràvem com un ésser doble, un llop estepari, usàvem, amb l’esperança de fer-nos entendre millor, un engany que ara hem d’intentar aclarir.

La duplicitat llop i home, instint i intel·ligència, que en Harry usa per fer més entenedor el seu destí, és un simplisme groller, una violació de la veritat al servei d’una explicació plausible, però equivocada, de les contradiccions que aquest home troba en ell mateix i que considera font de tots els seus sofriments. En Harry descobreix, dintre seu, un «home», és a dir, un món de pensaments, sentiments i cultura, una naturalesa amansida i sublimada. Però hi troba també un «llop», és a dir, un món fosc d’instints, de salvatgia i crueltat, una naturalesa tosca, no gens sublimada. Malgrat aquesta partició, aparentment tan clara, del seu ésser en dues esferes enfrontades, de tant en tant ha experimentat com s’avenien momentàniament, per un instant de felicitat. Si, a cada moment de la seva vida, però, a cada una de les seves accions, de les seves sensacions, en Harry volgués determinar quin paper hi jugava l’home i quin el llop, immediatament es trobaria en un conflicte i es faria miques tota la seva bella teoria del llop. No hi ha home, ni el negre més primitiu, ni l’idiota, tan satisfactòriament senzill que el seu ésser pugui explicar-se com la suma de dos o tres elements principals. I pretendre explicar un home tan peculiar com en Harry mitjançant la duplicitat ingènua de llop i home és pueril i no porta enlloc. En Harry no consisteix en dues essències, sinó en cent, en mil. La seva vida (com la de qualsevol altre home) no oscil·la només entre dos pols, entre instint i intel·ligència o santedat i disbauxa, sinó entre mil, entre innombrables dualitats.

No ens ha d’estranyar, però, que un home tan culte i intel·ligent com en Harry pugui creure’s un «llop estepari», que pugui pretendre resumir tota la rica complexitat de la seva vida en una fórmula tan planera, brutal i primitiva. L’home té una capacitat intel·lectual limitada. Fins l’home més intel·ligent i instruït veu el món i ell mateix —¡sobretot ell mateix!— a través del vidre d’unes fórmules ingènues, simplistes i enganyoses. Perquè tot home sembla que té una necessitat innata i violenta d’entendre el seu jo com una unitat Aquesta il·lusió trontollarà sovint i força però sempre es revifarà. El jutge que mira als ulls l’assassí que té al davant, que durant un instant el sent parlar amb la seva pròpia veu (la del jutge) i descobreix dins seu totes les motivacions, capacitats i possibilitats de l’altre, una estona després torna a ser un de sol, a ser jutge, es refugia corrents en la closca del seu jo imaginari, fa el que ha de fer i condemna l’assassí a mort. Si unes ànimes prou ben dotades i delicades tenen el pressentiment de llur multiplicitat, si, com tan sols ho fan els genis, gosen trencar la il·lusòria unitat de la personalitat i veure’s com un feix complex de molts jos, només caldrà que ho expressin perquè la majoria els empresoni, constati llur esquizofrènia amb l’ajut de la ciència i protegeixi la humanitat d’haver de sentir el clam de veritat que surt de la boca d’aquests infeliços. Però, ¿per què hem de perdre el temps dient coses que qualsevol persona que pensi ja sap prou bé, i que no acostumen a expressar? Així, l’home que s’avança i obre la imaginària unitat del jo a una duplicitat és gairebé un geni, almenys, una excepció poc corrent i interessant. Ni el jo més ingenu no és una unitat, sinó un món dels més complexos, un petit univers estrellat, un caos de formes, de gradacions i situacions, d’herències i possibilitats. La tendència individual a considerar el propi caos com una unitat i a parlar del jo com d’un fenomen senzill, ben conformat i delimitat, aquest engany tan corrent sembla que és una necessitat per a tot home (fins per al millor), una exigència vital com respirar i menjar.

El punt de partida de l’engany és una senzilla transferència. El cos de l’home és una unitat; la seva ànima, mai. La literatura, àdhuc la més refinada, ens parla des de sempre de persones aparentment senceres, unitàries. De tota la literatura coneguda, els crítics i els especialistes solen preferir el drama, i amb raó, ja que ens ofereix (o oferia) majors possibilitats de representar el jo en la seva multiplicitat si no ho contradigués el fet groller que cada personatge del drama se’ns presenta com una unitat perquè ha d’anar encabit en un sol cos limitat i absolut. Una estètica ingènua preferirà, en canvi, el drama de caràcters perquè presenta cada figura com una unitat fàcil de reconèixer i ben especificada. Molt a poc a poc, i de lluny, aflora la idea que tot això no és potser més que una estètica superficial i barata, que ens equivoquem quan apliquem als nostres grans autors dramàtics els admirables conceptes de bellesa de l’antiguitat, conceptes que, per a nosaltres, no són innats sinó transferits. Perquè la bellesa antiga havia concebut la veritable ficció del jo, de la persona, sempre a partir d’un cos visible. A les literatures de l’antiga Índia no existeixen aquests conceptes; els herois de l’èpica índia no són persones sinó grups de persones, sèries d’encarnacions. Avui dia, a la literatura moderna, hi ha autors que, sense tenir-ne plena consciència, cerquen una representació de la multiplicitat de l’ànima darrere el vel del personatge i el caràcter. Qui vulgui percebre-ho ha de decidir-se d’una vegada a no considerar les figures d’aquesta literatura com a essències unitàries, sinó com a bocins, parts o aspectes diferents d’una unitat superior (potser l’ànima del poeta). Si ens mirem el Faust sota aquest punt de vista, d’en Faust, d’en Mefistòfil, de Wagner i de tots els altres, en podrem extreure una unitat, un hiperpersonatge i, en aquest nivell, que no és el de les figures aïllades, trobarem quelcom de l’essència real de l’ànima. Quan en Faust pronuncia aquella frase, tan citada per tots els mestres i tan temuda pels filisteus: «¡Ah, dues ànimes tinc al meu pit!», s’està oblidant d’en Mefistòfil i de tantes altres ànimes que, en realitat, té al pit. Al pit, el nostre llop estepari també creu tenir-hi dues ànimes (de llop i d’home) i se’n troba prou cohibit. És clar que el pit, el cos, sempre és un; les ànimes que hi viuen, en canvi, no són dues, ni cinc, són innombrables. L’home és com un bulb compost de cent capes, com un teixit compost de molts fils. Això ho sabien i n’eren ben conscients els savis de l’Àsia antiga, i el ioga budista va descobrir una tècnica especial per desemmascarar la il·lusió de la personalitat. El joc de la humanitat és divertit i complicat: Durant mil anys, l’Índia ha lluitat tant per desemmascarar la il·lusió com l’Occident per defensar-la i reforçar-la.

Si mirem, ara, el llop estepari sota aquest punt de vista, entendrem perquè pateix tanta causa de la seva absurda dualitat Ell creu com en Faust que dues ànimes ja són massa per a un sol pit i que el podrien esquinçar. Sabem, però, que és al revés, que en Harry maltracta i violenta la seva ànima en l’intent de reduir-la a aquesta imatge primitiva. Bo i essent un home molt culte, en Harry actua més o menys com un salvatge que no sabés comptar més enllà de dos. A una meitat d’ell mateix l’anomena home, a l’altra llop i creu que aquí s’acaba tot, que ha arribat al fons de la qüestió. A la meitat «home» hi entafora tot el que té d’intel·ligent, sublim o, almenys, cultivat, i a la meitat llop tot el que té d’instintiu, salvatge i caòtic. Però les coses de la vida no són tan senzilles com ens pensem ni tan grolleres com les expressem amb el nostre pobre llenguatge d’idiotes, i en Harry s’enganya doblement quan aplica aquest mètode primitiu del llop. En Harry, ens ho temem, considera d’«home» tota una regió de la seva ànima que no és, ni de bon tros, humana i atribueix al llop una part del seu ésser que va molt més enllà dels llops.

Com tants d’altres homes, en Harry creu saber prou bé què és l’home, quan, en el fons, no ho sap pas, per bé que sovint ho ha pressentit en somnis i en altres estats de consciència poc controlables. ¡Si no oblidés aquests pressentiments! ¡Si, almenys, se’ls fes seus tant com pogués! Perquè l’home no és una creació sòlida i estable (aquest era l’ideal de l’antigor, malgrat les intuïcions contràries dels seus savis). L’home, sobretot, és un assaig, una transició, no és més que un pont estret i perillós entre natura i esperit. Una decisió íntima l’empeny vers l’esperit, vers Déu; un anhel íntim el duu vers la naturalesa, vers la regressió a l’interior de la mare; entre ambdós poders, la seva vida trontolla i oscil·la angoixada. El concepte generalitzat d’«home» no és més que un fràgil convencionalisme burgès. Certs instints més grollers en són exclosos i malvistos, mentre que, obligatòriament, ha d’haver-hi una mica de consciència, de civilitat i de desbestialització; una mica d intel·ligència no sols és permesa, sinó més aviat reivindicada. Com l’ideal burgès, l’«home» convencional ve a ser un compromís, un intent ingenu i tímid de frustrar tant la mare Natural com el pare Esperit en la vehemència de llurs exigències i de fer-se un racó tebi entre ells dos. Per això, el burgès admet i permet el que en diu «personalitat», però, al mateix temps, la fa a mans d’aquell monstre que és l’«Estat» Moloc i es diverteix enfrontant-los. Per això, en l’actualitat el burgès crema l’heretge i penja el criminal a qui precisament demà mateix haurà d’erigir un monument.

Sabem que l’«home» no és una creació absoluta, sinó una exigència de l’esperit, una possibilitat llunyana, desitjada i temuda. Sabem també que aquells que avui van al patíbul i demà tindran un monument van fent el camí que hi porta a batzegades, amb grans turments i èxtasis; tot això ho sap, el nostre llop estepari. Ara bé, allò que ell anomena «home», en contraposició al seu «llop», en bona part no és més que l’«home» mediocre de la convenció burgesa. Ell no deixa d’intuir el camí cap a l’home veritable, cap als immortals; titubejant, hi fa unes passes minúscules i les paga amb greus sofriments, amb dolorosa solitud. En el fons, però, l’espanten aquesta exigència suprema, l’afirmació i l’acceptació d’aquest noble anhel espiritual d’esdevenir home, l’únic i difícil camí cap a la immortalitat. Sap prou bé que això el menarà a dolors pitjors, a la proscripció, a la renúncia definitiva, potser al patíbul i, per molt que a la fi del camí hi hagi una seductora immortalitat ell no està disposat a sofrir tants sofriments, a morir tantes morts. Pot ser més conscient que els burgesos del sentit que té esdevenir home, però no deixa de tancar els ulls. No vol saber que la dependència desesperada del jo, la negació desesperada de la mort és el camí més segur cap a la mort eterna, mentre que saber morir, suprimir hipocresies, renunciar al jo és el camí de la immortalitat Quan situa els seus ídols favorits, com Mozart, entre els immortals, no deixa de mirar-se’ls, en darrer terme, amb ulls de burgès. És capaç de raonar la perfecció d’un Mozart com ho faria un mestre d’escola, senzillament pel seu gran do musical, en comptes de fer-ho per la grandesa de la seva renúncia, la seva paciència en el sofriment, la seva indiferència davant els ideals burgesos i la seva resignació a la terrible solitud que redueix tota atmosfera burgesa a èter glaçat per als que sofreixen, per als que lluiten per esdevenir homes; talment la solitud de l’hort de Getsemaní.

De totes maneres, però, el nostre llop estepari ha descobert dins seu la dualitat fàustica, ha entès que la unitat de l’ànima no és inherent a la unitat del cos sinó que, en el millor dels casos, tot just ha emprès el camí de la llarga peregrinació cap a l’harmonia ideal. Ell voldria vèncer el llop de dins seu i ser un home del tot, o bé renunciar a l’home i viure, si més no com a llop, una vida unitària i coherent. És molt probable que mai no hagi observat, de la vora, cap llop de debò; aleshores potser hauria vist que les bèsties tampoc no tenen una vida unitària, que rere les formes belles i enèrgiques del cos també hi ha una multiplicitat d’anhels i situacions, que també el llop té els seus abismes, que el llop també pateix. Doncs no, l’home, amb el seu «retorn a la natura», ha emprès en realitat un camí errat, curull de dolors i sense cap esperança. En Harry mai no podrà convertir-se del tot en llop si ho arribés a aconseguir, veuria que tampoc el llop no és senzill ni rudimentari, sinó prou complex i embullat. El llop també té dues o més ànimes al seu pit de llop, i qui vulgui ser llop comet el mateix oblit que l’home d’aquella cançó que diu: «¡Feliç qui encara fos un infant!». El bon home simpàtic i sentimental que canta la infantesa feliç es deleix per tornar a la natura, a la innocència, als inicis, però ha oblidat del tot que els infants no en són, de feliços, que poden ser víctimes de molts conflictes, de moltes complicacions i dolors.

No hi ha camí de retorn ni al llop ni a l’infant. Al principi de les coses, no hi ha innocència ni ingenuïtat; tota cosa creada, per senzilla que sembli, ja és culpable, ja és complexa, ha estat llençada al riu brut de l’esdevenidor i mai, mai més no podrà nedar a contracorrent. El camí cap a la innocència, cap a allò no creat, cap a Déu, no va enrere sinó endavant, no va cap al llop o cap a l’infant sinó sempre endavant, més enllà de la culpa, sempre més a fons en l’esdevenir de l’home. I tu, pobre llop estepari, no trobaràs un ajut real ni en el suïcidi, hauràs de fer sencer el camí més llarg, dolorós i difícil de l’esdevenir humà, moltes vegades hauràs de multiplicar la teva duplicitat, de complicar la teva complexitat En lloc de reduir el teu món, de simplificar la teva ànima, l’hauràs d’eixamplar amb dolor i assumir sempre més món, al final el món sencer, per poder trobar la pau algun dia. És el camí que feren el Buda i tots els grans homes, els uns sabent-ho, els altres no, mentre l’aventura els era favorable. Tota naixença significa separació del Tot, significa limitació, segregació de Déu, dolorosa reencarnació. El retorn al Tot, la sublimació de la dolorosa individuació, esdevenir Déu significa haver eixamplat la pròpia ànima fins a fer-la, altra vegada, capaç d’abastar el Tot

No ens referim, aquí, als homes reconeguts per l’escola, l’economia nacional o l’estadística, ni als milions d’homes que corren pels carrers i que no tenen més valor que la sorra de la platja o els esquitxos d’un rompent; són substàncies, res més. No, ens referim aquí als homes en el sentit més noble, a la meta del llarg camí de l’esdevenir humà, als homes reials, als immortals. El geni no és tan escàs com sovint ens pot semblar; ara bé, tampoc és tan freqüent com diuen les històries de la literatura, les històries universals o, fins i tot, els diaris. El llop estepari, en Harry, podria ser, al nostre parer, prou genial per emprendre l’aventura de l’esdevenir humà, en comptes de cercar excuses lamentables en el seu estúpid llop estepari a cada dificultat que troba.

Tant ens estranya i ens desconsola que uns homes amb aquestes possibilitats es refugiïn en llops esteparis i en «¡Ah, dues ànimes!», com que, tan sovint, mostrin aquell amor covard vers la burgesia. Un home capaç de comprendre Buda, un home amb pressentiments dels paradisos i dels abismes de la humanitat no hauria de viure en un món dominat pel seny, la democràcia i la cultura burgesa. Només hi viu per covardia; i quan l’oprimeixen les seves dimensions, quan se li fa petita l’estreta estança burgesa, ho endossa al llop i no vol reconèixer que el llop és sovint allò que té de millor. De tot el que, en ell, és salvatge, en diu llop i ho considera dolent, perillós, esglai de burgès; però ell, que tanmateix es creu un artista refinat i amb sensibilitat, no pot veure que fora del llop, rere el llop, dins seu, hi viuen moltes coses; que no tot el que mossega és llop, que també hi ha la guineu, el drac, el tigre, el simi i l’ocell del paradís. Ni és capaç d’adonar-se que tot aquest món, tot aquest edèn replè d’éssers preciosos i esglaiadors, grans i petits, forts i dèbils, és ofegat i empresonat pel mite del llop, de la mateixa manera que, en ell, l’home de debò és ofegat i empresonat per l’home de les aparences, el burgès.

Imaginem un jardí amb centenars d’arbres, milers de flors, centenars de fruits i de verdures. Però si el jardiner d’aquest jardí no té altra noció de botànica que les de «comestible» i «mala herba», no sabrà què fer amb les nou desenes parts del jardí, arrencarà les flors més encisadores, serrarà els arbres més nobles o els odiarà i els mirarà de reüll És el que fa el llop estepari amb el miler de flors de la seva ànima. Tot el que no entra a les rúbriques d’«home» o de «llop» ni s’ho mira. ¿I què no li endossarà a l’«home»? Tot el que és covard, simiesc, estúpid i petit, mentre no sigui, concretament, cosa de llop, ho entafora a «home» i, de la mateixa manera, posa a la categoria de «llop» tot el que és fort i noble, senzillament perquè encara no ha aconseguit dominar-ho.

Acomiadem-nos d’en Harry, deixem-lo continuar sol el seu camí. Si ja estigués amb els immortals, si ja hagués arribat on el seu difícil camí el sembla portar, ¡amb quins ulls estranyats no veuria aquest anar i venir, aquest zig-zag indecís i salvatge de la seva trajectòria!, ¡com es divertiria fent riota d’aquest llop este-pari, mentre l’esperonava, el reptava i el planyia!

Després de llegir el tractat vaig recordar que, setmanes enrere, havia escrit, de nit, un poema una mica insòlit, precisament sobre el tema del llop estepari. El vaig buscar entre els munts de paper que inundaven el meu escriptori, el vaig trobar i el vaig llegir:

Jo, vell llop, trotant i trotant,

mentre el món de neu és cobert,

un corb he vist sortir volant,

¡cabirols, no n’hi ha al desert!

El cabirol l’amo amb delit,

si un de sol pogués albirar,

entre dents, urpes i neguit,

res millor no es pot devorar.

De tot cor me’n faria amant,

ses cuixes tendres libaria,

la sang en beuria, flamant,

sol, a la nit, udolaria.

Àdhuc la llebre em pot bastar,

la seva carn és dolça i càlida.

¿Des d’ara em cal acomiadar

tot allò que endolceix la vida?

Ma joventut ha anat fent via,

els ulls tinc tots esborronats,

anys fa que ha mort la meva aimia.

Vaig amb cabirols somiats,

troto i somio llebre ardent,

sento el fred, la nit d’hivernada,

abeuro amb neu el coll coent,

ma vida és tota endimoniada.



Així, doncs, tenia a les mans dos retrats meus; d’una banda, un autoretrat en versos carrinclons, trist i angoixat com jo mateix; d’altra banda, un retrat fred, pretesament objectiu, vist de fora estant i des de dalt, escrit per un tercer que en sap més, o potser menys, de mi que jo mateix. I alhora, tots dos retrats, els meus versos melangiosos i balbotejants i l’anàlisi intel·ligent d’autor desconegut, ambdós em feien mal, tenien raó, ambdós dibuixaven amb tota cruesa la meva existència desolada, mostraven clarament el caire insuportable i insostenible del meu present. Aquest llop estepari, hauria de morir, caldria que, ell mateix, posés fi a la seva odiosa existència…, o bé, hauria de canviar, dissolt en el foc mortal d’una nova autoanàlisi, caldria que s’arranqués la màscara i encetés una nova realització del jo. Ah, tot això no m’era nou ni desconegut, ja ho coneixia, més d’un cop ho havia experimentat, sempre als moments de major desesperació. I sempre, en aquesta aventura difícil i inquietant, el meu jo quedava esmicolat sacsejat i destrossat per poders infernals; cada cop m’havia traït i abandonat una part de la meva vida, d’entre les més esforçades i estimades. En una ocasió, vaig perdre el prestigi social i la fortuna i vaig haver d’aprendre a renunciar a l’estima dels qui sempre s’havien tret el barret davant meu. En una altra ocasió, en una sola nit s’esfondrà la meva vida de família; la meva dona, en un atac de follia, em féu fora de casa i del meu benestar, l’amor i la confiança, de sobte, s’havien convertit en odi i lluita a mort, els veïns em miraven amb compassió i menyspreu. Fou aleshores quan començà el meu aïllament. En una altra ocasió, encara, i això va ser més tard, després d’anys difícils i amargs, quan, en la més gran solitud i penosa disciplina, ja m’havia fet una vida nova, un ideal d’ascesi i espiritualitat, i havia retrobat una certa tranquil·litat i qualitat de vida, dedicant-me al pensament abstracte i a la meditació rigorosa, també s’esfondrà aquest sistema de vida i va perdre de cop tot el seu noble sentit. De nou em vaig trobar arrossegat per una fúria de viatges cansats arreu del món, s’amuntegaven nous sofriments i una nova culpabilitat. I, cada vegada, m’havia d’arrancar la màscara, s’havien d’esfondrar uns ideals abans d’anar a raure en aquest buit horrible, en aquest silenci i aquesta angoixa mortals, en aquest aïllament i manca de relacions, en aquest infern vacu i erm del desamor i la desesperació; tot allò que ara, altra vegada, jo havia de passar.

A cada una d’aquestes sotragades de la meva vida, en el fons, hi havia acabat guanyant alguna cosa, no ho puc pas negar: una mica de llibertat, d’intel·ligència, de profunditat, però també de solitud, d’incomprensió, de desencís. Vista amb ulls burgesos, després de cada sotragada la meva vida ha anat davallant, sempre cap a un major distanciament de tot allò que és normal, autoritzat i sa. Amb els anys, havia anat perdent respectabilitat, família i llar, em trobava exclòs de tot grup social, sol, sense ningú que m’estimés, amb molta gent que desconfiava de mi, en constants i amargs conflictes amb l’opinió pública i la moral. Bo i vivint en un marc burgès, en aquell món, no deixava de ser un estranger amb la meva manera de pensar i de sentir. Religió, pàtria, família, Estat, tot això ja no tenia per a mi cap valor ni m’interessava; la pedanteria de la ciència, de les corporacions o de les arts em fastiguejava. Als meus punts de vista, gustos i maneres de pensar que, temps enrere, m’havien fet passar per un home brillant, dotat i admirat, ja ningú no els feia cas, àdhuc se’n malfiaven. Si al llarg de mutacions doloroses he guanyat alguna cosa invisible i inapreciable, bé que ho he hagut de pagar prou car i, d’una sotragada a l’altra, la meva vida s’ha anat fent més dura i més difícil, més solitària i arriscada. De debò que no tenia cap motiu per desitjar prosseguir aquest camí que em duia a atmosferes sempre més enrarides, com aquell fum de la cançó de tardor de Nietzsche.

¡Prou que les coneixia, aquestes aventures, aquestes mutacions que el destí reserva per als seus fills més problemàtics i exigents, massa que les coneixia! Les coneixia com un caçador ambiciós però dissortat coneix les etapes de la cacera, com un vell agent de borsa coneix les etapes de l’especulació, dels guanys, de la inseguretat, de la indecisió i de la bancarrota. ¿Calia, de debò, que ho tornés a viure tot? ¿Altra vegada aquell suplici, aquella angoixa boja, les visions de la infàmia i la futilitat del propi jo, aquella por terrible de la derrota, de la mort? ¿No seria més intel·ligent i senzill estalviar-se la repetició de tants sofriments i tocar el dos? Sens dubte, seria més intel·ligent i més senzill. Digui el que digui dels «suïcides» el llibret del llop estepari, d’aquest o d’un altre comportament, ningú no em podrà privar del plaer d’estalviar-me, amb l’ajut del gas, de la navalla o de la pistola, la repetició del procés, perquè, realment, ja n’he assaborit prou i sovint l’amarg dolor. ¡No, mil dimonis, no hi ha poder al món que pugui exigir-me aguantar un cop més l’enfrontament amb mi mateix, aquell esglai mortal i una nova mutació; una reencarnació que no porta ni tan sols a la pau ni a la tranquil·litat, sinó a una constant autodestrucció i a noves mutacions! El suïcidi pot ser estúpid, covard o mesquí, pot no ser més que una escapatòria vulgar i ignominiosa; ara bé, qualsevol manera de sortir d’aquest molí de dolor, fins la més vergonyosa, sincerament, es feia desitjar i força. Aquí ja no hi valia la comèdia de noblesa i heroisme, aquí jo em trobava davant la senzilla alternativa d’un dolor petit i passatger o d’un sofriment infinit i abrasant com cap altre. Prou sovint, en la meva vida insensata i difícil, havia fet de noble Don Quixot, havia preferit l’honor a la comoditat, l’heroisme a la raó. ¡Ja n’hi ha prou, plego!

Per la finestra ja badallava el matí, un maleït matí de plom d’un dia emplujat d’hivern, quan finalment em vaig ficar al llit. M’hi vaig endur la decisió que havia pres. Però a l’últim moment, als darrers límits de la consciència abans d’adormir-me, se m’aparegué, com un llamp rapidíssim, aquell passatge meravellós del llibret del llop estepari que tractava dels «immortals». Al mateix temps vaig recordar que, més d’una vegada i, concretament, no feia pas gaire, m’havia sentit tan proper als immortals que podia assaborir tota llur saviesa serena, clara i optimista en un sol compàs de música antiga. La idea sorgí, brillà, desaparegué i la son, pesant com una muntanya, envaí el meu front.

Em vaig despertar cap a migdia i aviat vaig tornar a veure clara la situació; el llibre era damunt la taula de nit amb el vers i, des de la confusió dels últims esdeveniments de la meva vida, la meva decisió em contemplava amb serena simpatia, refermada pel son de la nit. No hi havia cap pressa, la meva decisió de morir no era un caprici del moment, era un fruit madur i consistent, que havia crescut i havia madurat a poc a poc, que el vent del destí gronxava suaument i que la pròxima ventada faria caure.

Tenia a la farmaciola un remei excel·lent contra el dolor, una preparació d’opi, especialment forta, que només usava en escasses ocasions i me n’abstenia sovint durant mesos; només prenia aquest narcòtic quan els dolors físics se’m feien insuportables. En una altra època de desesperació, me n’havia empassat una bona quantitat, suficient per matar sis homes i, tanmateix, no em vaig pas morir. Sí que em vaig adormir, certament; em vaig quedar unes quantes hores completament inconscient. Però, terriblement decebut, em van despertar unes violentes contraccions abdominals, vaig vomitar tot el verí sense gairebé adonar-me’n i vaig tornar a dormir. Fins l’endemà al migdia no em vaig despertar, amb una esgarrifosa serenitat, el cervell com cremat i buit, quasi sense records. Del verí no me’n quedaren rastres, fora d’un període d’insomni i d’unes molèsties a l’estómac.

Amb aquest mitjà, doncs, no hi podia comptar. Però vaig formular la meva decisió de la següent manera: tan bon punt com tornés a necessitar aquell preparat d’opi, em concediria permís per recórrer, no a la solució temporal, sinó a la definitiva, a la mort, amb bala o bé amb navalla. Amb això la situació quedava prou clara; esperar el meu cinquantè aniversari, tal com deia la còmica recepta del llibret del llop estepari, se’m feia massa llarg, encara faltaven dos anys; bé podia ser d’aquí a un any o un mes, bé podia ser demà; la porta quedava oberta.

No puc pas dir que la «decisió» canviés gaire la meva vida. Em féu una mica més independent davant les fatigues, una mica més abandonat al consum d’opi i de vi, una mica més curiós respecte a la meva capacitat d’aguant, això és tot. Les altres experiències d’aquella nit tingueren una repercussió més forta. Vaig tornar a llegir algun cop el Tractat del llop estepari, unes vegades amb devoció i agraïment, com si notés que el meu destí era sàviament conduït per un mag invisible, altres vegades amb sarcasme i menyspreu pel prosaisme del Tractat que, al meu parer, no entenia gens l’atmosfera i la tensió específiques de la meva vida. El que s’hi deia de llops esteparis i de suïcides podia ser prou bo i intel·ligent, vàlid per a l’espècie i l’espècimen, era una abstracció enginyosa. Em semblava, en canvi, que la meva persona, la meva ànima real, el meu destí exclusiu i únic no podien quedar retinguts de cap manera en una xarxa de malles tan amples.

Em preocupava, sobretot, aquella al·lucinació o visió de la paret de l’església, el prometedor anunci d’aquelles lletres lluminoses i dansarines que coincidia amb algunes al·lusions del Tractat. Per a mi, eren promeses de pes, els ecos d’aquell món estrany havien encès tota la meva curiositat; m’estava llargues hores capficat, barrinant-ho. I, llavors, l’advertència d’aquella inscripció se m’anava fent més i més precisa: «¡No pas per a qualsevol!» i «¡Només per a trastocats!». Bé devia estar trastocat i força allunyat de «qualsevol» perquè m’arribessin aquells ecos, perquè em parlessin des d’aquells àmbits. Déu meu, ¿no estava prou apartat, de feia temps, de la vida de qualsevol, de l’existència i del pensament de la gent normal; no estava, de feia temps, prou aïllat i trastocat? I tanmateix, íntimament, prou que sentia la crida, la invitació a trastocar-se, a deixar de banda la raó, els escrúpols, la burgesia, a dedicar-se completament al món submergit i sense llei de l’ànima, de la fantasia.

Un bon dia, després d’haver cercat en va, altra vegada, l’home del cartell per carrers i places i d’haver passat molts cops davant la paret, a l’aguait de la porteta invisible, vaig ensopegar amb un enterrament al barri de Sant Martí. Així que vaig veure les cares de dol dels que trotaven rere el taüt, se’m va acudir la idea: ¿On, en aquesta ciutat, en aquest món, viu l’home del qual pugui plorar la mort? ¿I on és l’home que podria plorar la meva? Hi havia l’Erika, és cert, la meva amant; però ja feia temps que vivíem una relació molt incoherent, ens vèiem poc, rarament sense baralles i, actualment, no sabia ni la seva adreça. De tant en tant em venia a veure o hi anava jo i, malgrat tot, havia quedat un lligam entre nosaltres, perquè ambdós som persones solitàries i complicades, perquè hi havia alguna cosa de les nostres ànimes i sofriments que ens emparentava. Però, ¿qui sap si no respiraria alleujada, si no se sentiria alliberada quan s’assabentaria de la meva mort? Vés a saber, tampoc no coneixia l’autenticitat dels meus propis sentiments. Hom ha de viure dins tot allò que és normal i possible per poder respondre aquesta mena de preguntes.

Mentrestant, i per caprici, m’havia unit a la comitiva i trotava seguint el dol cap al cementiri, un cementiri modern, de ciment, modèlic, amb crematori i altres luxes. El nostre mort, però, no el cremaren; deixaren el taüt davant d’un humil forat a terra. Vaig veure el capellà i la resta de voltors, tots ells empleats de la funerària, com intentaven donar a tota l’operació aparences de gran pompa i aflicció i, extenuats de tanta comèdia, trifulgues i fingiment, quedaven ridículs. Els vaig veure, amb els uniformes onejant, com lluitaven per ambientar el dol i obligar-lo a retre homenatge a Sa Majestat la Mort. Lluitaven en va, perquè ningú no plorava; el mort, aparentment, sobrava a tothom. Tampoc no hi havia ningú disposat a la pietat i, mentre el capellà els anava dient «estimats germans en Crist», les cares de botiguer taciturn d’aquells comerciants i mestres forners i les de llurs esposes miraven a terra amb desesperada serietat, cohibides i hipòcrites. No desitjaven res més sinó que s’acabés ben aviat aquella cerimònia desagradable. Quan va finalitzar, els dos germans en Crist que anaven davant donaren la mà a l’orador i, fregant-se les sabates a la gespa que tenien més a la vora, en tragueren el fang humit en el qual havien instal·lat el seu mort. Immediatament, les cares es tornaren normals i humanes. De sobte, em semblà que en coneixia un d’ells; semblava que era l’home del cartell, el que m’havia posat aquell llibret a les mans.

Just quan creia reconèixer-lo, es tombà, s’ajupí, preocupat pels seus pantalons negres que doblegà cerimoniosament per damunt de les sabates, i se n’anà ràpidament, amb el paraigua sota el braç. El vaig seguir, el vaig atrapar i el vaig saludar, però ell no va semblar reconèixer-me.

—¿Que no hi ha vetllada, avui? —li vaig preguntar tot intentant fer-li l’ullet, com fan els que comparteixen un secret. Però feia massa temps que no practicava aquesta mena de mímiques, amb la vida que portava, quasi havia arribat a oblidar l’ús de la paraula, i em vaig adonar que no havia fet més que una ganyota estúpida.

—¿Una vetllada? —remugà l’home, mirant-me com un estrany—. Aneu a l’«Àguila Negra», si en teniu necessitat.

De fet, no n’estava segur, que fos ell. Decebut, me’n vaig anar sense saber on, no tenia metes, ni afanys, ni obligacions. La vida tenia un gust massa amarg, sentia com l’avorriment, que anava empitjorant de feia temps, tocava fons, sentia com la vida m’excloïa i em rebutjava. Furiós, vaig recórrer la ciutat grisa, em semblava que tot feia pudor de terra humida i d’enterraments. ¡No, al voltant de la meva tomba no n’hi hauria ni un, d’aquests voltors amb vestit talar i sentimentals murmuris cristians! Ah, tant se val on mirés, tant se val el que pensés, enlloc no m’esperava cap satisfacció ni cap estímul, no trobava cap al·licient en res, tot feia pudor de consumisme podrit, de satisfacció mediocre i corrupta, tot era vell, gris, apàtic i feixuc. Déu meu, ¿com era possible? ¿Com havia pogut arribar en aquest punt, jo, el jove alat, el poeta, l’amic de les muses, el rodamón, l’idealista fervent? ¿Per quins camins lents i secrets havia arribat en aquesta paràlisi, en aquest odi contra mi i contra tothom, en aquest estrenyiment de tots els sentiments, en aquest fàstic profund i maligne, en aquest infern pudent de la buidor del cor i el desesper?

Davant la biblioteca vaig topar amb un professor jove amb el qual havia tingut, temps enrere, alguna conversa ocasional; fins i tot, durant la meva última estada a la ciutat, d’això ja fa uns anys, havia anat a casa seva més d’un cop per parlar amb ell de mitologia oriental, un tema que llavors m’interessava molt. L’erudit caminava en sentit contrari al meu, encarcarat i curt de vista, i em reconegué quan ja gairebé havia passat de llarg. S’abalançà sobre meu, ple de cordialitat, i jo, en el meu estat d’ànim lamentable, li ho vaig mig agrair. Se’l veia content i tot animat, em recordà detalls de les nostres conversacions d’aquells temps. M’assegurà que agraïa molt els meus estímuls i que sovint havia pensat en mi; de llavors ençà, rarament havia tingut amb els seus col·legues discussions tan animades i positives. Em preguntà des de quan era a la ciutat (vaig mentir: «de fa pocs dies») i per què no l’havia anat a veure. Me’l vaig mirar, aquell home atent amb cara de bondat i d’erudició, i vaig pensar que, en el fons, l’escena era ridícula; però com un gos afamat, vaig assaborir la mica d’escalfor, la glopada d’amor, el bocí d’estima. Corprès, el Llop estepari Harry reia sota el nas, se li omplia de saliva la boca seca i el sentimentalisme, a desgrat seu, l’obligava a doblegar l’espinada. Sí, tot sol·lícit vaig mentir dient que només hi estava de pas per qüestions d’estudis, que no em trobava prou bé, que, naturalment, si no fos per això, l’hauria anat a veure. I quan m’invità cordialment a passar plegats la vetllada, vaig acceptar agraït i li vaig donar records per a la seva dona; alhora, de tant parlar i somriure, em feien mal les galtes, que ja no estaven acostumades a aquests esforços. I mentre jo, en Harry Haller, era allà, al mig del carrer, sorprès i afalagat, deferent i dispost, somrient a aquell home amable amb cara de bondat i miopia, l’altre Harry també hi era, somrient i sorneguer, preguntant-se quin germà més estrany, retorçat i mentider que tenia. No feia ni dos minuts encara, maleïa furiós el món sencer i ara, al primer crit, a la primera salutació inofensiva d’un bon home respectable, ja deia que sí i amén, delirant d’emoció, i em rebolcava de plaer, com un garrí, en una mica d’afecte, d’atenció i de cordialitat. Davant aquell professor bon minyó, hi havia, doncs, tots dos Harrys, les dues figures extremadament antipàtiques, escarnint-se, espiant-se, escopint-se, l’un a l’altre i preguntant-se, com sempre feien en tals moments, si no era una pura bestiesa i una debilitat humana o bé, una especialitat personal del llop estepari, aquest egoisme sentimental, aquesta manca de caràcter, aquesta impuritat i senzillesa dels sentiments. Si la marranada és cosa humana i generalitzada, el meu menyspreu pel món ja podia gaudir-hi amb renovada empenta; si no era més que una debilitat meva personal, tindria un pretext per a una orgia de menyspreu cap a mi mateix.

Amb la baralla entre els dos Harrys, quasi em vaig oblidar del professor; de sobte, se’m va tornar a fer pesat i em vaig apressar a treure-me’l de sobre. Llarga estona em vaig quedar mirant com se n’anava per l’avinguda desfullada, amb el caminar bonàs i una mica ridícul d’un idealista, d’un home de fe. Dins meu el combat era violent i, tot encongint i estirant mecànicament els dits anquilosats per una artritis devastadora, vaig haver d’admetre que m’havia deixat ensarronar, que tenia posat al coll el dogal d’una invitació a sopar per a dos quarts de vuit, amb la corresponent obligació de ser cortès, de xerrar científicament i de contemplar la felicitat familiar d’un estrany. Furiós, me’n vaig anar cap a casa, em vaig servir conyac amb aigua per empassar-me les píndoles contra l’artritis i em vaig ajeure al sofà per intentar llegir. Quan finalment havia aconseguit llegir un moment El viatge de la Sofia des de Memel fins a Saxònia, un llibrot deliciós del segle divuit, vaig recordar de sobte la invitació, que encara no m’havia afaitat i que m’havia de vestir. ¡Déu sap perquè ho havia acceptat! ¡Vinga, Harry, aixeca’t, deixa el llibre, ensabona’t i grata’t la barbeta fins a fer-t’hi sang, vesteix-te i tingues paciència amb els homes! Tot ensabonant-me, recordava la fossa sòrdida i fangosa del cementiri on avui havien dipositat aquell desconegut i les cares crispades dels avorrits germans en Crist, però ni tan sols no me’n podia riure. Em semblava que allò era la fi, aquella fossa sòrdida i fangosa, amb el sermó estúpid i vergonyós d’aquell predicador, amb les cares estúpides i vergonyoses del dol reunit, amb el panorama desconsolat de creus i làpides de llautó i de marbre, amb tantes flors postisses de filferro i de vidre; allò no era només la fi d’aquell desconegut i ni tan sols només la meva, demà o demà passat, colgat, enterrat sota el fang de pusil·lanimitat i hipocresia dels assistents. Oh no, allò també era la fi de tots els nostres anhels, de tota la nostra cultura, de totes les nostres creences, de tot el nostre goig i plaer de viure, que ja estaven tots prou malalts i aviat hom els hauria també d’enterrar. El nostre univers cultural no era més que un cementiri, on Jesucrist i Sòcrates, Mozart i Haydn, el Dant i Goethe no eren més que noms mig esborrats sobre plaques de llautó rovellades, envoltades de vergonyosos i hipòcrites endolats que haurien pagat força per poder creure encara en aquelles plaques, sagrades per a ells en altre temps, i per trobar una paraula sincera i justa de condol i de desesperació davant la caiguda d’aquest món, quan no els quedava ja altra cosa a fer que rodejar-ne la tomba, tímids i sorneguers. De pura ràbia em vaig tornar a tallar al mateix lloc de sempre i vaig desinfectar la ferida, a més vaig haver de tornar-me a canviar el coll tacat que m’acabava de posar. No sabia ben bé per què feia tot allò, ja que no tenia les més mínimes ganes d’acudir a aquella invitació. Però una fracció d’en Harry tornava a fer comèdia, deia que el professor era un bon jan, es delia per una mica de perfum humà, de xerrameca i de sociabilitat, recordava la preciosa dona del professor, trobava prou engrescadora la perspectiva d’una vetllada amb amfitrions cordials i m’ajudà a enganxar-me un esparadrap a la cara, a vestir-me i a fer-me un nus de corbata decent i m’anà dissuadint, amb suavitat, de seguir el meu desig real i de quedar-me a casa. I, al mateix temps, pensava: així com ara jo em vesteixo i surto, vaig a cal professor i bescanvio amb ell compliments més o menys hipòcrites, tot sense voler-ho fer realment, així fa, viu i actua la majoria de la gent, cada dia, una hora rere l’altra; a la força i sense voler-ho fer realment van de visita, tenen les seves converses, es passen hores asseguts en oficines i despatxos, tot a la força, mecànicament i sense ganes, tot ho podria fer una màquina igual de bé, o podria no fer-se. És aquesta mecànica eterna i inexorable que els impedeix, com a mi també, una visió crítica de la pròpia vida, l’acceptació de llur estupidesa i frivolitat, de llur execrable i ridícula precarietat, de llur tristor desesperada i de llur eixutesa. Oh, la gent té raó, una infinita raó, de viure així, de jugar el joc i de perseguir-ne la transcendència, en comptes d’oposar resistència a la mecànica aclaparadora i mirar desesperadament cap al buit, com faig jo, home descarrilat. Quan, ocasionalment, en aquests apunts, menyspreo la gent i en faig befa, ¡no es cregui ningú que els carrego la culpa, que els acuso, que voldria fer responsables els altres de la meva pròpia misèria! ¡Jo, que he anat tan lluny, fins al límit de la vida, arran de la insondable tenebra, jo sóc injust i menteixo quan pretenc enganyar-me a mi mateix i als altres tot fent veure que encara estic dins la mecànica, que encara pertanyo al món noble dels infants i a llur joc inacabable!

En consonància amb això que he dit, la vetllada va ser meravellosa. Em vaig quedar un moment davant la casa, mirant cap a les finestres. Aquí, doncs, viu aquest home, vaig pensar, i va fent la seva feina, any rere any, llegeix i comenta textos a la recerca de relacions entre les mitologies del Pròxim Orient i l’Índia i n’és feliç, perquè creu en el valor de la seva tasca, creu en la ciència a la qual serveix, creu en el valor del saber pur, de l’enriquiment, perquè creu en el progrés, en el desenvolupament. Ell no ha viscut la guerra ni la commoció que les teories d’Einstein significaren per als fonaments de tot el pensament anterior (es pensa que això només afecta els matemàtics), no veu com, al seu voltant, s’està preparant la pròxima guerra, creu que els jueus i els comunistes són odiosos, és com un infant bo, inconscient i feliç que es fa l’important; és francament envejable. Vaig agafar embranzida i vaig entrar. M’obrí una minyona amb davantal blanc i, mentre no sé pas com endevinava el lloc exacte on deixava el meu barret i l’abric, em conduí a una sala lluminosa i tèbia i em va pregar que esperés. En lloc de resar una avemaria o de fer la dormideta, vaig agafar, amb ganes de jugar, l’objecte que tenia més a mà. Era un quadret emmarcat, posat sobre una taula rodona i que es mantenia dret gràcies a una llengüeta de cartró rígid. Era un gravat que representava Goethe com un home vell, ple de caràcter i amb un pentinat genial, amb una cara de faccions boniques on no mancaven els famosos ulls de foc ni el tret lleugerament cortesà i dissimulat de solitud i tragèdia que l’artista havia cuidat tant. Havia reeixit, sense minvar-ne la pregonesa, a dotar aquest vell demoníac d’uns trets d’autodomini i integritat, mig professorals mig teatrals, i a plasmar el retrat d’un home gran realment bell, que podia enriquir la decoració de qualsevol casa burgesa. Probablement aquest quadre no era pitjor que la resta de quadres de la mateixa mena, obres d’artesans diligents, retrats de sants, apòstols, herois, homes de pensament o d’estat; potser només em molestà un cert virtuosisme pretensiós. Sigui com sigui, aquesta presumptuosa representació del vell Goethe avui que ja estava prou empipat i amoïnat, em féu realment l’efecte d’una dissonància fatal i agressiva. Vaig notar que aquest no era un lloc per a mi. Aquesta era una casa per a mestres de gran estil i per a glòries nacionals, no per a cap llop estepari.

Si, en aquell moment, hagués entrat l’amo de la casa, potser hauria aconseguit batre’m en retirada amb alguna excusa acceptable. Però entrà la seva dona i em vaig sotmetre al destí, tot i que pressentia algun desastre. Ens saludàrem i sorgiren noves dissonàncies. La dona em felicità pel meu bon aspecte, quan jo sabia prou bé que havia envellit molt als darrers anys, d’ençà de la nostra última trobada; el dolor dels meus dits artrítics, quan em donà la mà, m’ho havia recordat fatalment. Sí, i a més em preguntà com estava la meva dona estimada, i vaig haver-li de dir que la meva dona m’havia deixat, que el matrimoni s’havia dissolt. Ens posàrem contents de veure entrar el professor. Ell també em saludà afectuosament i l’ambigüitat i la ridiculesa de la situació es traduïren en l’expressió més encantadora que hom pogués imaginar. Duia un diari a les mans, el full al qual estava subscrit, un diari del partit militarista i bel·licista i, després de donar-me la mà, l’assenyalà i comentà que hi parlaven d’algun cosí meu, un tal Haller, publicista, que devia ser una galifardeu i un mal patriota, que semblava haver fet befa del Kàiser i haver declarat que la seva pàtria no seria menys culpable de l’inici de la guerra que els països enemics. ¡Quina mena d’individu devia ser! Ah, però aquí el brètol ja tenia allò que es mereixia: la redacció havia despatxat aquest paràsit prou enèrgicament i el posà a la picota. Amb tot, passàrem a un altre tema quan s’adonà que aquest no m’interessava; cap d’ells dos no hi veieren, ni de bon tros, la possibilitat que aquell monstre pogués seure davant seu, i era ben bé així, el monstre era jo mateix. ¡Però, per què fer soroll i esverar la gent! Vaig riure per dins, però donant ja per perduda l’esperança que em passés res d’agradable, aquell vespre. Recordo perfectament aquell moment. En aquell precís moment, mentre el professor parlava del Haller traïdor de la pàtria, cristal·litzava en mi la sensació fatal de depressió i desesper que se m’havia anat acumulant des de l’escena de l’enterrament, que havia anat augmentant com una opressió desoladora, com un desfici físic (al baix ventre), com un sentiment sufocant i anguniós de fatalitat. Sentia que hi havia un parany preparat per a mi, que un perill se m’acostava pel darrere. Per sort, anunciaren que el sopar era a punt. Anàrem al menjador i, mentre jo m’afanyava a dir i a preguntar coses innocents, menjava més que no tinc per costum i m’anava trobant cada cop més malament. «Déu meu —pensava constantment—, ¿i per què ens hem de corsecar d’aquesta manera?» Notava clarament que els meus amfitrions tampoc no s’ho passaven gaire bé, que llur jovialitat també els costava, potser era jo qui els cohibia, o potser hi havia mala maror en aquella casa. Em preguntaren tot de coses que no podia contestar amb franquesa i, aviat, em vaig trobar ben embolicat, havia de lluitar contra la nàusea a cada mot. A la fi, per despistar, vaig parlar de l’enterrament, al qual havia assistit el mateix dia. Però no trobava el to, les meves sortides humorístiques desafinaven, ens distanciàvem cada cop més, dins meu reia el llop estepari amb cruiximent de dents, i durant la sobretaula ja estàvem tots tres callats.

Tornàrem a la primera sala per prendre cafè i una copeta, això, potser, ens ajudaria una mica. Però tornava a tenir davant els ulls el príncep dels poetes, tot i que l’havien apartat al damunt d’una calaixera. No me’n sabia estar i, tot i que no deixava de sentir dins meu les veus que em prevenien, el vaig tornar a agafar i vaig començar a escometre’l. M’obsessionava la sensació que la situació era insuportable, que havia d’aconseguir abrandar els meus amfitrions, engrescar-los i imposar-los el meu to o, si no, provocar una explosió general.

—¡Esperem —vaig dir— que Goethe no fos així de debò! ¡Aquesta presumpció i aquest posat de noblesa, aquesta dignitat que coqueteja amb la respectable concurrència i aquest món de sentimentalisme encisador sota una capa de masclisme! És clar que se li poden reprotxar moltes coses, jo mateix sovint n’he retret un munt als vells presumits, però representar-lo així, no, ja és anar massa lluny.

La mestressa acabà de servir el cafè amb una expressió de profunda angúnia i s’apressà a sortir de la sala. El seu marit, mig cohibit i mig reprovador, m’explicà que el retrat de Goethe pertanyia a la seva dona i que ella li professava un amor especial.

—I, encara que tinguéssiu objectivament raó, cosa que, a més, discuteixo, no us podeu expressar tan grollerament —va afegir.

—Teniu tota la raó —vaig admetre—. És un costum meu, ben funest, un vici, això d’escollir sempre l’expressió més grollera, cosa que, d’altra banda, també feia Goethe en els seus bons moments. Aquest Goethe de saló, empalagós i aburgesat, evidentment, mai no hagués emprat una grolleria tan autèntica i directa. Us prego, a vós i a la vostra dona, que em perdoneu; digueu-li, si us plau, que sóc esquizofrènic. Permeteu-me, també, de retirar-me.

El pobre home, perplex, encara hi posà alguna objecció, tornà a recordar com havien estat de boniques i interessants les nostres antigues converses, sí, que les meves conjectures sobre Mitra i Krishna li havien causat, llavors, un fort impacte i que ell havia esperat que també avui… i així successivament. Li vaig donar les gràcies dient que aquestes eren paraules molt amables, però que, malauradament, havia perdut tota mena d’interès per Krishna i fins per les conversacions científiques. Li vaig confessar que aquell vespre, li havia mentit més d’una vegada, que no era ací, a la ciutat, per exemple, de feia dies, sinó de feia molts mesos, però que vivia totalment sol i no estava gens preparat per al tracte amb gent de casa bona, més que res perquè sempre estava de molt mal humor i patia de la gota i, a més, perquè anava begut una gran part del temps. Per fer taula rasa i no passar per mentider, li vaig haver d’explicar encara a aquell honorable senyor que ell, avui, m’havia ofès molt. Havia fet seva la resposta estúpida i cretina d’un diari reaccionari a les opinions d’en Haller, cosa més digna d’un oficialet desocupat que d’un erudit. Aquell «galifardeu» mal patriota era jo mateix i tot aniria millor al nostre país i al món si, almenys, el parell d’individus que encara són capaços de pensar professessin l’amor a la raó i a la pau, en lloc de fer cap, cecs i obsessionats, de dret a una nova guerra. Vet-ho aquí, i que Déu ens empari.

Sense dir res més, em vaig aixecar, em vaig acomiadar de Goethe i del professor, vaig arrabassar les meves coses del penjador de fora i vaig fugir. Dins l’ànima, el llop pervers bramava com un boig, s’hi esdevenia una escena violentíssima entre els dos Harrys. De seguida ho vaig veure ben clar: aquesta vetllada desagradable tenia molta més transcendència per a mi que no per a l’indignat professor. Per a ell era una decepció i una enrabiada; per a mi, en canvi, significava un últim fracàs, l’última fugida, significava el meu comiat del món burgès, moral i cultivat, era un triomf absolut del llop estepari. A més, era el comiat del que fuig vençut, una declaració de la pròpia fallida, un comiat sense remissió, sense consideració, sense humor. M’havia acomiadat del meu món i de la meva pàtria, de la burgesia, dels bons costums i de l’erudició igual com s’acomiada del rostit de porc el que té una úlcera a l’estómac. Furiós i tristíssim, caminava sota els fanals. ¡Quin dia més desconsolat, vergonyós i dolent el d’avui, del matí fins al vespre, del cementiri fins a l’escena a cal professor! ¿Per què? ¿Per a què? ¿Tenia cap sentit anar aguantant més dies com aquest, anar menjant més sopes d’aquestes? ¡No! I així, aquesta nit, posaria fi a la comèdia. ¡Torna a casa, Harry, i talla’t el coll! Ja fa prou temps que esperes.

Caminava pel carrer sense rumb, envaït per la misèria. És clar que havia estat una estupidesa per part meva escopir sobre la decoració de la sala d’aquella bona gent, una estupidesa i una grolleria, però jo no podia i no vaig poder actuar d’una altra manera, no podia suportar més aquesta vida mansa, hipòcrita i formal. I com que, segons em semblava, tampoc podia suportar més la solitud, com que la meva pròpia companyia també se m’havia fet del tot odiosa i fastigosa, com que em consumia i m’ofegava en la buidor del meu infern, ¿quina sortida em quedava? Cap. ¡Oh, pare i mare, oh, foc sagrat i llunyà de la meva joventut, oh, les mil joies, feines i objectius de la meva vida! No me n’havia quedat res, ni tan sols el penediment, només fàstic i dolor. Em semblava que no m’havia fet mai tant de mal com ara el senzill fet de viure.

En un desolat tavernot del raval, vaig descansar un moment i vaig beure conyac amb aigua. Esperonat pel dimoni, vaig continuar amunt i avall, pels carrers costeruts i sinuosos de la ciutat vella, al llarg de les avingudes, perla plaça de l’estació. ¡Viatjar!, vaig pensar, i vaig entrar a l’estació per mirar els horaris exposats. Vaig beure una mica de vi, tot intentant reflexionar. Cada cop més a prop, més nítid, anava veient el fantasma que tant temia. ¡Era el fet de tornar a casa, a la meva habitació, i de romandre-hi quiet davant el desesper! Encara que m’estigués moltes més hores donant voltes, no me n’escaparia, de retrobar la meva porta, la taula amb els llibres, el sofà amb el retrat de l’Erika al damunt, ni del moment en què hauria d’esmolar la navalla i tallar-me el coll. Aquesta imatge se m’anava fent més i més clara, i cada cop més clara, amb el cor bategant-me violentament, sentia la por de totes les pors: ¡el terror de la mort! Sí, jo tenia una por esgarrifosa de la mort. ¡Malgrat no veure-hi cap més sortida, malgrat ser presoner del fàstic, del sofriment i de la desesperació, malgrat no quedar-me ja cap atractiu ni res que em pogués donar joia o esperança, m’horroritzava, d’una forma indescriptible, l’execució, l’últim moment, el tall obert i fred a la pròpia carn!

No veia cap camí per eludir allò que tanta por em feia. En la lluita entre desesperació i covardia, avui, potser també, venceria la covardia, i demà i cada dia tindria davant meu, novament, la desesperació, incrementada pel meu propi menyspreu. Aniria agafant la navalla i la tornaria a deixar fins que un bon dia ho acabés fent. Doncs, ¡millor que sigui avui mateix! Amb seny, intentava animar-me com si fos un nen aterrit, però el nen no escoltava, s’escapolia, volia viure. Inquiet, se m’enduia a través de la ciutat. Anava fent grans marrades entorn de casa meva, sempre amb la idea de tornar-hi, sempre posposant-ho. Ací i allà anava fent el ronsa en una taverna, el temps d’un got, de dos, altre cop foragitat enllà, en el gran cercle entorn de la meta, cap a la navalla, cap a la mort. Cansadíssim, m’asseia una estona en un banc, a la vora d’una font, en un guarda-rodes, sentia els batecs del meu cor, m’eixugava la suor del front, continuava, prenyat d’una basarda mortal, d’una ànsia vacil·lant de viure.

Ja avançada la nit, vaig anar a parar en una barriada aïllada que coneixia ben poc, en una taverna on, rere les finestres, ressonava molt forta una música de ball. Damunt la porta, quan hi entrava, vaig llegir una vella placa: l’«Àguila Negra». A dins hi havia diversió, xivarri, fum, tuf de vi i crits; a la sala interior hi havia ballaruga i era des d’on bramulava la música. Em vaig quedar a la sala del davant on la gent anava vestida amb senzillesa, alguns pobrament, mentre que al saló de ball hom hi podia entrellucar alguna elegància. Empès per la gent, vaig anar a parar en una taula prop del taulell, una noia pàl·lida i bonica seia al banc de la paret, amb un vestidet lleuger molt escotat i una flor pansida als cabells. En veure’m arribar, la noia em mirà atentament i cordial i, somrient, s’enretirà una mica per fer-me lloc.

—¿Que puc seure? —vaig preguntar, tot asseient-me al seu costat.

—És clar que pots —va dir ella—, ¿qui ets tu?

—Gràcies —vaig respondre—, m’és impossible tornar a casa, no puc, no puc, em vull quedar aquí, al costat vostre, si m’ho permeteu. No, no puc tornar a casa.

Va fer que sí amb el cap, com si em comprengués, i, mentre ho feia, vaig veure el rínxol que li queia del front fins a l’orella i vaig observar que la flor, pansida, era una camèlia. A l’altra banda ressonava la música, a la barra les cambreres cridaven a corre-cuita llurs encàrrecs.

—Queda’t, doncs —va dir ella amb una veu que em confortà—. ¿I per què no pots tornar a casa?

—No puc. A casa m’espera alguna cosa; no, no puc, és massa espantós.

—Doncs deixa que esperi i queda’t aquí. Vinga, comença per eixugar-te les ulleres, que quasi no t’hi veus. Apa, dóna’m el mocador. ¿I què beurem? ¿Borgonya?

M’eixugà les ulleres; ara la podia veure clarament, el seu rostre enèrgic i pàl·lid amb la boca pintada de color de sang, els ulls gris clar, el front llis i fred, el rínxol curt i tibant sobre l’orella. M’acollia amb bondat i un pèl d’ironia, encarregà el vi, brindà amb mi i, ensems, se’m mirà les sabates.

—¡Déu meu!, ¿d’on vens? Sembla com si haguessis vingut caminant des de París. Així no s’hi ve, al ball. Vaig dir sí i no, vaig riure una mica, la deixava parlar. M’agradava força i n’estava meravellat, perquè fins ara sempre havia evitat les noies d’aquesta mena i me les mirava amb recel. I ella, en aquest moment, era exactament el que necessitava; oh, i ho ha continuat sent a totes hores, de llavors ençà. Em tractava amb els miraments que necessitava, amb la ironia que necessitava. Encarregà un entrepà i em manà que me’l mengés, em serví vi i m’ordenà beure’n un glop, però no massa de pressa. Després aplaudí la meva docilitat.

—Bon xicot —digué, encoratjadora—, no m’ho fas gens difícil. ¿Què ens hi juguem, que fa molt d’ençà de l’última vegada que has hagut d’obeir?

—Sí, vós guanyeu la juguesca. ¿I com ho sabeu, això?

—No és cap màgia. Obeir és com menjar i beure, qui no ho ha tastat durant molt de temps, no li ve d’aquí. ¿És veritat, no? ¿Oi que t’agrada obeir-me?

—I tant que sí. Ho sabeu tot.

—M’ho poses fàcil. Amic meu, potser també et podria dir què és el que t’espera a casa i que et fa tanta basarda. Però prou que ho saps, no cal que en parlem, ¿fet? ¡Quina bajanada! Si un es vol penjar, doncs bé, es penja de debò, prou que tindrà els seus motius. Si continua vivint, només cal que es preocupi per la vida. ¡Mira si és senzill!

—¡Oh —vaig protestar—, si fos tan fàcil! ¡Per Déu, prou me n’he preocupat, jo, per la vida, i no m’ha servit de res! Potser sí que és difícil penjar-se, no ho sé. ¡Però viure és molt, molt més difícil! ¡Déu ho sap, si n’és, de difícil!

—Ara veuràs que és un joc d’infants. L’arrencada ja l’hem feta: tens les ulleres netes, has menjat, has begut. Ara anirem a raspallar-te una mica els pantalons i les sabates, que bé que els fa falta. I després ballaràs un shimmy amb mi.

—¿Veieu —vaig cridar amb fervor— com jo tenia raó? Res no em sap tan greu com no poder complir una de les vostres ordres. Però aquesta no la podré pas complir. No en sé, de ballar shimmy, ni valsos ni polques, o com se diguin aquestes coses, mai de la vida no he après a ballar. ¿Ho veieu, ara, que no tot és tan senzill com us penseu?

La noia preciosa somrigué amb aquells llavis de color de sang i brandà aquell cap enèrgic, pentinat com de xicot. Mirant-me-la, vaig voler-li veure una semblança amb la Rosa Kreisler, el meu primer amor d’adolescent, però aquesta era morena i amb cabells foscos. No, no sabia pas qui em recordava aquesta noia desconeguda, tan sols que era una cosa de la meva primera joventut, de la meva adolescència.

—¡A poc a poc —digué—, a poc a poc! ¿No en saps gens, de ballar? ¿Segur que no? ¿Ni un onestep? ¡I t’atreveixes a dir que la vida t’ha costat Déu sap quines fatigues! M’has ben enredada, minyó, això no es fa, a la teva edat. ¿Com pots dir que la vida t’ha costat tant, si no saps ni ballar?

—¡Si és que no en puc pas saber! No n’he après mai.

Ella reia.

—Però a llegir i a escriure, bé n’has après, ¿no?, i a calcular i, probablement, també saps llatí i francès i coses d’aquestes. M’hi jugo el que vulguis que t’has passat deu o dotze anys a l’escola, que has continuat estudiant, que, fins i tot, potser tens un doctorat i que saps xinès o espanyol. ¿És o no és? És clar que sí. ¡Ara bé, una mica de temps i diners per a un parell de classes de ball, no els has esmerçat mai! ¡I ara!

—Van ser els meus pares —em vaig justificar—, ells em van fer aprendre llatí i grec i la resta. Però no em van deixar aprendre a ballar, a casa no era moda, els meus pares mateixos no havien ballat mai.

Em mirava molt fredament, amb un menyspreu absolut, i una altra vegada el seu rostre expressà una cosa que em recordava els temps llunyans de la meva joventut.

—Doncs bé, els teus pares en tindran la culpa! ¿Que potser els has preguntat si, aquest vespre, podies venir a l’«Aguila Negra»? ¿Ho has fet? ¿Dius que fa temps que són morts? ¡I doncs! Si, de jove, per pura docilitat, no has volgut aprendre a ballar, ¡és cosa teva! Tampoc no m’ho acabo de creure, que en aquella època fossis un nen model. Però, després, ¿què has fet, doncs, tots aquests anys?

—Ah —vaig confessar—, no ho sé ni jo. He anat estudiant, tocant música, llegint llibres, escrivint-ne, viatjant.

—¡Sí que tens bona opinió de la vida! ¿Has fet sempre coses difícils i complicades i no n’has après cap de senzilla? ¿Que no tenies temps? ¿O no en tenies ganes? És cosa teva… gràcies a Déu, no sóc ta mare. Però fer veure que ho has experimentat tot sense treure’n cap benefici, ¡no, no s’hi val!

—¡No em renyeu! —vaig pregar—. Ja sé, que estic boig.

—¡Ah, no, no em vinguis amb romanços! ¡No ho estàs pas, de boig, senyor professor; per a mi, n’estàs massa poc i tot, de boig! Em sembla que ets molt intel·ligent, però d’una manera estúpida, ben bé com un professor. ¡Vinga, menja un altre panet! Després ja em continuaràs explicant coses.

Em féu portar un altre panet, hi posà una mica de sal, una mica de mostassa, se’n tallà un trosset i em manà que mengés. Vaig menjar. Hauria fet tot el que m’hagués manat, tot menys ballar. Era tan bo obeir algú, seure al costat d’algú que fes preguntes, que et donés ordres i et reptés. Si, un parell d’hores abans, ho haguessin fet el professor i la seva dona, m’hauria estalviat moltes coses. ¡Però no, ja estava bé així, si no, hi hauria sortit perdent!

—¿Com et dius, ben mirat? —preguntà de sobte.

—Harry.

—¿Harry? ¡Un nom de criatura! I ets una criatura, Harry, malgrat el parell de clapes grises dels cabells. Ets una criatura i necessitaries algú que et vigilés una mica. De ballar, ja no en parlo. ¡Mira com vas pentinat! ¿No tens cap dona, cap amant?

—Ja no en tinc, de dona, ens vàrem separar. D’amant, sí que en tinc una, però no viu pas aquí, només la veig molt de tant en tant, no ens entenem massa bé.

Va xiular baixet, entre dents.

—Deus ser un senyor prou difícil perquè cap dona es quedi amb tu. Però digues, ¿què passava, d’especial, aquesta nit, perquè correguessis pel món com un boig? ¿Que t’has barallat? ¿Has perdut diners jugant?

No m’era fàcil contestar.

—Mireu —vaig començar—, en realitat, era una nimietat. Estava invitat a casa d’un professor —jo mateix no en sóc pas—, i de fet no hi hagués hagut d’anar, ja no tinc el costum de seure i xerrar amb la gent, me n’he oblidat. Ja vaig entrar a la casa amb la sensació que les coses no anirien bé; quan vaig haver deixat el barret, ja tenia el pressentiment que, probablement, aviat el tornaria a necessitar. I, a cal professor, damunt una taula, hi havia un retrat, un retrat estúpid, que em fastiguejà…

—¿Quina mena de retrat? ¿Per què t’havia de fastiguejar? —m’interrompé ella.

—Era un quadre, un retrat de Goethe; coneixeu el poeta Goethe, ¿oi? Però no li havien donat el seu aspecte real; bé, és clar que ningú no sap ben bé com era, ja fa cent anys que és mort. Però un pintor modern qualsevol havia pentinat en Goethe com se’l devia imaginar, i aquest retrat em fastiguejà i se’m féu terriblement repulsiu; no sé si ho enteneu.

—Ho puc entendre molt bé, no t’amoïnis. ¡Endavant!

—Ja abans estava en desacord amb el professor; com gairebé tots els professors, és un gran patriota i, durant la guerra, va col·laborar honradament a enredar el poble… amb la màxima bona fe, és cloar. Però jo sóc contraria la guerra. No ve d’aquí, però. Continuem. No calia ni que me’l mirés, aquell quadre…

—És evident que no calia.

—D’antuvi, em va saber greu pel mateix Goethe, ja que me l’estimo molt, de debò, i després perquè pensava, bé, més o menys pensava o sentia una cosa així: sec amb una gent que considero els meus iguals i dels quals penso que s’estimaran en Goethe tant com jo i vet aquí que tenen, a casa seva, aquest retrat de mal gust, falsejat i ensucrat, i el troben bonic, sense ni adonar-se que l’esperit del retrat és justament el contrari de l’esperit de Goethe. El troben meravellós, el retrat; bé, a mi tant me fa, però de cop se’m va fondre tota la confiança en aquesta gent, tota l’amistat que hi pogués haver tingut i qualsevol sentiment d’afinitat i de comuna adscripció. De totes maneres, la nostra amistat tampoc no era gran cosa, que diguéssim. Em vaig posar, doncs, furiós i trist, i em vaig trobar tot sol, sense ningú que em comprengués. ¿M’enteneu?

—És fàcil entendre’t, Harry. I després, ¿què? ¿Els has llançat el retrat pel cap?

—Els vaig insultar i vaig tocar el dos a corre-cuita, volia tornar a casa, però…

—Però no hi era la mamà per consolar la criatura entremaliada o per renyar-la. ¡Home, Harry!, quasi que em fas pena, ets un capsigrany com no n’hi ha.

Certament, havia de reconèixer que les coses eren així. Em donà a beure un vas de vi. De fet, em feia com de mare. Per moments, però, també veia que era bonica i jove.

—Així, doncs —va reprendre—, en Goethe fa cent anys que és mort i en Harry se l’estima molt, se n’ha fet una idea meravellosa, de l’aspecte que podia tenir i, a més, hi té tot el dret, ¿no? ¡Però el pintor, que també té el seu entusiasme per Goethe i se n’ha fet la seva idea, no hi té cap dret, ni tampoc el professor, ni ningú, perquè no li agrada a en Harry, ell no ho pot suportar, s’ha de posar a insultar i tocar el dos a corre-cuita! Si de debò fos intel·ligent senzillament se’n riuria, del pintor i del professor. Si de debò fos boig, els hauria etzibat el seu Goethe a la cara. Però, donat que no és més que una criatura, corre cap a casa i es vol penjar.

»L’he entesa molt bé, la teva història, Harry. Es una història ridícula. Em fa riure. ¡Para, no beguis tan de pressa! El borgonya s’ha de beure a poc a poc, que escalfa massa. És que a tu se t’ha de dir tot, criatura.

La seva mirada era severa i amonestadora, com la d’una institutriu de seixanta anys.

—Oh, sí —vaig pregar-la, feliç—, digueu-m’ho tot.

—¿I què t’haig de dir?

—Tot el que vulgueu.

—Bé, et diré una cosa. Fa una hora que sents com et tutejo i encara em tractes de vós. ¡Sempre llatí i grec, sempre el més complicat! Quan una noia et diu de «tu» i no t’és antipàtica, l’has de tutejar. Au, ja has après alguna cosa. I segon: fa mitja hora que sé que et dius Harry, perquè t’ho he preguntat. Però tu no vols saber com em dic jo.

—¡Oh, i tant que ho vull saber!

—¡Massa tard, petit! Si mai ens tornem a veure, tindràs l’ocasió de preguntar-m’ho. Avui ja no t’ho penso dir. Bé, ara vull ballar.

Va fer el gest d’aixecar-se i, de cop, em caigué l’ànima als peus; vaig témer que se n’anés i em deixés sol, que tot tornés a ser com abans. Com un mal de queixal passatger i oblidat que, de cop, pot tornar i cremar com foc, així, en un instant, tornaren la por i la basarda. ¡Déu meu! ¿Com havia pogut oblidar el que m’esperava? ¿És que les coses havien canviat?

—¡Alto —vaig cridar suplicant—, no marxeu…, no marxis! ¡És clar que pots ballar tant com vulguis, però no triguis massa, torna, torna! —Rient, va alçar-se. Asseguda, me l’havia feta més alta, i era esvelta, però no alta. Em tornava a recordar algú, ¿però qui? No aconseguia saber-ho.

—¿Tornaràs?

—Sí que tornaré, però trigaré una estona, mitja hora o bé una hora. Et diré una cosa: tanca els ulls i dorm una mica; és el que més falta et fa.

Em vaig apartar i ella se n’anà; el seu vestidet em fregà els genolls; tot caminant, es mirà en un minúscul mirallet de butxaca rodó, arquejà les celles, es passà una minúscula borla empolvorada per la cara i desaparegué cap al saló de ball. Vaig mirar al meu voltant: cares estranyes, homes fumant, cervesa vessada sobre les taules de marbre, crits i esgarips arreu, la música de ball al costat. Havia de dormir, ella ho havia dit. ¡Ah, bona minyona, quina idea que te’n fas, del meu son! ¡Si és més espantadís que una mostela! Dormir enmig d’aquesta fira, assegut en una taula, entre el dringar de les gerres de cervesa. Vaig fer un glopet de vi, vaig treure un cigar de la butxaca i vaig mirar pels voltants per si hi havia llumins, però, en el fons, no en treia res, de fumar, i vaig deixar el cigar damunt la taula. «Tanca els ulls», m’havia dit. Déu sap d’on havia tret aquella veu, la noia, una veu profunda i bondadosa, una veu maternal. Era bo d’obeir aquella veu, ho havia experimentat. Obedient, vaig tancar els ulls, vaig recolzar el cap contra la paret, vaig sentir cent sorolls violents braolant al meu voltant, vaig somriure de la idea de dormir en aquell lloc, vaig decidir anar fins a la porta i donar un cop d’ull al saló de ball —l’havia de veure ballar, la meva noia bonica—, vaig moure els peus sota la cadira i, tan sols aleshores, vaig sentir l’infinit cansament de tantes hores de vagareig i em vaig quedar assegut. Em vaig adormir de seguida, obeint l’ordre maternal, amb un son àvid i profitós, i vaig somiar, somnis serens i bonics, d’aquells que feia temps que no tenia. Vaig somiar:

Seia i esperava en una saleta passada de moda. D’antuvi, només sabia que m’havien anunciat a una Excel·lència, després vaig saber que era el senyor Goethe qui m’havia de rebre. Malauradament, no hi era pel meu compte sinó com a corresponsal d’un diari, la qual cosa em molestava molt i no podia entendre quin dimoni m’havia embolicat en aquella situació. A més, m’amoïnava un escorpí que acabava de veure que se m’enfilava cames amunt. M’havia defensat d’aquella bestiola negra i petita espolsant-la, però ara no sabia on havia anat a parar i no m’atrevia a tocar res.

Tampoc no sabia ben bé del cert si, per error, no m’havien anunciat a en Matthison, en comptes d’en Goethe; en somnis, confonia aquell primer amb en Bürger, perquè li havia dedicat els poemes a la Molly. D’altra bada, res no desitjava tant com trobar-me amb la Molly, me la imaginava meravellosa, delicada, musical, nocturna. ¡Si almenys no m’hagués enviat aquí la maleïda redacció! El meu mal humor creixia més cada cop, fins a contagiar lentament el mateix Goethe, contra el qual se m’apareixien ara, de sobte, totes les crítiques i recriminacions possibles. ¡Quina audiència més galdosa que en resultaria! L’escorpí, en canvi, bo i essent perillós, potser amagat aquí mateix al meu costat, no tenia, en el fons, tanta importància; em semblava que podia tenir fins i tot un sentit amistós, em semblava molt possible que tingués alguna relació amb la Molly, com si fos una mena d’emissari seu o bé la seva mascota, la mascota bonica i perillosa de la feminitat i del pecat. ¿No es diria pas Vúlpius, la bestiola? En aquell moment, un criat obrí la porta de cop, jo em vaig aixecar i vaig entrar.

El vell Goethe era allà, petit i tot encarcarat, i portava a la pitrera, com és de rigor en un clàssic, una gran estrella de condecoració. Semblava que encara regnava, que encara atorgava audiències, que encara controlava el món des del seu museu de Weimar. Només veure’m em saludà, atansant el cap com un vell corb, i em digué cerimoniosament:

—Vosaltres, la gent jove, ¿no hi esteu pas gaire d’acord, oi, amb nosaltres i els nostres afanys?

—És cert —vaig contestar, glaçat per la seva mirada ministerial—. Nosaltres, la gent jove, de fet no estem gens d’acord amb vós, vell senyor. Ens resulteu massa cerimoniós, Excel·lència, massa presumptuós i fatu, massa poc sincer. Aquest seria el punt essencial: massa poc sincer.

Aquell vellard petit acotà lleugerament el cap amb severitat i afluixà les arrugues dures i oficials de la seva boca en una rialleta que li conferí un aire deliciosament viu. El cor se’m posà a bategar perquè, de cop, vaig recordar el poema «El crepuscle davallà de dalt» i que aquest home i aquesta boca eren qui ens havien transmès els mots del poema. En realitat, ja aleshores, estava desarmat del tot, vençut, i hagués preferit inclinar-me davant seu. No ho vaig fer, però, i de la seva boca somrient vaig haver de sentir:

—Així, doncs, ¿m’acuseu de manca de sinceritat? ¡Quines coses de dir! ¿No voldríeu aclarir-m’ho?

Amb molt de gust, ho faria amb molt de gust.

—Vós, senyor de Goethe, com tots els grans esperits, coneguéreu i sentíreu prou bé la precarietat i la desesperació de la vida humana: la magnificència de l’instant i el seu miserable traspàs, la impossibilitat de pagar la grandesa del sentiment si no és amb l’empresonament a la quotidianitat, el fervorós enyor d’un regne espiritual que mai no deixa de lluitar amb el fervorós i sant amor de la innocència perduda de la natura; tot l’esglai d’anar flotant pel buit i la inseguretat, aquesta condemna a la fugacitat, aquesta manca de validesa plena, sempre a tall d’assaig, diletant; ras i curt, tota la manca de perspectiva, l’extravagància i l’ardent desesperació de la humanitat. Doncs bé, tot això ho coneguéreu i, ocasionalment, hi arribàreu a combregar i malgrat tot, amb la pròpia vida, predicàreu tot el contrari, manifestant fe i optimisme, volent fer creure, a vós mateix i als altres, que els nostres afanys espirituals eren permanents i significatius. Rebutjàreu i oprimíreu els addictes a les profunditats, la veu de la veritat desesperada, tant en vós mateix com en Kleist i Beethoven. Durant desenes d’anys, féreu veure que l’acumulació de coneixements i de reculls, que escriure i conservar cartes, que, de fet, tota la vostra vellesa a Weimar era un camí per eternitzar l’instant que tan sols podíeu momificar, per espiritualitzar la natura que tan sols podíeu convertir en una màscara estèril. Aquesta és la manca de sinceritat de la qual us fem retret.

Pensarós, el vell conseller em mirava als ulls, la seva boca no deixava de somriure.

Aleshores em sorprengué amb la pregunta:

—La flauta màgica de Mozart us ha de caure molt malament, ¿no? —I prosseguí, sense deixar-me ni protestar—: La flauta màgica descriu la vida com un cant preciós, glorifica els nostres sentiments, bo i essent efímers, com si fossin eterns i divins, no s’avé ni amb el senyor de Kleist ni amb el senyor Beethoven, sinó que predica optimisme i fe.

—¡Ho sé, bé prou que ho sé! —vaig cridar furiós—. ¡Déu sabrà com heu anat a caure precisament sobre La flauta màgica, que és la cosa que més m’estimo al món! ¡Però Mozart no arribà als vuitanta-dos anys i no imposà a la seva vida personal les exigències de permanència, ordre i cerimoniosa dignitat, com sí que féreu vós! ¡Ell no es féu tant l’important! Ens cantà la seva divina melodia, fou pobre i morí jove, miseriós, incomprès…

Perdia l’alè. En poques paraules, havia de dir mil coses; el front em començava a suar.

Goethe, però, em digué tot cordial:

—Que jo hagi arribat als vuitanta-dos anys pot ser imperdonable. Els plaers que en vaig treure són, amb tot, menors del que podeu pensar. Teniu raó: sempre he desitjat amb força la longevitat, sempre he temut la mort i hi he lluitat en contra. Crec que tots els homes il·lustres han maldat i viscut impulsats per la lluita contra la mort, per una voluntat de viure incondicional i obstinada. Que al final, tanmateix, hem de morir, això, jove amic, ho he provat d’una manera tan convincent als vuitanta-dos anys com si m’hagués mort en edat escolar. Si pot servir per a la meva justificació, voldria afegir això: la meva naturalesa ha tingut molts aspectes infantils, una gran curiositat i enjogassament, una gran inclinació a malbaratar el temps. I em va costar molt veure que ja n’hi havia prou, de jugar.

Dient-ho, somreia sagaç i murri. S’havia fet més alt, el posat encarcarat i la dignitat crispada del seu rostre havien desaparegut. I l’atmosfera entorn nostre s’havia omplert de melodies, de cançons goethianes, hi distingia perfectament les Violes de Mozart i l’ Omples de nou el bosc i la vall de Schubert. I el rostre de Goethe s’havia tornat rosat i jovenívol, reia i semblava germà, ara de Mozart, ara de Schubert; l’estrella de la pitrera estava formada per flors del prat i al mig hi floria, feliç i grossa, una prímula groga.

No m’agradava gens que el vell volgués defugir les meves preguntes i acusacions d’aquesta manera tan graciosa i me’l mirava ple de retrets. Llavors s’inclinà i apropà la boca, ara tota infantil, a la meva orella i m’hi xiuxiuejà:

—Jove, te’l prens massa seriosament, el vell Goethe. Els vells que ja són morts, no se’ls ha de prendre tan seriosament, és fer-los una injustícia. A nosaltres, els immortals, no ens agrada la serietat, ens agraden les bromes. La serietat, jove, és cosa del temps; és cosa que neix, és això el que et vull fer veure, d’una sobrevaloració del temps. Abans jo també havia sobreestimat el valor del temps, per això volia arribar als cent anys. Però, ja ho veus, a l’eternitat no n’hi ha de temps; l’eternitat no és més que un instant, just prou llarg per a una broma.

Evidentment, ja no es podia parlar seriosament amb aquell home que ballava àgil i content, amunt i avall, i que, ara, deixava sortir disparada la prímula fora de l’estrella, ara la deixava empetitir i desaparèixer. Mentre s’anava lluint amb passos i figures de ball, vaig haver de confessar que ell, si més no, no havia deixat d’aprendre a ballar. En sabia admirablement. Aleshores vaig recordar l’escorpí, o millor la Molly, i li vaig dir a Goethe:

—¿Que sabeu si hi és, la Molly?

Goethe esclafí a riure. Anà a la seva taula, obrí un calaix i en tragué una valuosa capsa de cuir o de vellut, la destapà i me la posà davant els ulls. Damunt el vellut fosc hi havia, irreprotxable i resplendent, una minúscula cama femenina, encisadora, amb el genoll una mica doblegat, el peu lleugerament estirat cap avall, els dits delicats acabats en punta.

Vaig allargar la mà per prendre la cameta que em tenia enamorat del tot, però així que els meus dits eren a punt de tocar-la, la joguina tingué com una petita convulsió i se m’acudí, de sobte, que podia ser l’escorpí. Goethe semblava entendre-ho, semblava, fins i tot, haver-la volguda i cercada, aquesta situació pregona, aquesta barreja palpitant de cobejança i de por. Sostingué l’escorpinet bufó arran de la meva cara, me’n veié delerós i espantat alhora, i això semblava fer-li molta gràcia. Mentre em prenia el pèl amb aquella cosa encisadora i perillosa, altre cop s’havia tornat vell, un home vellíssim de més de mil anys, amb els cabells blancs com la neu, i el seu rostre d’ancià marcit reia tranquil i silenciós, reia per dins amb vehemència i amb l’insondable humor dels vells.

Quan em vaig despertar, havia oblidat el somni, fins més tard no el vaig recordar. Havia dormit ben bé una hora, enmig de la música i de l’aldarull, assegut a la taula d’una taverna; mai no m’ho hauria cregut. La noieta estimada era davant meu amb una mà sobre la meva espatlla.

—Dóna’m dos o tres marcs —digué—, he begut alguna cosa, a l’altra banda.

Vaig donar-li el meu portamonedes, se l’endugué i tornà de seguida.

—Encara em puc quedar una estoneta amb tu, després me n’hauré d’anar, tinc una cita.

Em vaig espantar.

—¿Amb qui? —vaig preguntar de pressa.

—Amb un senyor, petit Harry. M’ha invitat a anar al bar «Odeon».

—Oh, i jo que em pensava que no em deixaries sol.

—Per això m’hauries d’haver invitat tu. T’han passat al davant. Millor, així t’estalvies uns calerons. ¿Coneixes l’«Odeon»? Després de mitja nit, només xampany. Seients confortables, orquestra de negres, tot molt fi.

No se m’havia acudit pas tot això.

—¡Ah —vaig dir suplicant—, deixa’m que t’inviti, doncs! Em pensava que ja no calia ni dir-ho, havent-nos fet amics. Deixa’m que t’inviti, allà on vulguis, t’ho suplico.

—Molt amable per part teva. Però ho has d’entendre, la paraula és la paraula, m’hi he compromès i hi aniré. ¡No insisteixis! Vinga, beu una altra glopada, que encara ens queda vi a l’ampolla. Te’l beus, te’n vas a casa com un bon minyó i dorms. Promet-m’ho.

—No, tu, a casa no hi puc pas anar.

—¡Ah, tu i les teves històries! ¿Encara no te l’has tret de sobre, en Goethe? —En aquell moment, vaig recordar el somni de Goethe—. I si de debò no pots tornar a casa, queda’t aquí, que a la casa hi ha habitacions de lloguer. ¿Que vols que te n’encarregui una?

Em semblà bé i vaig preguntar-li on la podria tornar a veure. ¿On vivia? No m’ho va pas dir. Només calia buscar una mica, prou que la trobaria.

—¿No em permets que t’inviti?

—¿On?

—On vulguis i quan vulguis.

—Bé. Dimarts que ve, a sopar al «Vell franciscà», al primer pis. ¡A reveure!

Em donà la mà; va ser llavors que vaig veure aquella mà, una mà que s’avenia del tot amb la seva veu, bonica i plena, intel·ligent i bondadosa. Rigué burleta quan la hi vaig besar.

A l’últim moment, es tombà una vegada més cap a mi i digué:

—Et vull dir una última cosa a propòsit d’en Goethe. Fixa’t, el que a tu t’ha passat amb en Goethe, que no en podies sofrir el retrat, em passa a mi, de vegades, amb els sants.

—¿Amb els sants? ¿Tan pietosa ets?

—No, malauradament no en sóc, de pietosa, però bé que en vaig ser i encara en tornaré a ser. No ens sobra gaire temps per a la pietat.

—¿Temps? ¿Que es necessita temps, per a això?

—¡I tant! A la pietat li cal temps i alguna cosa més i tot ¡independència respecte al temps! No pots ser pietós seriosament i, alhora, viure a la realitat i prendre-te-la també seriosament: el temps, els diners, el bar «Odeon» i tota la resta.

—Ho entenc. ¿Però què passa amb els sants?

—Sí, hi ha una colla de sants que estimo més: Sant Esteve, sant Francesc i d’altres. De vegades miro imatges d’ells, i també del Redemptor i de la Mare de Déu, unes imatges tan hipòcrites, falsejades i estúpides que les puc resistir tan poc com tu aquell retrat d’en Goethe. Quan veig un Redemptor o un sant Francesc tan melosos i estúpids i veig que d’altres les troben boniques i edificants, aquestes imatges, ho sento com una ofensa a l’autèntic Redemptor i penso: «¿Per què haurà viscut i patit tant, si la gent en té prou amb una imatge seva tan estúpida?». Però sé, no obstant això, que la meva imatge del Redemptor o de sant Francesc és una imatge purament humana i que no té res a veure amb l’original, que al mateix Redemptor, la imatge que me n’he fet li deu semblar tan estúpida i deficient com a mi aquelles reproduccions ensucrades. No t’ho dic per donar la raó al teu mal humor i a la ràbia contra el retrat d’en Goethe, no, si és així estàs equivocat. Només ho dic per demostrar-te que et puc entendre. Vosaltres, els erudits i els artistes, teniu el cap ple de tota mena de coses refinades, però sou homes com els altres, i aquests altres, també, tenim els nostres somnis i els nostres jocs mentals. He notat prou bé, docte senyor, que t’ha costat una mica haver-me d’explicar la teva història del Goethe, t’havies d’esforçar per fer entenedores a una noia tan senzilla les teves coses ideals. Per això et vull fer veure que no cal que t’hi esforcis tant. T’entenc perfectament. I ara, ¡prou! Cal que et fiquis al llit.

Se n’anà i un vell criat de la casa em conduí dos pisos escales amunt, més ben dit, primer em preguntà per l’equipatge i quan va sentir que no en tenia, em féu pagar a la bestreta el que en deia els «diners de dormir». Després em portà, per una escala decrèpita i fosca, a una habitació i m’hi va deixar sol. Hi havia un llit de fusta esquifit, molt curt i dur, i a la paret hi havia penjats un sabre i un retrat en color de Garibaldi, a més d’una corona pansida d’una festa de qualsevol associació. Per una camisa de dormir hagués donat el que no tenia. Si més no, hi havia aigua i una tovalloleta, em podia rentar. Després em vaig ajeure tot vestit sobre el llit i vaig deixar el llum encès, tenia temps per reflexionar. Respecte a Goethe, tot estava en ordre. ¡Quina sort, que se m’hagués presentat en somnis! I aquesta noia meravellosa, ¡si almenys hagués sabut el seu nom! ¡Inesperadament un ésser humà, un ésser vivent havia destrossat la tèrbola campana de vidre del meu estat moribund i m’havia allargat la mà, una mà bondadosa, bonica, calenta! ¡Inesperadament em pertocaven coses noves i podia pensar-hi amb goig, amb angúnia, amb força interès! ¡Inesperadament, una porta oberta a través de la qual em tornava la vida! Potser podria tornar a viure, potser tornar a ser un home. La meva ànima, ensopida en la fredor i mig glaçada, revivia, somnolent, batia unes ales petites i dèbils. Goethe havia estat amb mi. Una noia m’havia manat que mengés, begués i dormís, m’havia donat amistat, s’havia befat de mi, m’havia tractat de criatura estúpida. La meravellosa amiga m’havia parlat també dels sants i m’havia fet veure que, fins en les meves extravagàncies més estranyes, no estic sol i incomprès, no sóc una excepció malaltissa, que tinc germans, que hi ha qui em comprèn. ¿La tornaria a veure? Sí, segur que sí, amb ella s’hi podia comptar. «La paraula és la paraula.»

I em vaig tornar a adormir, vaig dormir quatre o cinc hores. Eren més de les deu quan em vaig despertar, desfet, cansat, amb la roba rebregada i el record d’alguna cosa horrorosa del dia anterior, però vital, ple d’esperances i de bons pressentiments. Fent camí cap a casa, ja no sentia cap rastre de la basarda que havia tingut el dia abans.

A les escales, més amunt de l’araucària, em vaig trobar la «tia», la meva mestressa, amb la qual ens vèiem molt rarament, però que tenia un tarannà afable que m’agradava força. L’encontre no em venia de gust, ja que anava de qualsevol manera i amb aire de no haver dormit, sense pentinar ni afaitar. Volia saludar-la i passar de llarg. Normalment respectava sempre la meva dèria d’estar sol i de passar desapercebut, però avui semblava ben bé que s’hagués esquinçat el vel entre el món i jo, que hagués caigut la barrera; ella reia i es quedà palplantada.

—Heu estat de gresca, senyor Haller, aquesta nit no heu ni parat al llit. ¡Deveu estar ben cansat!

—Sí —vaig dir, també rient—, m’han succeït tot de coses aquesta nit i, per no destorbar els costums de casa vostra, he dormit en un hotel. Tinc un gran respecte per la tranquil·litat i l’honorabilitat de casa vostra, de vegades m’hi sento com un cos estrany.

—¡No us en burleu, senyor Haller!

—Oh, tan sols faig burla de mi mateix.

—És el que no hauríeu de fer. A casa meva, no us hi heu de sentir com un cos estrany. Heu de viure i actuar al vostre gust. Jo ja he tingut llogaters molt i molt honorables, joies d’honorabilitat, però cap d’ells no era més tranquil que vós, cap d’ells no ens ha molestat menys. ¿Us vindria de gust, ara, una tassa de te?

No m’hi vaig resistir. A la seva sala, amb els bells retrats dels avis i els mobles dels avis, em serví el te i xerràrem una estona. L’afable senyora s’assabentà, sense realment ni preguntar, de tot de coses de la meva vida i de la meva forma de pensar, m’escoltava amb una barreja d’atenció i d’un no prendre-s’ho del tot seriosament, molt maternal, que solen tenir les dones intel·ligents envers les excentricitats masculines. Parlàrem, també, del seu nebot i m’ensenyà, a l’habitació del costat, l’última de les seves afeccions, un aparell de ràdio. Allà, els vespres, devia seure el jove, furetejant tot diligent entre les peces de la màquina, entusiasmat per la radiofonia, venerant devotament el déu de la tècnica que ho havia aconseguit, després de milers d’anys d’anar descobrint i produint coses molt imperfectes, conegudes i utilitzades des de sempre, amb més intel·ligència, per qualsevol pensador. En vam estar parlant perquè la tia tenia una certa tendència a la pietat i no li desagradaven les converses de tema religiós. Li vaig explicar que l’omnipresència de totes les forces i accions ja era coneguda pels antics indis i que, malauradament, la tècnica només deixava entreveure a la consciència general una petita part d’aquesta realitat, i que, concretament, en el cas de les ones sonores, havia hagut de construir d’antuvi un receptor i un emissor, terriblement imperfectes. De la irrealitat del temps que és l’essencial d’aquella ciència antiga, la tècnica encara no se n’havia ni adonat, però finalment, és clar, acabaria sent «descoberta» i cauria en mans dels sol·lícits enginyers. Potser ben aviat descobrirem que no ens envolten només imatges i esdeveniments actuals, instantanis, com poden ser la música de París i de Berlín que ara podem sentir a Frankfurt o a Zuric, sinó que tot esdeveniment queda també registrat i és disponible i que, un bon dia, amb fils o sense, amb paràsits molestos o sense, podrem sentir parlar el rei Salomó i en Walther von der Vogelweide. I que tot això, com avui passa amb els inicis de la ràdio, als homes només els servirà per fugir d’ells mateixos i de llurs objectius, per embrancar-se en una xarxa, cada vegada més atapeïda, de distraccions i d’ocupacions inútils.

Però jo deia totes aquestes coses, familiars per a mi, no amb el meu to acostumat d’amargor i de sarcasme contra l’època i la tècnica, sinó divertit i enjogassat; la tia somreia i ens quedàrem una hora llarga prenent el te, feliços.

Per dimarts al vespre, havia invitat la bonica i meravellosa noia de l’«Àguila Negra», i no em costà pas poc matar el temps que faltava. Quan finalment va ser dimarts, havia comprès, i això m’arribava a espantar, la importància de la meva relació amb aquella noia desconeguda. Només em calia imaginar que ella trencava el nostre compromís o se n’oblidava per veure clarament fins on havia arribat; el món tornaria a estar buit, els dies tornarien a ser grisos i banals, jo tornaria a quedar empresonat per un silenci esgarrifós i total i per aquell estat moribund, sense cap més sortida d’aquell infern callat que la navalla. Durant aquell parell de dies no havia pas après a estimar-la, la navalla, no havia perdut gens la seva feredat. Aquest n’era l’aspecte més odiós: sentia una basarda pregona, corprenedora, d’haver-me de tallar el coll, temia la mort amb una força salvatge, obstinada, paladina i ferma, com si fos l’home més sa i la meva vida un paradís. Amb total i despietada precisió, albirava el meu estat i sabia que era la insuportable tensió entre no poder viure i no poder morir la que feia que em fos tan important aquella desconeguda, la petita i bonica ballarina de l’«Àguila Negra». Ella era la finestreta, la minúscula escletxa lluminosa al meu tenebrós infern de basarda. Ella era la solució, el camí cap a la llibertat. M’havia d’ensenyar a viure o a morir; amb la seva mà ferma i bonica, m’havia de tocar el cor astorat que, al contacte amb la vida, havia de florir o bé desintegrar-se en cendres. D’on treia aquest poder, d’on li venia aquesta màgia, per quin motiu secret havia assolit per a mi aquesta pregona significació, no hi podia ni pensar, també m’era igual; no en treia res, de saber-ho. Ja no tenia gens d’interès per cap coneixement ni per cap judici nous, n’estava tip; precisament, la visió clara del meu propi estat, la consciència massa gran d’un mateix, em suposaven la font del dolor més agut, de la ignomínia més escarnidora. Veia aquella mala peça, aquell animal de llop estepari, davant meu, com una mosca en una teranyina; veia com el destí l’empenyia a una decisió, com penjava del tel, enredat i indefens, veia l’aranya a punt de picar, però també una mà salvadora, allà a la vora. Hagués pogut dir les coses més intel·ligents i raonables sobre les circumstàncies i causes del meu turment, de la meva psicosi, del meu embruixament i la meva neurosi; la mecànica ja me la coneixia. Però el que em calia, el que desesperadament anhelava era no saber, no comprendre, era viure, decidir, rebre una empenta i fer el salt.

Tot i que durant aquell parell de dies d’espera no havia dubtat que la meva amiga mantindria la seva paraula, l’últim dia estava molt excitat i dubtós; mai a la vida havia esperat un vespre amb tanta impaciència. Alhora que la tensió i la impaciència se’m feien quasi insuportables, em feien també un bé meravellós: per a mi, el desenganyat que, de feia temps, no havia esperat res ni gaudit amb res, era inimaginable, bell i nou; era meravellós, tot aquell dia, anar amunt i avall, sentir-se neguitós i inquiet, esperar amb vehemència, anar-se imaginant la trobada, les conversacions, els esdeveniments del vespre, anar-se afaitant i vestint (amb especialíssima cura, camisa nova, corbata nova, nous cordons de sabates). ¡Aquella noieta intel·ligent i misteriosa podia ser qui volgués, la seva forma d’entrar en relació amb mi podia ser el que fos, tant me feia; ella era allí, havia succeït el prodigi, jo havia trobat un ésser humà i un interès nou per la vida! L’únic que importava, ara, era anar endavant, abandonar-me a aquest atractiu, seguir aquesta estrella.

¡Moment inoblidable, quan la vaig tornar a veure! Jo seia en una de les tauletes del vell i confortable restaurant, la qual, inútilment, havia reservat abans per telèfon, estudiava el menú i havia posat en un vas d’aigua dues precioses orquídies, comprades expressament per a la meva amiga. La vaig haver d’esperar una bona estona, ben segur, però, que vindria, ja no estava neguitós. Arribà, s’aturà al guarda-roba i em saludà només amb una mirada atenta, un xic interrogant, dels seus ulls grisos clars. Desconfiat, controlava l’actitud del cambrer envers ella. No, gràcies a Déu, ell demostrà una cortesia impecable, sense massa confiança, guardant les distàncies. I això que es coneixien, ella li deia Emil.

Quan li vaig donar les orquídies, es posà contenta i rigué.

—És amable per part teva, Harry. Em volies fer un regal, ¿oi?, i no sabies ben bé què escollir, no sabies fins a quin punt feies bé obsequiant-me ni si jo em podria ofendre. Per això has comprat les orquídies, que no són més que flors, però que són prou cares. Doncs moltes gràcies. Tanmateix, t’ho vull dir de seguida: no vull que em facis regals. Visc dels homes, però no vull viure a costa teva ¡Però com has canviat! ¡Si ni et reconec! L’altre dia semblava com si t’acabessin de salvar de la soga, i ara quasi ja tornes a ser un home. I, parlant de tot ¿has obeït les meves ordres?

—¿Quines ordres?

—¿Ja te n’has oblidat? Vull dir que si ja has après a ballar el fox-trot. Em vas dir que res no desitjaves tant com complir les meves ordres, que res no t’agradava tant com obeir-me. ¿Te’n recordes?

—¡Oh, i prou que ha de ser així! Parlava seriosament.

—¿Però, encara no has après a ballar?

—¿Que és possible tan de pressa, tan sols en un parell de dies?

—Naturalment. El fox el pots aprendre en una hora, el boston en dues. El tango ja costa més, però a tu no et fa cap falta, de moment.

—¡Ara, però, vull saber el teu nom! Em mirà un moment, sense dir res.

—Potser el podries endevinar. M’agradaria molt que l’endevinessis. ¡Estigues atent i mira’m amb atenció! ¿No te n’has adonat que, de vegades, faig cara de xicot? ¿Com ara, per exemple?

Doncs sí, mirant-li ben bé la cara, li havia de donar la raó, era una cara de xicot. Al cap d’un minut, la cara es posà a parlar-me, em recordava la meva adolescència i el meu amic de llavors, que es deia Hermann. Durant un instant, semblava haver-se convertit del tot en aquell Hermann.

—Si fossis un xicot —vaig dir, desconcertat—, t’hauries de dir Hermann.

—Vés a saber, potser en sóc un i, senzillament, vaig transvestit —digué enjogassada.

—¿Et dius Hermine?

Va fer que sí amb el cap, radiant, feliç del meu encert. Aleshores arribà la sopa i ens posàrem a menjar, ella es divertia com una criatura. De tot el que, d’ella, m’agradava i m’encisava, la cosa més bonica i peculiar era la capacitat de passar, de sobte, de la major serietat a l’alegria més còmica i al revés, sense canviar ni desfigurar res, com fan les criatures amb talent. Ara li tocava estar alegre, em prenia el pèl amb el fox-trot, fins em donava copets amb el peu, feia al menjar amb entusiasme, s’adonava de la cura que havia posat per vestir-me, tot i que, encara, hi trobava mil coses a dir.

Mentrestant, li vaig preguntar:

—¿Com t’ho has fet per assemblar-te tot d’una a un xicot i, així, fer-me endevinar el teu nom?

—Oh, si t’ho has fet tu tot sol. ¿Que no ho entens, docte senyor, que jo t’agrado i sóc important per a tu, perquè et faig com de mirall, perquè, dins meu, hi tinc alguna cosa que et respon i que et comprèn? En realitat, tots els homes, els uns per als altres, haurien de ser així, com un mirall, amb respostes mútues, però els gamarussos com tu sou extravagants, us deixeu enlluernar per qualsevol encís i ja no podeu ni veure ni llegir res als ulls dels altres homes, com si ja res no us importés res. Però si el gamarús, de cop i volta, es troba amb una cara que el mira de debò hi troba alguna resposta o afinitat, aleshores, és clar, es posa tot content.

—Tot ho saps, Hermine —vaig dir bocabadat—. És talment com tu dius. I tanmateix, ¡ets tan diferent de mi! Tu ets la meva antagonista, tens tot el que em manca.

—És el que tu et penses —digué lacònica—, i està bé.

I davant la seva cara, on em reflectia ben bé com en un mirall màgic, passà un núvol fosc de serietat i, de cop i volta, tota aquella cara no expressava més que serietat, no res més que una tragèdia tan insondable com els ulls buits d’una màscara. Lentament, mot a mot, digué, com a contracor:

—¡Tu, no oblidis el que em vas dir! Tu em vas dir que t’havia de manar, que per a tu seria un goig obeir les meves ordres. ¡No te n’oblidis! Cal que ho sàpigues, Harry, petit: el que et passa amb mi, que a la meva cara hi trobes una resposta, que alguna cosa meva et complau i t’inspira confiança, bé, doncs això mateix em passa a mi amb tu. L’altre dia, quan et vaig veure entrar a l’«Àguila Negra», tan cansat i absent, gairebé fora d’aquest món, vaig sentir el mateix: «¡aquest m’obeirà, es deleix perquè el mani!». I vaig decidir fer-ho, per això et vaig dirigir la paraula i per això ens vàrem fer amics.

Parlava amb tanta serietat, amb una tal tensió interior, que no l’acabava d’entendre i procurava tranquil·litzar-la i distreure-la. M’ho rebutjà amb un moviment de les celles, em mirà amb autoritat i continuà parlant amb una veu absolutament freda:

—Has de mantenir la paraula donada, petit t’ho dic jo, o te’n penediràs. Et donaré moltes ordres i tu les seguiràs, ordres maques, agradables, per a tu serà un goig obeir-les. Finalment, també hauràs de complir la meva última ordre, Harry.

—Ho faré —vaig dir quasi sense voler—. ¿Quina serà l’última ordre que em donaràs?

La pressentia, Déu sap perquè.

S’estremí amb un lleuger calfred i semblà despertar lentament del seu absorbiment. Els seus ulls no em deixaven. Es va tornar, de sobte, encara més fosca.

—Seria prudent, per part meva, no dir-t’ho. Però no en vull ser, de prudent, Harry, aquesta vegada no. El que vull és ben diferent. ¡Fixa-t’hi, petit! Vull jugar amb tu a vida i mort, germanet, i t’ensenyo les meves cartes abans que no comencem a jugar.

¡Que n’era de bonica la seva cara, sobrenatural, mentre ho deia! Tenia els ulls curulls d’una tristesa conscient, clara i freda, aquells ulls semblaven haver sofert i acceptat qualsevol dolor imaginable. La boca parlava amb dificultat i entrebancant-se, més o menys com qui parla amb la cara entumida per una bona glaçada. Però, entre els llavis, a les comissures, al joc a penes visible de la llengua, en contradicció amb la mirada i la veu, hi fluïa una sensualitat dolça i juganera, una íntima exigència de plaer. Al front, llis i serè, li queia un rínxol curt, i d’allà, d’aquell tros de front amb el rínxol, en brollava, de tant en tant, com un alè de vida, aquella onada d’adolescència, de màgia hermafrodita. Me l’escoltava angoixat, però com si estigués atordit i mig absent.

—Jo t’agrado —prosseguí—, ja te n’he dit el motiu; he trencat la teva solitud, t’he recollit ben bé a la porta de l’infern i t’he fet reviure. Però vull obtenir més de tu, molt més de tu, molt més. Vull que t’enamoris de mi. ¡No, no em contradiguis, deixa’m parlar! T’agrado molt, ho noto, i m’estàs agraït, però no estàs pas enamorat de mi. Aconseguiré que n’estiguis, és el meu ofici; jo en visc, de poder enamorar els homes. Però fixa-t’hi bé, no ho faig realment perquè et trobi tan encisador. Tampoc no estic enamorada de tu, Harry; almenys ho estic tan poc com tu de mi. Però et necessito igual que tu em necessites. Tu em necessites ara, en aquest moment, perquè estàs desesperat i et fa falta l’empenta que et llanci a l’aigua i et faci reviure. Em necessites per aprendre a ballar, per aprendre a riure, per aprendre a viure. Jo, però, et necessito, no avui, més endavant, per a una cosa també molt important i bella. Quan estiguis enamorat de mi, et donaré la meva última ordre i tu m’obeiràs i serà bo tant per a tu com per a mi. —Alçà una mica, a fora del vas, una de les orquídies brunes i violàcies virades de verd, hi apropà la cara un instant i mirà la flor fixament.

»No et serà fàcil, però ho faràs. Compliràs la meva última ordre i em mataràs. Vet aquí. ¡No em preguntis res més!

Callà sense deixar de mirar l’orquídia, la seva cara es relaxà i, com una poncella que es desclou, s’obrí, lliure de pressions i de tensions. Als seus llavis aparegué, de sobte, un somriure encisador, mentre que els ulls romanien fixos un instant, captivats. I ara sacsejà el cap i el rinxolet infantil, begué una glopada d’aigua, s’adonà, de cop, que estàvem menjant i es llançà amb gana i alegria sobre els plats.

Havia sentit clarament, mot a mot, el seu discurs inquietant; fins havia endevinat, abans que no la digués, la seva «última ordre» i ja no m’havia espantat el seu «em mataràs». Tot el que deia em sonava convincent i fatal, ho acceptava sense oposar-hi resistència i, no obstant això, malgrat l’esgarrifosa serietat que hi havia posat, no em semblava del tot real ni greu. Una part de la meva ànima assentia conciliadora i prenia nota que aquesta Hermine, tan intel·ligent, sana i segura, també tenia, dones, les seves dèries i les seves pèrdues de consciència. No havia acabat de dir l’última paraula que un tel d’irrealitat i inversemblança ja cobria tota l’escena.

Fos com fos, jo no podia fer amb la mateixa lleugeresa d’acròbata el salt de tornada a la versemblança i a la realitat.

—¿Així que un dia et mataré? —vaig preguntar, quasi somiant, mentre ella ja tornava a riure i trinxava el seu ànec amb afany.

—Naturalment —assentí com qui no diu res—, au, no en parlem més, és hora de menjar. ¡Harry, sigues bon minyó i encarrega’m una mica més d’enciam! ¿Que no tens gana? Crec que, abans que res, has d’aprendre allò que per als altres és natural com el plaer de menjar. Doncs, mira, petit, això és una cuixa d’ànec i, un cop treta de l’os la carn blanca i exquisida, és festa major, i s’hauria de viure amb les mateixes ganes, emoció i agraïment de cor que un enamorat quan, per primera vegada, ajuda l’estimada a treure’s la brusa. ¿Que ho has entès? ¿No? Ets un tanoca. Fixa-t’hi, te’n dono un tros, d’aquesta deliciosa cuixa d’ànec, ja ho veuràs. ¡Apa, obre la boca! ¡I ara ha hagut de mirar, Déu n’és testimoni, de cua d’ull a l’altra gent, no fos que el veiessin menjar de la meva forquilla! No t’amoïnis, fill meu, que no et faré avergonyir. Però si per tenir algun goig necessites el permís de la gent, de debò que ets un pobre diable.

L’escena anterior s’anava fent cada cop més irreal, cada cop era més inversemblant que aquests mateixos ulls haguessin tingut, uns minuts abans, una mirada tan fosca i esgarrifosa. Oh, la Hermine en això, era com la pròpia vida: un instant imprevisible. Ara menjava, i la cuixa d’ànec i l’amanida, el pastís i el licor, s’havien convertit en el centre d’interès, en un motiu d’alegria i de consideració, en un tema de conversa i de fantasia. Ens enretiraren els plats i començà un nou capítol. Aquesta dona que m’havia clissat a la perfecció, que semblava saber més de la vida que tots els savis, que sabia ser com un infant i que practicava amb aquell art el joc de la vida i l’instant, em convertí sense dificultats en alumne seu. Tant se valia que fos suprema saviesa o simple ingenuïtat: qui sap viure tan bé el moment, qui viu al dia i sap valorar amb aquella atenció afectuosa qualsevol floreta del camí, qualsevol instant per petit i insignificant que fos, aquest, la vida no el podia ferir. ¿I era aquest infant feliç amb aquella bona gana de gormand enjogassat qui, alhora, havia de ser una visionària somiatruites i una histèrica que desitjava la mort, i una fina calculadora que, fredament i a consciència, em volia enamorar i esclavitzar? No podia ser. No, senzillament, ella vivia l’instant, tan profundament que es deixava influir tant per una idea divertida com per un fosc i passatger estremiment a les pregoneses de l’ànima i els vivia tots dos plenament.

Aquesta Hermine, que veia avui per segona vegada, ho sabia tot de mi, em semblava impossible amagar-li res. Podia ser que no hagués entès del tot la meva vida intel·lectual; probablement no em podria seguir en les meves referències a la música, a Goethe, a Novalis o Baudelaire, però tampoc n’estava tan segur, potser ni això no li costaria. Ni que fos així, ¿què en quedava, de la meva «vida intel·lectual»? ¿No estava feta miques, sense cap ni peus? Però la resta, tots els meus problemes i necessitats més personals, els entendria tots, ho sabia del cert. Ben aviat li parlaria del llop estepari, del Tractat, de tot, de tot allò que, fins ara, només existia per a mi sol, de tot allò que mai no n’havia dit res a ningú. No me’n podia estar, de començar immediatament.

—Hermine —vaig dir—, l’altre dia em va passar una cosa fantàstica. Un desconegut em va donar un llibret, una mena d’almanac de fira on hi havia tota la meva història, tot el que em concerneix descrit amb tots els pèls i senyals. Digues, ¿no et sembla increïble?

—¿I com es deia el llibret? —preguntà ella, baixet.

—Es titula Tractat del llop estepari.

—¡Llop estepari, quin nom tan imponent! ¿I el llop estepari ets tu? Deus ser-ho; ¿oi?

—Sí, sóc jo, sóc un d’aquests que són mig home i mig llop o que s’ho imaginen.

No contestà res. Em mirà amb atenció indagadora, mirà les meves mans i, un moment, la seva mirada i la seva cara retrobaren la profunda serietat i l’obscur apassionament d’abans. Creia endevinar el seu pensament: ¿seria o no prou llop per acomplir la seva «última ordre»?

—És clar que són imaginacions teves —digué, retrobant el seu bon humor—, o, si t’agrada més, una poesia. Alguna cosa hi ha, sens dubte. Avui no n’ets, de llop, però l’altre dia, quan vas entrar a la sala com caigut dels núvols, en tenies un bon tros, de bèstia, que és el que em va agradar. —S’aturà, se li havia acudit una cosa i, mig consternada, digué—: ¡Sona tan estúpida una paraula com «bèstia» o «fera»! No s’hauria de parlar així dels animals. Sovint poden ser terribles, però són molt més genuïns que els homes.

—¿Què significa «genuí»? ¿Què vols dir, amb això?

—¡Doncs, mira’t un animal, un gat, un gos, un ocell o, si vols, un dels grans animals del zoològic, un puma o una girafa! Has d’admetre que tots són genuïns, que no hi ha cap animal confós, que no sàpiga què ha de fer o com s’ha de comportar. No pretenen afalagar-te ni imposar-se. No fan comèdia. Són com són, com les pedres i les flors o com els estels del firmament. ¿Ho entens?

Ho entenia.

—La majoria són animals tristos —continuà—. I quan un home està molt trist, no perquè tingui mal de queixal o hagi perdut diners, sinó perquè s’adona, durant una hora, de com va tot, tota la vida, i es posa trist de debò, sempre s’assembla una mica a un animal; se’l veu trist, però més genuí i més bell que mai. Així com et dic, i aquest era el posat que feies, llop estepari, quan et vaig veure per primera vegada.

—Bé, Hermine ¿i què en penses del llibret en el qual surto retratat?

—No ho sé, no sempre tinc ganes de pensar. Ja en parlarem una altra hora. Algun dia me’l pots deixar llegir. Però millor que no; si mai em torno a posar a llegir, aleshores, dóna’m un llibre que hagis escrit tu mateix.

Demanà un cafè i semblà despistada i distreta durant un moment, però tornà a estar radiant tot de sobte, semblava haver trobat la clau de les seves reflexions.

—¡Vatua —cridà feliç—, ja ho tinc!

—¿El què?

—Allò del fox-trot, tota l’estona ho estava rumiant. Digues: ¿tens una habitació on puguem ballar tots dos una hora? Encara que sigui petita no hi fa res, però el que cal és que a sota no hi tinguis cap veí que pugi a esbroncar-nos si li trontolla una mica el sostre. ¡Bé, molt bé! Així, doncs, pots aprendre a ballar a casa.

—Sí —vaig dir tímidament—, molt millor. Però em pensava que també ens feia falta la música.

—És clar que sí. Mira, la música te la compraràs tu, com a màxim costa el mateix que un curs de ball amb professora. La professora ja te l’estalvies, en faig jo mateixa. Així, tenim música sempre que vulguem i, a més a més, ens queda el gramòfon.

—¿El gramòfon?

—És clar. Compres un aparell petit i un parell de discos…

—Magnífic —vaig exclamar— i si aconsegueixes de debò ensenyar-me a ballar, tindràs el gramòfon com a honoraris. ¿D’acord?

Ho vaig dir molt decidit, però no em sortia del cor. A la meva saleta d’estudi, enmig dels llibres, no em podia imaginar aquell aparell tan poc simpàtic i, a més, en contra del ball també hi tenia moltes coses a dir. Havia pensat que, ocasionalment, una vegada potser, es podria provar, tot i que estava convençut que era molt vell i estava massa encarcarat per arribar a aprendre’n. Però, així de cop, era massa precipitat i brusc, notava que tot a dins meu s’hi resistia, tot el que, com a antic i exigent amant de la música, havia tingut sempre contra el gramòfon, el jazz i la música de ball moderna. Que ara, a la meva habitació, al costat de Novalis i Jean Paul, al meu cau d’intel·lectual, al meu refugi, ressonessin peces de ball americanes i que, a més, jo les hagués de ballar, ningú no m’ho podia exigir. Però no m’ho exigia «ningú», sinó la Hermine, i ella havia de manar. I jo obeïa. Es clar que obeïa.

Ens trobàrem l’endemà a la tarda en un cafè. La Hermine ja hi era quan vaig arribar, bevia te i m’ensenyava somrient un diari en el qual havia descobert el meu nom. Era un dels diaris reaccionaris i demagògics del meu país en el qual anaven apareixent regularment articles difamatoris contra mi. Durant la guerra, havia mantingut una actitud antibel·licista i, després, havia predicat ocasionalment la calma, la paciència, la humanitat i l’autocrítica i m’havia defensat contra la demagògia nacionalista cada dia més dura, insensata, i salvatge. Hi tornava a haver, doncs, una escomesa d’aquestes, mal escrita, composta a mitges pel redactor i, afusellada l’altra meitat, de tants altres articles semblants d’aquesta mena de premsa. Tothom sap que ningú no escriu tan malament com els partidaris de les ideologies envellides, que ningú no fa la feina amb tan pocs miraments i cura. La Hermine s’havia llegit l’article i s’havia assabentat que en Harry Haller és un element nociu i un mal patriota, que la pàtria no podia anar bé mentre es tolerés aquest tipus d’homes i d’idees i s’eduqués el jovent amb sentimentalismes humanitaris, en comptes de sentiments bèl·lics i venjatius contra l’enemic.

—¿Ets tot això que diuen? —preguntà la Hermine assenyalant el meu nom—. És evident que t’has guanyat una munió d’enemics, Harry. ¿Que et fa ràbia?

En vaig llegir quatre ratlles, deien el mateix de sempre. Feia anys que cada una de les paraules d’aquests clixés difamatoris, n’hi havia ben bé prou per estar-ne tip.

—No —vaig dir—, ja no em fa ni ràbia, fa temps que m’hi he acostumat. Un parell de vegades vaig deixar anar el parer que calia que cada poble, i cada home en particular, en lloc de deixar-se enredar i bressolar amb suposades «responsabilitats» polítiques, hauria d’analitzar-se i cercar la pròpia responsabilitat a la guerra i a totes les altres desgràcies del món, sigui pels seus errors, omissions o mals costums, i que aquest és l’únic camí per impedir, potser, la propera guerra. I això no m’ho perdonen, puix que ells, naturalment, són del tot innocents: el Kàiser, els generals, els grans industrials, els polítics, la premsa…, ¡ningú no té res a retreure’s, ningú no en té cap culpa! Algú podria pensar que aquest món és una preciositat, tan sols hi ha una dotzena de milions d’homes assassinats sota terra. Però mira, Hermine, si aquests articles injuriosos ja no em poden ni enrabiar, sovint m’entristeixen. Les dues terceres parts dels meus compatriotes llegeixen aquest tipus de diaris, cada matí i cada vespre llegeixen coses escrites en aquest to. Cada dia se’ls prepara, se’ls exhorta, se’ls instiga, se’ls fa estar descontents i enutjats; l’objectiu i el desenllaç de tot això no és sinó una nova guerra, la propera, la que se’ns atansa i que encara serà més terrible de com ha estat aquesta. Això són coses clares i senzilles, qualsevol les pot entendre, només que hi pensi una horeta, qualsevol pot arribar a les mateixes conclusions. Però ningú no ho vol fer, ningú no vol evitar la propera guerra, ningú no vol estalviar-se, ni per a ell ni per als fills, la propera carnisseria milionària, que segurament no li sortirà pas més barata. Rumiar només una hora, fer una estona d’examen de consciència i preguntar-se quina és la participació i la culpabilitat de cadascú al desordre i a la maldat del món, ¡això no ho vol fer ningú! I així ens van les coses i milers d’homes preparen cada dia, amb entusiasme, la propera guerra. D’ençà que en sóc conscient, aquestes coses em paralitzen i em desesperen, ja no tinc ni «pàtria» ni ideals, puix que no són més que decorats per als senyors que es dediquen a preparar la propera carnisseria. No té cap sentit penar, dir o escriure coses humanes, no té cap sentit congriar a dins el cap idees vàlides; per dos o tres homes que ho facin, hi ha, un dia darrere l’altre, mil diaris, revistes, conferències, reunions públiques i privades que malden per aconseguir tot el contrari i que se’n surten.

La Hermine m’havia escoltat amb interès.

—Sí —digué—, en això tens raó. És clar que hi tornarà a haver guerra, no cal llegir el diari per saber-ho. I, naturalment, que un en pot estar trist, però no serveix de res. Com tampoc serveix de res posar-se trist perquè s’ha de morir infal·liblement algun dia, malgrat tot el que s’hagi fet per evitar-ho. Estimat Harry, la lluita contra la mort sempre és bella, noble, portentosa i respectable, la lluita contra la guerra també ho és; però també és una quixotada sense esperances.

—Pot ser veritat —vaig dir jo, exaltant-me—, però amb veritats com aquesta, que tots hem de morir aviat i que, per tant, tot és igual i res no importa, tota la vida se’ns fa mesquina i estúpida. ¿Cal, doncs, que ho rebutgem tot, que renunciem a qualsevol forma d’intel·ligència i d’humanitat, a tots els afanys, cal que ens sotmetem a l’ambició i als diners i que ens quedem esperant la propera mobilització davant d’un got de cervesa?

¡Quina mirada tan estranya que em féu la Hermine, tota divertida, irònica i entremaliada, plena de companyonia comprensiva i, alhora, dura, sàvia i d’una severitat pregona!

—No cal pas que ho facis —digué tota maternal—. La vida no se’t farà pas mesquina i estúpida perquè sàpigues que la teva lluita serà estèril. Seria molt més mesquí, Harry, que lluitessis per una bona causa i uns ideals pensant que els has d’assolir. ¿Els ideals s’han d’assolir? ¿És que nosaltres, els homes, potser vivim per abolir la mort? No, vivim, ara per témer-la, ara per estimar-la i és ella, precisament, qui, alguna hora, de tant en tant, ens fa veure la bellesa d’un bocinet de vida. Harry, ets una criatura. Ara sigues obedient i vine amb mi, que avui hem de fer moltes coses. Avui no em penso preocupar més per la guerra ni pels diaris. ¿I tu?

Oh, no, jo també estava a punt.

Anàrem plegats —era la nostra primera passejada per la ciutat— a una botiga d’aparells musicals i ens miràrem els gramòfons; els obríem i els tancàvem, ens els fèiem engegar i, quan ja havíem trobat el que ens convenia, el més maco o més bé de preu, el vaig voler comprar, però la Hermine no volia enllestir tan de pressa. Em deturà i m’obligà a anar a una segona botiga, a mirar i escoltar tota mena de models i mides, del més car al més barat, per accedir, després, a tornar a la primera botiga i comprar-hi l’aparell que havíem triat.

—Ja ho veus —vaig dir—, ho podíem haver fet més senzill.

—¿Vols dir? I demà potser haguéssim vist en un altre aparador el mateix aparell vint francs més barat. A més, comprar és divertit i les coses divertides s’han de fer durar. Et queda molt per aprendre, encara.

Amb l’ajut d’un camàlic portàrem la nostra adquisició a casa.

La Hermine es mirà la meva habitació amb atenció, trobà bé l’estufa i el sofà, provà les cadires, agafa llibres, es quedà una bona estona mirant la fotografia de la meva amant. Havíem posat el gramòfon sobre una calaixera, entremig de piles de llibres. I començà la lliçó. Posà un fox-trot, me n’ensenyà els primers passos i, agafant-me de la mà, m’anà guiant. Obedient, li trotava al darrere, ensopegava amb les cadires, escoltava les seves ordres sense entendre-les, li trepitjava els peus i tenia tan poca traça com bona voluntat. Després del segon ball, es deixà caure al sofà rient com una criatura.

—¡Déu meu, que n’ets d’encarcarat! ¡Camina senzillament cap endavant, com si anessis a passeig! No cal esforçar-s’hi tant. T’has acalorat i tot, ¿no? ¡Apa, descansem cinc minuts! Mira, ballar, quan se’n sap, és tan senzill com pensar, i aprendre’n encara és més fàcil. Ara no et neguitejarà tant, potser, que els homes no vulguin acostumar-se a pensar i prefereixin tractar el senyor Haller de traïdor a la pàtria i esperar tranquil·lament la propera guerra.

Al cap d’una hora se n’anà, prometent-me que, una altra vegada, ho faria millor. Jo no ho creia pas i estava molt decebut de la meva beneiteria i poca traça. Em semblava que, durant una hora, no havia après res i que un altre dia no ho faria pas millor. No, per ballar calia tenir unes qualitats que jo no tenia en absolut: alegria, innocència, lleugeresa, empenta. Bé prou que feia temps que ho sabia.

Però, ves per on, la propera vegada va anar realment millor i fins em va divertir; quan s’havia acabat l’hora, la Hermine pretenia que ja em sabia prou bé el fox-trot. Però quan afegí que l’endemà havia d’anar a ballar amb ella en un restaurant, em vaig ben espantar i m’hi vaig resistir aferrissadament. Em recordà fredament el meu vot d’obediència i em cità per a l’endemà a l’hora del te a l’ hotel «Balances».

Aquella nit era a casa, volia llegir i no ho aconseguia. M’espantava l’endemà; no suportava la idea que jo, un vell excèntric, poruc i susceptible, no només havia d’anar en un d’aquests moderns i avorrits salons de te i ball amb música de jazz, sinó que m’hi havia d’exhibir, entre gent estranya, com a ballador i sense saber-ne encara gens. I haig de confessar que reia sol i, alhora, em feia vergonya, mentre en el meu tranquil estudi donava corda a l’aparell i l’engegava i, descalç per no fer soroll, assajava els passos del fox.

L’endemà, a l’hotel «Balances», tocava una orquestrina i servien te i whisky. Vaig intentar subornar la Hermine oferint-li pastissos, invitant-la a una bona botella de vi; ella, però, era implacable.

—No has pas vingut aquí a divertir-te. Avui toca lliçó de ball.

Vaig haver de ballar amb ella dues o tres vegades i, entre una i altra, em presentà el saxofonista, un xicot morè, jove i ben plantat d’origen espanyol o sud-americà, que, segons deia ella, sabia tocar tots els instruments i parlar totes les llengües del món. Aquest señor semblava conèixer molt bé la Hermine i ser-ne molt amic; tenia davant seu dos saxòfons de mides diferents que anava bufant alternativament tot inspeccionant, atent i divertit, els dansaires amb els seus ulls negres i brillants. Vaig descobrir tot sorprès que sentia una mena de recel cap a aquest músic inofensiu i ben plantat, i no era pas gelosia, puix que entre la Hermine i jo no tenia sentit parlar d’amor, sinó una gelosia d’amic, més intel·lectual, ja que ell no em semblava prou digne de l’interès i del respecte sorprenent, gairebé veneració, que ella li demostrava. «Estranyes coneixences haig de fer», pensava de mal humor.

Després, un altre tragué la Hermine a ballar i jo em vaig quedar sol davant la tassa de te escoltant la música, aquell tipus de música que fins ara no havia pogut suportar. «¡Déu meu —pensava—, ara cal que entri i em familiaritzi amb aquest món que m’és tan estrany i antipàtic, que fins ara he evitat amb tanta cura, aquest món menyspreable de la bohèmia i del plaer, aquest món de tauletes de marbre polides i estereotipades, de música de jazz, de meuques i de viatjants de comerç!» Amoïnat, m’anava bebent el te i em fixava en la gentada més o menys elegant. Dues noies maques atreien la meva mirada, eren bones balladores i jo admirava amb enveja llur forma elàstica, bonica, joiosa i segura de ballar.

Reaparegué la Hermine i es disgustà amb mi. Em renyà dient que no era aquí per posar aquella cara ni per seure a la taula com un estaquirot, que havia de fer un pensament i ballar. ¿Que no coneixia ningú? No calia pas. ¿O potser no hi havia cap noia que m’agradés?

Li’n vaig indicar una, de les més maques, que justament era a prop nostre i que tenia un aspecte encisador amb el seu vestidet de vellut, els cabells rossos, curts i vigorosos, i els braços molsuts i femenins. La Hermine insistí perquè anés immediatament a invitar-la. Jo m’hi resistia desesperadament.

—¡Però si no puc! —vaig dir tot infeliç—. ¡Si fos un jove que estigués bé! ¡Però un imbècil vell i encarcarat que no sap ni ballar, se’n farà un tip de riure!

La Hermine em mirà desdenyosa.

—I si jo em ric de tu, tant te fa, és clar. ¡Quin covard que estàs fet! Tothom que s’acosta a una noia s’arrisca que en facin riota; és el joc. Per tant, arrisca’t, Harry, i en tot cas, deixa que se te’n riguin, si no, perdré la fe en la teva obediència.

No transigia. Afeixugat, em vaig aixecar i vaig anar cap a la noia, just quan tornava a engegar la música.

—No estic lliure del tot —va dir, mirant-me curiosa amb ulls grossos i vius—, però la meva parella sembla que s’hagi quedat enganxada al bar. ¡Vinga, som-hi!

La vaig abraçar i férem els primers passos, no me’n sabia avenir, que no m’hagués despatxat. De seguida es féu càrrec de la meva situació i ella era qui em conduïa. Ballava meravellosament bé i això em subjugà; per uns moments, vaig oblidar els meus exercicis de ball i les normes, anava com si flotés, sentia la tibantor dels malucs, la flexibilitat dels genolls de la meva parella; vaig mirar-li la cara jove i radiant i li vaig confessar que ballava per primera vegada a la vida. Somrient, m’animà; les meves mirades encantades i les meves paraules d’afalac, les contestava amb la seva meravellosa ductilitat, sense dir res, amb moviments suaus i encisadors que ens apropaven més i ens estimulaven. Amb la mà dreta ben afermada a la seva cintura, feliç i excitat, li anava seguint els moviments de les cames, dels braços, de les espatlles, sense trepitjar-li els peus ni una sola vegada, cosa admirable, i, quan callà la música, quedàrem quiets i aplaudint fins que reprengué el ball i aleshores sol·lícit, devotament enamorat, vaig tornar a acomplir els ritus.

En acabar-se el ball, massa aviat, la graciosa noia de vellut es féu enrere i, tot d’una, la Hermine era davant meu, ens havia estat observant.

—¿Ho veus, ara? —rigué elogiosa—. ¿Has acabat entenent que les cames d’una dona no són les d’una taula? ¡Et felicito! Ara ja saps el fox, gràcies a Déu, demà ens dedicarem al boston i, d’aquí a tres setmanes, hi haurà ball de disfresses als salons del «Globus».

Era el moment del descans, ens havíem assegut i el jove i encantador señor Pablo, el saxofonista, se’ns apropà amb una lleu reverència i s’assegué al costat de la Hermine. Se’ls veia molt bons amics. Però jo haig de confessar que, en aquella primera trobada, no estava disposat a tolerar aquest senyor. De bonic, n’era, no ho puc pas negar, bona planta i cara bonica; altres mèrits, però, no li sabia trobar. Ni amb el seu do de llengües no feia cap bon paper; en realitat, no deia res, només paraules soltes com «si us plau», «gràcies», «bé», «i tant», «hola» i altres per l’estil que, per descomptat, les sabia en diversos idiomes. De parlar, no parlava de res, el señor Pablo, i tampoc no se’l veia pensar gaire, aquest gentil caballero. La seva ocupació era bufar els saxòfons de la banda de jazz i, en aquest ofici, semblava dedicar-s’hi amb un amor apassionat, de vegades aplaudia intempestivament durant una interpretació o es permetia altres desbordaments d’entusiasme, es posava a cantar fort paraules com: «¡o o o o, ha, ha, hola!». A part d’això, en aquest món, no servia per a res més que no fos ser ben plantat, agradar a les dones, portar colls i corbates d’última moda i els dits plens d’anells. La seva conversació consistia a seure al nostre costat, somriure’ns, mirar-se el rellotge de polsera i cargolar cigarretes, cosa que feia molt bé. Els seus preciosos ulls foscos de crioll i els seus rínxols negres no encobrien cap romanticisme, cap problemàtica, cap pensament; vist de prop, aquell semidéu de bellesa exòtica no era res més que un jove divertit i una mica malcriat, amb maneres agradables. Vaig comentar-li coses del seu instrument i de les tonalitats de la música de jazz i bé s’havia d’adonar que parlava amb un vell afeccionat i entès en qüestions musicals. Però no, no se n’adonava ni poc ni molt i, mentre jo, per deferència cap a ell o, en realitat, cap a la Hermine, assajava una definició teòrico-musical del jazz, ell em somreia inofensivament pels meus esforços sense tenir, evidentment, cap noció de l’existència de qualsevol altra música, fora del jazz. D’agradable, bé que n’era, agradable i atent, amb el seu somriure i els seus grans ulls buits; però entre ell i jo no hi havia res en comú; res del que per a ell podia ser important i sagrat podia ser-ho també per a mi, perquè procedíem de parts totalment oposades de la terra, no compartíem ni un sol mot del nostre llenguatge. (Més tard, la Hermine me’n diria coses extraordinàries. M’explicaria que en Pablo, després d’aquella conversa, li havia dit que havia d’anar amb compte amb aquest home que era tant infeliç. I quan li hauria preguntat d’on ho treia, tot allò, ell li hauria dit: «Pobre, pobre home. ¡Mira-li els ulls! No sap ni riure».)

Després d’acomiadar-se el dels ulls negres i d’haver tornat a començar la música, la Hermine s’aixecà.

—Podries tornar a ballar amb mi, Harry. ¿O és que ja no en tens ganes?

Amb ella també ballava més lleuger, més lliure i alegre, tot i que no tan fàcilment i despreocupadament com amb l’altra. La Hermine es deixava dur, subtil i lleugera com un pètal de flor; als seus braços també hi notava, ara, tot l’atractiu d’allò que ve i que se’n va, també ella feia olor de dona i d’amor, el seu ball també cantava la melodia tendra, íntima i seductora del sexe, però jo no era prou lliure ni estava prou seré per contestar-hi, no era capaç d’oblidar-ho tot i abandonar-m’hi. La Hermine m’era massa propera, era la meva companya, la meva germana, se m’assemblava i s’assemblava al meu amic de joventut, en Hermann, el visionari, el poeta, aquell que compartia amb ardor els meus exercicis intel·lectuals i les meves disbauxes.

—Ho sé —digué més tard, quan en parlàrem—, ho sé molt bé. Però aconseguiré que t’enamoris de mi, no tinc cap pressa. De moment som companys, som d’aquells que volen ser amics perquè s’han conegut. Per ara, volem aprendre l’un de l’altre, jugar l’un amb l’altre. Jo et faig veure el meu teatrí, t’ensenyo a ballar i a ser una mica més feliç i estúpid, i tu m’ensenyes les teves idees i una mica de la teva saviesa.

—Ah, Hermine, no tinc gran cosa per ensenyar-te, tu saps moltes més coses que jo. ¡Ets una persona meravellosa, noia! Sempre m’entens i fins i tot m’endevines. ¿Què significo per a tu? ¿No t’avorreixo?

Ella mirava el terra amb ulls enterbolits.

—No m’agrada sentir-te parlar així. ¡Recorda la nit en què, desfet i desesperat, vas aconseguir sortir del teu turment i de la teva solitud i ens vam fer amics! ¿Per què creus que et vaig poder reconèixer i entendre, llavors?

—¿Per què, Hermine? ¡Digues-m’ho!

—Perquè sóc igual que tu. Perquè estic tan sola com tu, i igual que tu, no sé estimar ni prendre’m seriosament ni la vida, ni la gent, ni tampoc a mi mateixa. Sempre n’hi ha, de gent d’aquesta que exigeix el màxim de la vida i que no se sap avenir de la seva estupidesa i de la seva cruesa.

—¡Tu, tu! —vaig exclamar profundament sorprès—. Et comprenc, companya, ningú no et comprèn tan bé com jo. Tanmateix no deixes de ser un enigma per a mi. ¡Si sempre te’n surts jugant, de la vida, amb aquest meravellós respecte teu cap a les coses i cap als plaers petits, si tu ets una artista de la vida! ¿Com pot ser que hi pateixis, a la vida? ¿Com pot ser que et desesperis?

—Jo no em desespero, Harry, però, això de patir a la vida… oh, sí, d’això en sé un munt. T’estranya que no sigui feliç perquè sé ballar i em sé defensar bé en la vida superficial. ¡I a mi, amic meu, m’estranya que estiguis tan decebut de la vida, tu que estàs familiaritzat precisament amb les coses més boniques i profundes, amb l’esperit, l’art i el pensament! Per això, ens vam sentir atrets l’un per l’altre, això ens fa germans. Jo t’ensenyaré a ballar, a jugar i a somriure i, tanmateix, no pas a estar content. De tu aprendré a pensar i a saber i, tanmateix, no pas a estar contenta. ¿Que no ho saps, que tots dos som fills del dimoni?

—Sí que ho som. El dimoni és l’esperit i nosaltres en som els fills infeliços. Hem perdut el rumb de la natura i restem suspesos al buit. Però ara em ve al cap que al Tractat del llop estepari, ja te’n vaig parlar, se’n comenta alguna cosa, diu que no és més que una imaginació d’en Harry això de creure que té una o dues ànimes, una o dues personalitats. Tot home en tindria deu, o cent, o mil, d’ànimes.

—Això sí que m’agrada —exclamà la Hermine—. Tu, per exemple, has desenvolupat molt l’aspecte intel·lectual i, per això, t’has quedat tan endarrerit en totes les arts menors de la vida. Si el Harry pensador té cent anys, el Harry ballador només té mig dia de vida. Aquest, ara, és el que volem fer créixer, ell i tots els seus germanets que són tan petits, estúpids i subdesenvolupats com ell.

Em mirava somrient. Amb veu canviada, em preguntà baixet:

—¿I la Maria, què, t’ha agradat?

—¿La Maria? ¿Qui és aquesta?

—La noia amb qui has ballat. Una noia maca, molt maca. Pel que he pogut veure, n’estaves una mica enamorat.

—¿Que la coneixes?

—¡I tant!, ens coneixem molt bé. ¿Que t’interessa gaire?

—M’ha agradat, i m’ha encantat que fos tan indulgent amb la meva manera de ballar.

—¡Si només és això! L’hauries de festejar una mica, Harry. És molt maca i balla molt bé, i tu ja n’estàs enamorat. Crec que te’n sortiràs.

—No és pas la meva ambició.

—Ara no estàs dient tota la veritat. Jo sé que, en algun racó de món, hi tens una amant i que la veus un cop cada sis mesos per barallar-t’hi. És molt bonic per part teva voler ser fidel a aquesta amiga estranya, ¡però permet que no m’ho cregui del tot! ¡De tota manera, sospito que et prens massa seriosament les coses de l’amor! Bé ho pots fer, pots estimar tant com vulguis a la teva manera idealista, que és cosa teva, no pas meva. Del que sí m’haig de preocupar és del fet que aprenguis una mica millor les arts menors i insignificants i els jocs de la vida; en aquesta matèria, sóc la teva mestra i seré per a tu una mestra més bona que no la teva amant ideal, ¡en pots estar ben segur! Prou falta que et fa tornar a dormir amb una noia maca, llop estepari.

—¡Hermine —vaig exclamar, tot anguniós—, però mira’m, si sóc un home vell!

—Un xitxarel·lo, és el que tu ets. Perquè així com eres massa mandrós per aprendre a ballar i gairebé fas tard, també ets massa mandrós per aprendre a estimar. ¡Oh, amic meu, l’amor ideal i l’amor tràgic, tot això ho saps a la perfecció, no ho dubto pas, tens tot el meu respecte! Però també has d’aprendre a estimar… com qualsevol dels mortals. El primer pas ja està fet, ja se’t pot deixar anar a ballar. I encara has d’aprendre el boston, demà ens hi posarem. Vindré a les tres. ¿Què t’ha semblat la música d’aquí?

—Excel·lent.

—¿Veus?, això també és un pas endavant, ja en vas aprenent. Fins ara no podies ni suportar aquesta música de ball i de jazz, per a tu no era prou seriosa ni profunda, i ara has descobert que no cal prendre-se-la seriosament, que pot ser molt agradable i encisadora. I, tot sigui dit, sense en Pablo, aquesta orquestra no seria res. És ell qui la dirigeix i li dóna vida.

Com el gramòfon, que corrompia l’atmosfera d’ascètica espiritualitat del meu estudi; com els balls americans, que ressonaven molestos i estranys, àdhuc destructius, al meu món musical refinat; bé, doncs, així ressonaven, per totes bandes, coses noves, coses temudes, coses desintegradores, a la meva vida que fins ara estava tan clarament perfilada i hermèticament aïllada. El Tractat del llop estepari i la Hermine tenien raó amb llur teoria de les mil ànimes, cada dia veia en mi algunes ànimes noves al costat de les velles, exigint i fent soroll, i ara podia veure amb tota claredat, com si fos un retrat, la realitat quimèrica de la meva personalitat anterior. Només havia assumit el parell de facultats i ocupacions per a les quals estava casualment més dotat i m’havia fet la idea d’un Harry, havia viscut la vida d’un Harry que, en realitat, no era més que un especialista sensible i qualificat en poesia, música i filosofia; tota la resta de la meva persona, tot el romanent caòtic de facultats, impulsos i afanys l’havia considerat inoportú i li havia posat l’etiqueta de «llop estepari».

Amb tot, la reconversió de la meva quimera, aquesta dissolució de la meva personalitat, no era només, de cap manera, una aventura agradable i divertida, ans al contrari, sovint se’m feia dolorosament amarga, sovint era quasi insostenible. Molts cops, el gramòfon sonava realment demoníac en aquell ambient, on tot estava afinat en un altre to. De vegades, ballant els meus onesteps en un restaurant de moda, entremig de cràpules elegants i d’estafadors, em veia com un traïdor a tot allò que, a la vida, havia tingut per respectable i sagrat. Si la Hermine m’hagués deixat sol només que una setmana, hauria abandonat de seguida aquests intents feixucs i ridículs de mundanitat. Però la Hermine era sempre present; encara que no la veia cada dia, me’n sentia constantment observat, acompanyat, vigilat, controlat i, fins i tot, les meves furioses intencions de rebel·lió i de fugida, me les llegia a la cara.

Amb el progressiu anihilament d’allò que havia considerat la meva personalitat, també vaig començar a comprendre perquè, malgrat totes les desesperacions, havia tingut aquella por esgarrifosa de la mort. Em vaig anar adonant que aquell pànic horrorós i vergonyós de la mort també formava part de la meva antiga vida burgesa i hipòcrita. El senyor Haller d’abans, el creador de talent, l’expert en Mozart i Goethe, l’autor de les interessants aportacions sobre la metafísica de l’art, sobre el geni i la tragèdia, sobre la humanitat, l’ermità melangiós d’aquella cel·la atapeïda de llibres, quedava a mans d’una autocrítica constant de la qual res no se’n salvava. Perquè aquest talentós i interessant senyor Haller havia predicat el seny i l’humanitarisme i s’havia alçat contra la crueltat de la guerra, però en temps de guerra no s’havia posat pas contra el mur per deixar-se afusellar com, en darrer terme, exigien les seves creences, sinó que se l’havia campada prou bé, naturalment amb aparent decència i noblesa, que, al capdavall, no deixava de ser un subterfugi. També era contrari al poder i a l’explotació, però tenia valors d’empreses industrials al banc i en gastava els interessos sense cap remordiment. I com això, amb tot. En Harry Haller s’havia disfressat meravellosament d’idealista que menysprea el món, d’eremita melangiós i de profeta rancuniós, però, en el fons, era un burgès que considerava reprovable una vida com la que duia la Hermine, un burgès que s’empipava per haver desaprofitat les nits i haver-hi malgastat els diners en restaurants. Carregat de mala consciència, no cercava pas el seu alliberament i perfeccionament, sinó que, ben al contrari, cobejava el retorn dels bons temps, quan encara el divertien els seus jocs intel·lectuals i li donaven fama. De la mateixa manera que ell, els lectors de diaris que tan menysprea i escarneix recerquen els temps ideals d’abans de la guerra, perquè això és molt més fàcil que no pas aprendre del que hom ha patit. ¡Ai uix, aquest senyor Haller em feia fàstic! I, malgrat tot, m’aferrava a ell o a la seva larva en descomposició, al seu coqueteig amb la intel·lectualitat, al seu temor burgès a tot allò que fos trasbalsador i casual (i aquí s’hi pot encabir la mort). El nou Harry en formació, aquest diletant de sales de ball, una mica vergonyós i ridícul, el comparava, sarcàstic i gelós, amb la imatge hipòcritament ideal del Harry vell, després de trobar-li tots els defectes que tant l’havien molestat llavors al gravat de Goethe de cal professor. ¡Si el mateix Harry vell ja havia estat una mena de Goethe burgès i idealitzat, una mena d’heroi de l’esperit amb una llambregada exageradament noble, radiant d’excelsitud, intel·ligència i humanitat tant com de brillantina, i gairebé cofoi de la pròpia grandesa d’ànima! ¡Dimoni, aquest noble retrat havia quedat ben malparat, l’ideal senyor Haller havia quedat deplorablement desmanegat! Semblava un dignatari amb les calces esquinçades per l’escomesa d’uns saltejadors de camins que, veient-se d’aquesta manera, hagués hagut d’aprendre’s el paper de l’esparracat, però que, en canvi, dugués les pelleringues com si encara hi pengessin les medalles i fes el ploricó tot cobejant la dignitat perduda.

Em vaig anar trobant sovint amb en Pablo, el músic, i vaig haver de canviar la idea que me n’havia fet, sobretot perquè la Hermine se l’estimava tant i buscava la seva companyia amb tantes ganes. Jo recordava en Pablo com una bella nul·litat, com un petit galant una mica vanitós, com una criatura feliç i sense problemes que bufava amb alegria la seva trompeta de fira i que era fàcil de portar amb elogis i xocolata. Però en Pablo no em demanava mai el parer, li era tan indiferent com les meves teories musicals. M’escoltava atent i amical, sempre somrient, però mai no contestava de debò. En canvi, jo semblava haver despertat el seu interès, s’esforçava visiblement per agradar-me i demostrar-me afecte. Un dia que, en una d’aquelles converses infructuoses, em vaig empipar, posant-me gairebé groller, em mirà a la cara desconcertat i trist, m’agafà la mà esquerra i, tot acariciant-la, m’oferí d’un estoig daurat, dient que m’aniria bé, alguna cosa per inhalar. Vaig interrogar la Hermine amb els ulls, em féu que sí el cap, en vaig prendre i ho vaig ensumar. De seguida em vaig sentir realment més fresc i eixerit, probablement hi devia haver cocaïna en aquell polsim. La Hermine m’explicà que en Pablo en tenia molts, de remeis d’aquests, que els aconseguia per mitjans secrets, que de vegades n’oferia als amics i que era un mestre en les mescles i dosificacions: remeis per calmar el dolor, per dormir, per tenir somnis agradables, per posar-se content, per enamorar.

Un dia me’l vaig trobar pel carrer, a prop del moll, i, sense més ni més, se m’enganxà. Aquesta vegada, finalment, vaig aconseguir fer-lo parlar.

—Senyor Pablo —li vaig dir, mentre ell jugava amb un bastó prim, de fusta negra i de plata—, sou un amic de la Hermine i per això m’interesseu. Però us haig de dir que no em feu la conversa gens fàcil. He intentat més d’un cop parlar-vos de música, m’hauria interessat sentir el vostre parer, les vostres objeccions, les vostres consideracions; però no us heu dignat a donar-me ni tan sols una resposta.

Amb una rialla cordial, aquesta vegada no em quedà a deure la resposta, sinó que digué impassible:

—Guaiteu, a mi em sembla que no té cap sentit parlar de música. Mai no en parlo, jo, de música. ¿Què hagués pogut contestar a les vostres paraules tan intel·ligents i justes? ¡Si teníeu tota la raó en allò que dèieu! Però mireu, jo sóc un músic, no un erudit, i no crec que tenir raó tingui cap valor, tractant-se de música. No té res a veure, en això de la música, que un hi tingui raó, bon gust, erudició i tot això.

—Bé, però, aleshores, ¿de què depèn?

—¡Del fet que es faci música, senyor Haller, que es faci tanta música, tan bona i tan intensa com es pugui! D’això es tracta, monsieur. Si em sé les obres completes de Bach i de Haydn i en puc fer els millors comentaris, amb això ningú no queda servit. Ara bé, si agafo el meu instrument i toco un shimmy lleuger, el shimmy serà bo o dolent, però farà feliç a la gent, se’ls ficarà a les cames, a la sang. Només depèn d’això. Fixeu-vos, dins una sala de ball, en les cares a l’instant de reprendre la música després d’una llarga pausa: ¡com llampeguen els ulls, com s’estremeixen les cames, com es posen a riure les cares! És per això que fem música.

—Molt bé, senyor Pablo. Però no hi ha tan sols una música sensual, també existeix una música espiritual. No hi ha només la música que s’està tocant, sinó també una d’immortal, que sobreviu fins i tot quan no s’està interpretant. Un pot jeure sol al llit i li pot venir al pensament una melodia de La flauta màgica o de la Passió segons sant Mateu i, en aquell moment, sense que ningú no toqui la flauta ni el violí, existeix la música.

—És cert, senyor Haller. Molts solitaris somiadors també reprodueixen, cada nit, en silenci, el Yearning i el Valencia; fins la mecanògrafa més pobrissona té l’últim onestep al cap i, al despatx, pica les tecles seguint-ne el ritme. ¡Teniu raó, celebro la música callada de tots aquests solitaris, tant si és el Yearning, com La flauta màgica o el Valencia! Però, tota aquesta gent, ¿d’on la treu, la seva música solitària i callada? Ens la vénen a buscar a nosaltres, els músics, cal que primer sigui tocada i escoltada, que s’hagi ficat a la sang, abans que un pugui pensar-hi i somniar-ne, tot sol a casa.

—D’acord —vaig dir fredament—. Tanmateix no es poden posar al mateix nivell Mozart i l’últim fox-trot. No és el mateix tocar per a la gent una música divina i eterna que la barata música d’un dia.

Quan notà l’excitació de la meva veu, en Pablo posà immediatament una cara més simpàtica, em prengué pel braç afectuosament i donà a la seva veu una dolçor increïble.

—Ah, estimat senyor, amb això dels nivells potser teniu tota la raó. ¡Jo no hi tinc res a dir, que situeu en Mozart, Haydn i el Valencia al nivell que més us agradi! A mi m’és ben igual, jo no sóc qui per decidir sobre els nivells i ningú tampoc no me’n preguntarà res. Potser sí que en Mozart encara el tocaran d’aquí a cent anys i el Valencia, d’aquí a dos, potser ja no; crec que en això ho podem deixar tranquil·lament en mans del bon Déu, ell és just i a tots ens regeix la durada de la vida, i doncs, també la dels valsos i dels fox-trots, ben segur que farà justícia. Nosaltres, els músics, però, hem de fer la nostra, és el nostre deure i la nostra obligació: hem de tocar allò que ens demana la gent a cada moment, i ho hem de fer tan bé, tan bonic i amb tanta energia com puguem.

Amb un sospir, ho vaig deixar córrer. Amb aquest home no hi havia res a fer.

En alguns moments se’m barrejaven el que era vell i el que era nou, dolor i plaer, temor i alegria d’una forma ben sorprenent. Ara era al cel, ara a l’infern, quasi sempre a ambdós llocs alhora. El Harry vell i el nou ara vivien en conflictes amargs, ara en pau. El Harry vell, de vegades, semblava ben mort, mort i enterrat, i de sobte hi tornava a ser, manant i tiranitzant, sabent-ho tot millor que ningú, i el pobre petit i jovenet Harry nou s’avergonyia, callava i es deixava acular a la paret. En d’altres moments, era el Harry jove qui agafava el vell pel coll i l’escanyava insegur; llavors hi havia força gemecs, lluita a mort i pensaments dedicats a la navalla.

Sovint m’inundava una onada de dolor i felicitat alhora. Això s’esdevingué pocs dies després de la meva estrena pública com a ballador; quan aquell vespre, entrava al dormitori, em vaig trobar la bella Maria al meu llit i la meva sorpresa, estranyesa, espant i encís foren inefables.

De totes les sorpreses que m’havia anat fent la Hermine, aquesta era la més violenta. Perquè no vaig dubtar ni un moment que havia estat ella qui m’havia enviat aquest ocell del paradís. Aquell vespre, excepcionalment, no havia estat amb la Hermine, havia anat a la catedral a sentir un concert de música religiosa antiga; havia estat una excursió bonica i nostàlgica a la meva vida d’abans, als paisatges de la meva joventut, als dominis del Harry idealista. A l’alta nau gòtica de l’església, on la xarxa de precioses voltes jugaven amb la llum tènue oscil·lant com fantasmes vivents, havia sentit peces de Buxtehude, Pachelbel, Bach i Haydn, havia retrobat les velles formes tan estimades, havia tornat a sentir la magnífica veu d’una cantant de Bach amb la qual, en altre temps, havia tingut amistat i havia compartit molts concerts extraordinaris. Les veus de la música antiga, llur infinita dignitat i santedat m’havien desvetllat totes les exaltacions, les delícies i els entusiasmes de la joventut; trist i capficat, al cor de l’església, havia estat durant una hora l’hoste d’aquell món noble i sant que antany era la meva pàtria. De sobte, mentre tocaven un duet de Haydn, em saltaren les llàgrimes i no vaig poder esperar la fi del concert; havia renunciat al retrobament amb la solista (¡quantes nits meravelloses no havíem passat, antany, amb els artistes després dels concerts!) i m’havia esmunyit fora de la catedral. Me’n vaig anar, cansat, tot passejant pels carrers nocturns; aquí i allà, rere les finestres dels restaurants, bandes de jazz tocaven les melodies de la meva vida actual. ¡Oh, en quin tèrbol entrellat d’errors havia anat a raure la meva vida!

Durant la passejada nocturna, havia anat rumiant llargament la meva curiosa relació amb la música i, una vegada més, havia definit aquella relació corprenedora i fatal alhora amb la música com al destí de tota la intel·lectualitat alemanya és dominat pel matriarcat, per la subordinació a la natura sota la forma d’una hegemonia de la música com cap altre poble no l’ha coneguda mai. Nosaltres, els intel·lectuals, en comptes de resistir-nos-hi virilment, de retre obediència a l’esperit, al logos, a la paraula, i d’afinar l’oïda, somiem tots una llengua sense paraules capaç d’expressar allò que és inexpressable, de configurar allò que és informe. En comptes de tocar el seu instrument amb la màxima fidelitat i honradesa, l’intel·lectual alemany es revolta constantment contra la paraula i la raó i coqueteja amb la música. Sí, perquè l’esperit alemany es regala amb la música, amb imatges tonals prodigiosament espirituals, amb sensacions nobles i efectes íntims que mai no s’han hagut de materialitzar; així, ha negligit la major part dels seus deures vertaders. Nosaltres, tots els intel·lectuals, no ens hem sabut avenir amb la realitat, se’ns feia estranya i hostil, i és per això que, a la nostra realitat alemanya, a la nostra història, a la nostra política, a la nostra opinió pública, la intel·lectualitat fa un paper tan lamentable. Doncs sí, aquestes idees les havia meditat sovint i no sense sentir ocasionalment el desig ardent de plasmar d’una vegada la realitat, d’actuar, d’una santa vegada, amb serietat i responsabilitat, en lloc de jugar sempre i només amb l’estètica i l’artesania intel·lectual. Però tot acabava sempre en resignació, en una submissió a la fatalitat. Els senyors militars i els grans industrials tenien tota la raó: amb els «intel·lectuals» no hi havia res a fer, érem una colla de bocamolls enginyosos, inútils, irresponsables i fora de la realitat. ¡Dimoni! ¡La navalla!

Així, doncs, tornava a casa curull d’idees i d’ecos musicals, amb el cor trist i un desig desesperat de vida, de realitat, de seny, de tot el que s’ha perdut irremeiablement; vaig pujar les escales, vaig encendre el llum de l’estudi i, en va, vaig intentar llegir una mica. Recordant el compromís que m’obligava l’endemà al vespre a anar a prendre whisky i a ballar al bar «Cécil», havia sentit una ràbia amarga, no només contra mi mateix, sinó també contra la Hermine. No dubtava que les seves intencions eren bones i cordials, que era una criatura meravellosa, ¡però hagués preferit que, aquell dia, deixés que m’ensorrés, en comptes d’arrossegar-me amunt i avall en aquest món enjogassat, complicat, extravagant i atabalador, on mai no deixaria de ser un estrany, on es degradaria i sofriria allò que tinc de millor!

I, mentre amb tristesa apagava el llum, amb tristesa anava al dormitori, amb tristesa em començava a despullar, em cridà l’atenció una olor insòlita, hi havia una lleugera flaire de perfum i, mirant al meu voltant, vaig descobrir la bella Maria al meu llit, somrient, una mica nerviosa, amb els seus grans ulls blaus.

—¡Maria! —vaig dir. El meu primer pensament fou que, si ho sabia la dispesera em faria fora.

—He vingut —digué baixet—. ¿Que potser esteu enfadat amb mi?

—No. Ja sé que la Hermine us ha donat la clau. Està bé.

—Oh, esteu disgustat. Me n’aniré.

—¡No, bella Maria, quedeu-vos! És que aquest vespre estic molt trist, avui no podré estar content de cap manera, potser ho torni a estar demà.

M’havia inclinat una mica cap a ella i, llavors, em prengué el cap amb les mans, grans i sòlides, l’atragué i em besà llargament. Aleshores em vaig asseure al seu costat sobre el llit, prenent-li les mans, li vaig demanar de parlar baixet perquè no ens poguessin sentir i li vaig mirar la cara, bonica i plena, que jeia sobre el meu coixí, exòtica i meravellosa com una gran flor. A poc a poc em posà la mà sobre la seva boca i, ficant-la per sota el cobrellit, me la deixà sobre el seu pit tebi i panteixant.

—No cal que estiguis content —digué—, la Hermine ja m’ha dit que tens moltes preocupacions. Qualsevol ho pot entendre. ¿Encara t’agrado? L’altre dia, ballant, bé estaves prou encapritxat de mi.

La vaig besar als ulls, a la boca, al coll i als pits. No feia ni un moment, encara pensava en la Hermine tot fent-li retrets amargs. Ara tenia el seu regal a les mans i li estava agraït. Les carícies amoroses de la Maria no espatllaven els efectes de la música meravellosa que acabava de sentir, n’eren dignes, com una mena de realització. Lentament vaig anar destapant el cos preciós de la dona, fent-li petons arreu, fins arribar als peus. Quan em vaig ajeure al seu costat, la seva cara de flor em somreia omniscient i bondadosa.

Aquella nit, al costat de la Maria, no vaig dormir gaire, però sí bé i profundament, com una criatura. I, entre dormideta i dormideta, em vaig sadollar de la seva joventut bella i alegre i em vaig anar assabentant, en veu baixa, d’un munt de coses interessants sobre la seva vida i la de la Hermine. Jo en sabia ben poc d’aquesta mena de persones i vides, tan sols al teatre, abans, havia tingut l’ocasió de trobar-me amb vides com aquestes, amb dones i homes mig artistes mig vividors. Ara, per primera vegada, entreveia aquestes vides curioses, singularment innocents, singularment corrompudes. Aquestes noies, sovint de casa pobra, massa intel·ligents i boniques per passar-se la vida amb qualsevol feina trista i mal pagada, vivien totes tan aviat de feines ocasionals com de les seves gràcies i de la seva amabilitat. De tant en tant, seien un parell de mesos davant una màquina d’escriure, a temporades feien d’amants d’algun home de món benestant i en rebien diners i regals, passaven èpoques de pells, cotxes i «Grand Hotel» i, també, altres èpoques de mansardes; quant al matrimoni, només s’hi avenien si l’oferta era prou bona, però en general no hi tenien cap tirada. Moltes d’elles no tenien cap mena de luxúria i només concedien els seus favors amorosos a contracor i regatejant un preu altíssim. D’altres, entre elles la Maria, tenien qualitats i necessitats amoroses fora de mida, la majoria feien l’amor indistintament amb tots dos sexes. Llur única raó de viure era l’amor i solien tenir, a més dels amants oficials i solvents, altres relacions amoroses. Diligents i dinàmiques, inquietes i frívoles, intel·ligents, però inconscients, aquestes papallones vivien una vida tan infantil com refinada. Eren independents, no tothom les podia comprar, ho esperaven tot de la sort i del bon temps, eren unes enamorades de la vida, tot i que no s’hi aferraven tant com els burgesos, estaven sempre disposades a seguir el príncep de la faula fins al seu castell, però sempre amb una certa consciència d’una fi trista i difícil.

La Maria m’ensenyà —durant aquella primera nit meravellosa i els dies següents— moltes coses, no només jocs nous i goigs dels sentits encantadors, sinó també una nova comprensió, una nova visió, un amor nou. Tot aquell món dels locals de ball i de diversió, dels cinemes, dels bars i els salons d’hotel que sempre havia tingut per a mi, l’eremita ascètic, un caire d’inferioritat, de cosa prohibida i degradant, en canvi per a la Maria, la Hermine i llurs companyes era senzillament el seu món, ni bo ni dolent, ni desitjable ni odiós, en aquell món floria llur vida curta i nostàlgica, se’l coneixien i s’hi trobaven bé. S’estimaven un xampany o una especialitat de grillroom igualment com qualsevol de nosaltres s’estima un compositor o un poeta, i per un nou ritme de ball o una cançó sentimental i apegalosa d’un cantant de jazz mostraven el mateix entusiasme, la mateixa emoció i sentiment que nosaltres per Nietzsche o Hamsun. La Maria em parlà d’aquell jove i bonic saxofonista, en Pablo, i d’una cançó americana que de vegades els havia cantat, hi ho féu amb un apassionament, una admiració i un amor tals que m’emocionà i em colpí molt més que l’èxtasi de qualsevol gran erudit davant un goig artístic selecte i distingit. Estava disposat a compartir l’emoció, la cançó, fos el que fos; les paraules afectuoses de la Maria, la seva mirada, franca i melangiosa havia obert una bona bretxa en el meu credo estètic. És clar que existia la bellesa, rara i escassa, que excel·lia, sense cap mena de dubtes ni discussions, sobre totes les altres, amb Mozart al capdamunt; però, ¿on era el límit? Nosaltres, els experts i els crítics, ¿no ens hem enamorat tots, de joves, d’obres i d’artistes que avui ens semblen discutibles i dolents? ¿No ens havia passat amb Liszt, amb Wagner i, a molts, fins i tot amb Beethoven? ¿Potser no era l’emoció pueril i exuberant de la Maria per la seva cançó americana una vivència artística tan pura, bella i, sens dubte, sublim com la commoció de qualsevol especialista amb el Tristany o com l’èxtasi d’un director d’orquestra durant la Novena simfonia? ¿I no responia això, al punt de vista del senyor Pablo i li donava la raó?

¡La Maria també semblava estimar-se’l molt, aquest bell Pablo!

—És un home agraciat —vaig dir—, a mi també m’agrada molt. Però digue’m Maria, comparant-me amb ell, ¿com t’ho fas per estimar-me a mi també, si sóc un vell avorrit, gens afavorit i amb els cabells grisos, que no sap tocar el saxòfon ni cantar cap cançó d’amor en anglès?

—¡No parlis d’aquesta manera tan desagradable! —em manà—. És molt senzill. Tu també m’agrades, tu també tens les teves coses maques, simpàtiques i especifiques, no vull que siguis diferent de com ets. No se n’ha de parlar, d’aquestes coses, ni exigir-ne explicacions. Mira, quan em fas petons al coll o a l’orella, noto que m’estimes, que t’agrado; tens una manera un xic tímida de fer petons que per a mi significa: ell t’estima, t’agraeix que siguis bonica. I això em fascina, i molt. I després, amb un altre home, em fascina justament el contrari, que sembli no fer-me cas i que em faci petons com qui fa un favor.

Tornàrem a adormir-nos. Novament em vaig despertar sense haver deixat d’abraçar la meva preciosa, preciosa flor.

¡Era increïble: la preciosa flor continuava essent el regal que m’havia fet la Hermine! ¡Ella era sempre rere la Maria, la dissimulava com amb una màscara! I durant un moment, de sobte, vaig recordar l’Erika, la meva amant tan llunyana i indignada, la meva pobre amiga. No era gaire menys bonica que la Maria, tot i que no era tan exuberant i alliberada ni tan destra en les petites genialitats de l’art de l’amor. Durant aquell moment la vaig tenir al davant, com una imatge nítida i dolorosa, estimada i íntimament unida al meu destí, i tornà a desaparèixer en el son, en l’oblit, en una llunyania que no em dolia del tot.

Durant aquella bonica nit de tendresa m’aparegueren, així, moltes imatges de la meva vida, buida de feia tant de temps, pobra en imatges. Ara, sota l’impuls de la màgia d’Eros, el doll d’imatges brollava profund i ric i, per moments, se’m parava el cor de delícia i de tristesa tot veient la riquesa de la galeria d’imatges de la meva vida, totes les estrelles i constel·lacions, sublims i eternes, que havien omplert l’ànima del pobre llop estepari. La infantesa i la mare se’m presentaren subtils i transfigurades, com acabades de sortir d’un paisatge muntanyós llunyà i infinitament blau; se sentia, metàl·lic i clar, el cor de les meves amistats, amb el llegendari Hermann al davant, aquell germà espiritual de la Hermine. Com flors aquàtiques sorgint de l’aigua, fragants i d’un altre món, suraven les imatges de moltes dones que havia estimat, desitjat i cantat i, de les quals, poques n’havia aconseguit o provat de fer meves. També aparegué la meva muller, amb qui havia viscut molts anys, que m’havia educat en la camaraderia, el conflicte i la resignació; malgrat totes les dificultats de la nostra vida, li havia tingut una profunda confiança fins al dia que, enfollida i malalta, m’abandonà en una fugida inesperada i amb una rebel·lia salvatge; així, podia mesurar la força del meu amor i la profunditat de la meva confiança en ella mitjançant la duresa del cop que havia significat, per la resta de la meva vida, el trencament d’aquesta confiança.

Aquestes imatges —n’hi havia centenars, amb nom o sense— tornaven a ser-hi totes, brollaven, joves i noves, de la font d’aquesta nit d’amor i jo tornava a saber allò que havia oblidat, en la meva misèria, durant tant de temps: que elles eren el patrimoni i el valor de la meva vida. Aquestes experiències, indestructibles com les estrelles, les podia oblidar però no destruir, llur successió conformava la saga de la meva vida, llur esplendor estel·lar constituïa el valor indestructible de la meva existència. La meva vida havia estat feixuga, desencaminada i infeliç, m’havia portat a l’abdicació i al refús, l’havia amargat la sal de la fatalitat humana, però havia estat rica i orgullosa, fins i tot en la misèria havia estat una vida de rei. El trosset de camí que faltava fins a la fi potser també es malbarataria lamentablement, però el nucli d’aquesta vida era noble, tenia cara i ulls, no era cosa de quatre rals, sinó d’estrelles.

Ha passat un temps, i d’aleshores ençà han succeït i han canviat moltes coses. Només puc recordar alguns detalls d’aquella nit, paraules soltes entre nosaltres, gestos i moments eròtics de gran tendresa, instants lluminosos com estels quan despertava del son pesat de la lassitud amorosa. Tanmateix fou aquella nit quan, per primera vegada d’ençà de l’època de la meva decadència, vaig veure la meva pròpia vida amb una mirada implacable i radiant i vaig contemplar l’atzar com una fatalitat, les desferres de la meva existència com un fragment diví. La meva ànima revivia, els meus ulls hi tornaven a veure i, per moments, pressentia ardorosament que només em calia aplegar el món d’imatges esparses, que només em calia convertir en metàfora tota la meva vida de Harry Haller i de llop estepari per entrar jo mateix al món de les imatges i ser immortal. ¿No era aquest, potser, l’objectiu al qual tendeix i s’esforça tota vida humana?

Al matí, després de compartir l’esmorzar amb la Maria, vaig haver de fer-la sortir de casa sense que ningú no ens veiés, i ho vaig aconseguir. El mateix dia encara, en un barri d’allà a la vora, vaig llogar un recambró destinat exclusivament a les nostres trobades.

La meva professora de ball, la Hermine, es mostrava com una fidel complidora i vaig haver d’aprendre el boston. Era severa i implacable i no em perdonava cap lliçó perquè havia decidit que aniríem junts al proper ball de disfresses. M’havia demanat diners pera la seva disfressa, però no me’n volia dir res. Visitar-la o saber tan sols on vivia encara m’estava prohibit.

Tot aquest temps abans del ball de disfresses, unes tres setmanes, fou extraordinàriament agradable. Em semblava que la Maria era la primera amant veritable que havia tingut. Sempre havia exigit de les dones que havia estimat intel·ligència i cultura, sense adonar-me que ni la dona més intel·ligent i relativament culta no donava mai resposta al meu logos, sinó que s’hi enfrontava. Jo compartia amb les dones els meus problemes i pensaments i em semblava del tot impossible estimar més d’una hora una noia que amb prou feines, hagués llegit un llibre, que amb prou feines sabés què vol dir la lectura i que no pogués distingir un Txaikovski d’un Beethoven. La Maria no tenia cap mena de cultura, no necessitava tots aquests giravolts ni les compensacions, els seus problemes naixien directament dels sentits. El seu art i la seva missió consistien a assolir tot el plaer sensual i eròtic possible amb els sentits que li havien estat donats, amb la seva figura especial, els seus colors, els cabells, la veu, la pell, el seu temperament; consistia a trobar i a suscitar en l’amant, quasi per art de màgia, la resposta, la comprensió i la rèplica vital i satisfactòria a totes les seves facultats, a cada corba de la seva figura, a cada línia suau i tendra del seu cos. En aquell primer ball tímid amb ella ja ho havia descobert, ja havia calat aquest perfum d’una sensualitat genial, seductora i refinadíssima, i m’havia fascinat. Segurament no era per atzar que la Hermine, que tot ho sap, m’hagués portat aquesta Maria. El seu perfum i tota la seva empremta eren estiuencs, de roses.

Jo no tenia la sort de ser l’únic amant o el preferit de la Maria, era un de tants. Sovint no tenia temps per a mi, de vegades una hora a la tarda, rarament tota una nit. No volia acceptar els meus diners, això era cosa de la Hermine. Però els regals li feien il·lusió, i si jo li obsequiava, posem per cas, un petit portamonedes nou de xarol vermell, hi podia ficar dues o tres monedes d’or. ¡A més, per culpa del portamonedes vermell es va ben riure de mi! Era bufó, però també un saldo passat de moda. En vaig aprendre molt, amb la Maria, d’aquestes coses, de les quals jo en sabia i entenia tant com de qualsevol llengua esquimal. Vaig aprendre sobretot que aquestes joguines, aquests luxosos articles de moda, no són només quincalla i carrincloneria inventada pels fabricants i els comerciants cobdiciosos, sinó tot un món, petit o gran, de coses legítimes, boniques i variades, amb l’única finalitat de servir l’amor, de refinar els sentits, de reviscolar una atmosfera morta i de dotar-la de nous i màgics instruments amorosos, des de les pólvores i els perfums fins a les sabates de ball, de l’anell al portacigarretes, de la sivella a la bossa de mà. Aquesta bossa no era cap bossa, el portamonedes no era cap portamonedes, les flors no eren flors, el ventall no era cap ventall, tot constituïa el material plàstic de l’amor, de la màgia, de la seducció, n’era el missatger, el contrabandista, l’arma i el crit de guerra.

Sovint em preguntava qui devia estimar-se, de debò, la Maria. Em pensava que, més que ningú, estimava el jove del saxòfon, en Pablo, amb els seus ulls negres i perduts i aquelles mans llargues, blanques, nobles i malenconioses. Aquest Pablo me l’imaginava més aviat indolent, aviciat i passiu en l’amor, però la Maria m’assegurà que, si bé costava enardir-lo, després podia ser més fogós, més dur, més viril i exigent que qualsevol boxejador o genet. I així em vaig anar assabentant de les intimitats d’aquest i d’aquell, de músics de jazz, d’actors, de moltes dones, de noies i homes del nostre ambient; sabia tota mena de secrets, veia relacions i enemistats amagades, em vaig anar convertint a poc a poc en un confident i un iniciat en aquest món, jo, que sempre hi havia estat un cos estrany i totalment al marge. També em vaig assabentar de tot de coses sobre la Hermine. Però qui veia més sovint era el senyor Pablo, aquell que la Maria s’estimava tant. Ella, de vegades, també havia de fer servir els seus remeis secrets i a mi també me’ls oferia, de tant en tant, aquests plaers. En Pablo estava sempre disposat a servir-me amb un afany tot especial. M’ho digué un dia, sense preàmbuls:

—Sou molt infeliç; això no és bo, no s’ha de ser així. Em feu llàstima. Fumeu-vos una pipa d’opi lleugereta.

La meva opinió sobre aquest home alegre, intel·ligent, pueril i alhora impenetrable anava canviant; ens férem amics i bastant sovint acceptava algun dels seus remeis. Es mirava amb ulls divertits el meu enamorament de la Maria. Un dia, organitzà una «festa» a la seva habitació, la mansarda d’un hotel de barri. No hi havia més que una cadira, la Maria i jo havíem de seure damunt el llit. Ens oferí un licor meravellós i secret, una barreja de tres botelletes. I després, quan jo ja m’havia posat de molt bon humor, ens proposà, amb els ulls brillants, de celebrar tots tres una orgia amorosa. Vaig refusar amb brusquedat, això no ho podia pas fer, però malgrat tot vaig mirar un instant la Maria per veure com s’ho prenia i, tot i recolzar tot d’una el meu refús, li vaig veure el foc dels ulls i vaig notar que la meva negativa li sabia greu. En Pablo es quedà decebut, però no s’enfadà.

—Llàstima —digué—, en Harry té escrúpols morals. No hi ha res a fer. ¡Hauria estat tan bonic, tan i tan bonic! Però tinc una solució.

Ens donà a cadascú unes pipades d’opi i, asseguts immòbils amb els ulls oberts, visquérem tots tres l’escena que ell ens anava narrant, la Maria s’hi estremia de delícia. Més tard, quan em vaig trobar mig marejat, en Pablo m’estirà damunt el llit i em donà unes gotes d’un remei; durant alguns minuts vaig tancar els ulls i vaig notar un bes furtiu com l’alè a cada parpella. Els vaig acceptar com si fossin de la Maria, però sabia prou bé que eren d’ell.

Un altre vespre em sorprengué encara més. Aparegué per casa i m’explicà que necessitava vint francs i que me’ls demanava. A canvi, m’oferí de passar la nit amb la Maria en lloc seu.

—Pablo —vaig dir esglaiat—, no sabeu el que us dieu. Cedir la vostra amant a un altre per diners, això, entre nosaltres, és una de les coses pitjors. No he sentit la vostra proposta, Pablo.

Em mirà compassiu.

—¿No ho voleu, senyor Harry? Doncs bé. Sempre us esteu complicant la vida. No dormiu aquesta nit amb la Maria, si ho preferiu, i doneu-me els diners, us els tornaré. Els necessito.

—¿I per què?

—Per a l’Agostino, ¿sabeu?, el fill del segon violí. Fa vuit dies que està malalt i ningú no mira per ell, no té ni un ral i ara també se m’han acabat a mi.

Per curiositat, i també una mica per castigar-me, el vaig acompanyar a casa de l’Agostino, una mansarda ben miserable. Li dugué llet i medicaments, li féu el llit de nou, ventilà l’habitació i li posà damunt el front febrós una compresa embolicada artísticament, i tot ho féu de pressa, amb delicadesa i eficiència, com una bona infermera. El vaig veure, el mateix vespre, tocant al «City Bar» fins a la matinada.

Amb la Hermine parlàvem sovint de la Maria, llargament i amb objectivitat, de les seves mans, espatlles i malucs, de la seva forma de riure, de besar, de ballar.

—¿Ja t’ho ha ensenyat? —em preguntà una vegada la Hermine i em detallà un peculiar joc de la llengua durant el bes. Li vaig demanar d’ensenyar-m’ho ella mateixa, però s’hi negà tota seriosa.

—Ja vindrà més endavant —digué—, encara no sóc la teva amant.

Li vaig preguntar com és que sabia l’art de besar de la Maria i altres secrets i detalls de la seva vida que només podia conèixer un seu amant.

—Oh —exclamà—, si som amigues. ¿Creus que tenim secrets entre nosaltres? He dormit i he jugat amb ella prou sovint. Sàpigues que has aconseguit una noia preciosa que en sap més que les altres.

—Tanmateix, Hermine, crec que queden secrets entre vosaltres. ¿O és què també li has explicat tot el que saps de mi?

—No, això són coses diferents que ella no entendria. La Maria és meravellosa, has tingut sort, però entre tu i jo hi ha coses de les quals no en té ni idea. Li he explicat moltes coses teves, és clar, moltes més de les que hauries volgut aleshores; ¡l’havia de seduir per a tu! Però, amic, entendre’t com t’entenc jo, la Maria no ho farà mai, ni cap altra tampoc. Ella també me n’ha explicat algunes coses; de tu, segur que en sé tant com la Maria. Et conec quasi tan bé com si haguéssim dormit junts sovint.

Estant, altre cop, amb la Maria, se’m feia estrany i misteriós saber que ella havia tingut la Hermine a costat del cor com ara em tenia a mi, que li havia notat, besat, tastat i provat els membres, els cabells i la pell, com ara feia amb els meus. Descobria noves relacions i vinculacions indirectes i complicades, noves possibilitats d’amor i de vida. No deixava de pensar en les mil ànimes del Tractat del llop estepari.

En aquell curt lapse de temps entre haver conegut la Maria i el ball de disfresses, vaig ser francament feliç, sense tenir mai, però, la sensació que això fos una solució, una meta de felicitat, i ho sentia tot clarament com un preludi, una preparació, notava com una força violenta ho empenyia tot cap endavant, com, en realitat, encara s’havia d’esdevenir l’essencial.

N’havia après tant, de ballar, que ara veia factible la meva participació en aquell ball del qual, cada dia, se’n parlava més. La Hermine guardava un secret, de cap de les maneres no em volia dir de què aniria disfressada. Deia que bé prou que la reconeixeria i que, si mai m’equivocava, ja m’ajudaria; però que no n’havia de saber res per endavant. Tampoc no mostrava cap curiositat pels meus projectes de disfressa i vaig decidir no disfressar-me. I la Maria, quan la vaig voler invitar al ball, em digué que ja tenia un cavaller per a la festa, que ja tenia el tiquet d’entrada i tot, i em vaig adonar, decebut, que hi hauria d’anar sol. Era el ball de disfresses més important de la ciutat, l’organitzava cada any l’associació dels artistes als salons del «Globus».

Aquells dies, la veia poc, la Hermine, però la vigília del ball vingué una estona a casa, a recollir el tiquet d’entrada que jo havia comprat. S’estigué asseguda tranquil·lament a la meva habitació i tinguérem, aleshores, una conversació que em sorprengué i que m’impressionà profundament.

—Ara estàs realment molt bé —digué—, això de ballar et convé. Qui no t’hagués vist aquestes últimes quatre setmanes, gairebé no et reconeixeria.

—Sí —vaig admetre—, feia anys que no em trobava tan bé. T’ho dec a tu, Hermine.

—Oh, ¿i no a la teva preciosa Maria?

—No, ella també me l’has regalada tu. És meravellosa.

—Ella és l’amant que necessitaves, llop estepari. Jove, bonica, alegre, molt intel·ligent en l’amor i de la qual no pots disposar cada dia. Si no l’haguessis de compartir amb altres, si no et fos sempre com un hoste passatger, les coses no anirien tan bé.

Sí, això també ho havia d’admetre.

—Així, ¿ara tens tot el que et cal?

—No és ben bé això, Hermine. Tinc un cosa molt preciosa i encantadora, un gran goig, un consol agradable. Sóc prou feliç…

—¡Doncs, bé! ¿Què més vols?

—Sí que en vull més. No en tinc prou de ser feliç, no estic fet per això, no és el meu destí. El meu destí és tot el contrari.

—¿Ser infeliç, potser? Si ja te n’has fet un tip, llavors, quan no podies tornar a casa per causa de la navalla.

—No, Hermine, no es tracta d’això. Reconec que, llavors, era molt infeliç. Però era una infelicitat estúpida, infructuosa.

—¿I per què?

—¡Perquè no hauria d’haver tingut aquella por de la mort que tant desitjava! La infelicitat que necessito i que desitjo és diferent; m’ha de permetre sofrir amb delit i morir amb voluptat. Aquesta és la infelicitat, o felicitat, que espero.

—T’entenc. En això som germans. Però, ¿què hi tens, contra la felicitat que has trobat ara amb la Maria? ¿Per què no n’estàs satisfet?

—No hi tinc res, contra aquesta felicitat, oh, no, m’agrada, li estic agraït. És bonica com un dia de sol enmig d’un estiu plujós. Però noto que no pot pas durar. També és infructuosa, aquesta felicitat. Satisfà, però la satisfacció no és un plat per a mi. Adorm el llop estepari i el satisfà. Però no és la mena de felicitat per la qual un pugui morir.

—Així que s’ha de morir, llop estepari, ¿oi?

—¡Crec que sí! N’estic molt content, de la meva felicitat, encara la puc suportar una bona temporada. Però si la felicitat m’abandona alguna hora, de vegades, i retrobo la lucidesa i els anhels, allò que desitjo aleshores no és conservar-la per sempre, sinó tornar a sofrir, senzillament d’una forma més bonica i menys miserable que abans. Desitjo un sofriment que em prepari i em disposi a morir.

La Hermine em mirà als ulls amb tendresa, amb aquella mirada fosca que, de sobte, se li feia. ¡Quins ulls tan magnífics i terribles, els seus! Cercant les paraules una a una i endreçant-les, em digué, tan baixet que em vaig haver d’esforçar per sentir-la:

—Ara et vull dir una cosa que sé de fa temps i que tu també ja saps, però que, potser, encara no t’has dit a tu mateix. Ara et vull dir el que sé de tu i de mi i del nostre destí. Tu, Harry, has estat un artista i un pensador, un home pletòric d’alegria i de fe, sempre a la recerca de les coses grans i eternes, mai satisfet per les coses boniques i petites. Però a mesura que t’has anat despertant a la vida i prenent consciència de tu mateix, ha anat augmentant la teva misèria, has anat caient més avall en el sofriment, la basarda i la desesperació, ensorrant-hi fins al coll, i no t’ha pogut ajudar res de tot allò que, abans, respectaves, estimaves i veneraves com a bell i sagrat, ni la teva gran fe en els homes ni en llur destí sublim, tot ha anat perdent el seu sentit i s’ha esmicolat. La teva fe s’ha anat ofegant per manca d’aire. I morir ofegat és una mort cruel. ¿No és veritat, Harry? ¿És aquest el teu destí?

Jo feia que sí amb el cap, que sí, que sí.

—Tenies una imatge de la vida, una fe, una exigència, estaves disposat a actuar, a patir i a sacrificar-te; progressivament et vas adonant que el món no et demana ni acció ni sacrifici, ni res que s’hi assembli, que la vida no és una ficció heroica amb papers de protagonista ni res de tot això, sinó un saló burgès on la gent s’acontenta menjant i bevent, prenent cafè i fent mitja, jugant a cartes i escoltant la ràdio. I qui pretén una altra cosa, qui té una concepció heroica i bella de la vida, una veneració per als grans poetes o bé per a les coses sagrades, és un boig o un cavaller quixotesc. Bé. ¡A mi, les coses m’han anat pel mateix camí, amic meu! Jo era una noia prou ben dotada i destinada a tenir un nivell de vida elevat, amb pretensions considerables, amb coses importants per realitzar. Podia haver assumit un gran destí, ser la dona d’un rei, l’amant d’un revolucionari, la germana d’un geni, la mare d’un màrtir. I la vida, en canvi, tan sols m’ha permès ser una cortesana amb més o menys bon gust; ¡només això, ja se’m va fer prou difícil d’empassar! Així han anat les coses. La tristesa em va durar bastant i, durant molt de temps, en cercava la causa en mi mateixa. Pensava que la vida sempre ha de tenir raó i que, si de cas s’havia burlat dels meus bells somnis, eren aquests somnis meus els que devien ser estúpids i mal enfocats. Però això no em servia de res. I com que tenia bona vista i bona oïda i una mica de curiositat, em vaig fixar ben bé en allò que en diuen la vida, en els meus coneguts i veïns, cinquanta i tants individus i destins, i llavors, Harry, ho vaig entendre: els meus somnis tenien raó, mil vegades raó, igual que els teus. La vida, la realitat, en canvi, no en tenia. Tan injust és que una dona com jo no tingui altra elecció que envellir, pobrament i absurdament, davant una màquina d’escriure al servei d’un home ric o de casar-s’hi pels seus diners o, si no, convertir-se en una mena de prostituta, com que un home com tu hagi de recórrer a la navalla, solitari, aterrit i desesperat. La meva misèria era, potser, més material i moral, la teva més intel·lectual; el camí era el mateix. ¿Creus que no puc entendre l’angúnia que et feia el fox-trot, la teva aversió als bars i als balls, la teva resistència contra la música de jazz i altres coses per l’estil? ¡Massa bé que ho entenc, com també el teu horror a la política, el teu desconsol per la propaganda i l’actuació irresponsable dels partits i de la premsa, la teva desesperació davant la guerra, la passada i la futura, davant l’actual forma de pensar, de llegir, de construir, de fer música, de celebrar festes i de practicar la cultura! Tens raó, llop estepari, mil vegades raó, i tanmateix t’enfonsaràs. Pel món d’avui dia, tan senzill, tan còmode i fàcil d’acontentar, ets massa exigent i delerós i et rebutja perquè tens una dimensió de més. Qui avui dia vol tenir una vida feliç i satisfactòria no pot ser com tu o jo. Qui exigeix música en comptes de soroll, alegria en comptes de divertiment, ànima en comptes de diners, feina creativa en comptes d’ocupació, passió en comptes de frivolitat, per a ell, aquesta preciositat de món mai no podrà ser una pàtria…

Rumiava mirant-se el terra.

—Hermine —vaig exclamar amb tendresa—, germana meva, ¡quina bona vista que tens! ¡I tanmateix m’has ensenyat a ballar el fox-trot! Però, ¿com ho entens, això: que homes com nosaltres, homes amb una dimensió de més, aquí no hi puguin viure? ¿Què n’és la causa? ¿Es un fenomen propi d’aquesta època? ¿O sempre ha estat així?

—No ho sé. En honor al món, vull creure que és cosa només de la nostra època, com una mena de malaltia, una desgràcia passatgera. Els dirigents preparen amb diligència i eficàcia la propera guerra, nosaltres, mentrestant, ballem el fox-trot i mengem bombons; en temps com aquests, el món ja pot posar una cara circumspecta. Esperem que hi hagi hagut temps millors, que hi haurà temps millors, més rics, més oberts, més profunds. Però tampoc això no ens serveix de res. I potser sí que sempre ha estat així…

—¿Sempre igual que ara? ¿Sempre un món exclusivament per a polítics, estraperlistes, criats i vividors, sense aire per a les persones?

—Doncs, no ho sé, no ho sap ningú. Tant se val. Però ara estava pensant en el teu amor, amic meu, del qual m’has parlat de vegades i me n’has llegit cartes, en Mozart. ¿Què li va passar a ell? ¿Qui governava el món al seu temps, qui tenia la paella pel mànec, qui donava el to i qui tenia algun valor: en Mozart o els comerciants, en Mozart o la gent normal i corrent? ¿Com va morir i fou enterrat? Per això penso que sempre ha estat així i sempre serà així, i allò que, a l’escola, en diuen «Història Universal» i que un s’ha de saber de memòria per allò de la cultureta, amb tots els seus herois, genis, grans fets i grans sentiments, tot això no són més que superxeries inventades pels mestres amb pretensions culturals i per entretenir la canalla els anys prescrits. Sempre ha estat així i sempre serà així; el temps i el món, els diners i el poder pertanyen als petits i als mediocres, mentre als altres, als homes de debò, res no els pertany. Res sinó la mort.

—¿I res més?

—Sí, l’eternitat.

—¿Vols dir el nom, la fama per a la posteritat?

—No, llobató, la fama no; ¿és que té cap sentit? ¿Que potser creus que tots els homes realment autèntics i complets s’han fet famosos i els coneix la posteritat?

—No, és clar que no.

—Doncs no és pas la fama. La fama només serveix de cara a la cultura, és un afer de mestres d’escola. ¡No és pas la fama, i tant que no! En canvi, sí que ho és allò que jo entenc per eternitat. Els místics en diuen el regne de Déu. I jo penso: nosaltres, els homes, nosaltres amb tantes exigències, nosaltres amb la nostra nostàlgia, amb la dimensió de més, no podríem ni viure si, a més de l’aire d’aquest món, no tinguéssim un altre aire per respirar, si a més del temps no existís l’eternitat, i aquest és l’autèntic regne. Li pertanyen la música de Mozart i els poemes dels teus grans poetes, li pertanyen els sants que han fet miracles, que han mort sofrint martiri i que han donat un gran exemple a la humanitat. Però a l’eternitat també li pertany la imatge de tots els actes autèntics, la força de cada sentiment autèntic, encara que ningú no en sàpiga res ni ho vegi i en prengui nota per a la posteritat. No hi ha posteritat a l’eternitat, tan sols present.

—Tens raó —vaig dir jo.

—Els místics —continuà ella pensarosa— ho han entès millor que ningú. Per això han erigit els sants i allò que en diuen la «comunió dels sants». Els místics són els homes autèntics, els germans petits del Redemptor. Tota la nostra vida és un camí cap a ells, amb cada bona acció, amb cada pensament valent, amb cada amor. Antigament, els pintors representaven la comunió dels sants en un cel tot d’or, brillant, preciós i ple de pau, que no és altra cosa que «l’eternitat» de la qual parlava abans. És el regne de més enllà del temps i de les aparences. Li pertanyem, hi tenim la nostra llar, el cor ens hi porta, llop estepari, per això anhelem la mort. Allà retrobaràs el teu Goethe, el teu Novalis i en Mozart, i jo els meus sants, en Cristòfol, en Felip Neri i tots els altres. Molts sants han estat uns grans pecadors, el pecat també pot ser camí de santedat, el pecat i el vici. Tu te’n riuràs, però jo m’imagino sovint que el meu amic Pablo potser també podria ser un sant. ¡Oh, Harry, hem d’anar a les palpentes, entremig de tanta brutícia i absurditat, per arribar a casa! I no tenim ningú que ens guiï, el nostre únic guia és la nostàlgia.

Les darreres paraules, les havia dites altre cop molt baixes, i l’habitació s’havia quedat silenciosa i tranquil·la, els raigs de la posta de sol feien lluir les lletres daurades del llom de molts llibres de la meva biblioteca. Vaig prendre el cap de la Hermine entre les mans, li vaig besar el front i me’l vaig posar a frec de galta, fraternalment, així ens quedàrem durant una estona. Pel meu gust m’hi hagués quedat i no hagués sortit aquell vespre. Però aquella nit, la vigília del gran ball, la Maria s’havia compromès amb mi.

Anant a trobar-la, però, no pensava pas en la Maria, sinó només en el que havia dit la Hermine. Em semblava que tot allò potser no eren idees seves, que ella, la clarivident, les havia llegit en mi i les havia fet seves i que, ara, me les tornava amb una forma nova i, així, em semblaven noves. Li agraïa profundament el fet, sobretot, de parlar d’eternitat en aquella hora. Ho necessitava, no podia viure sense aquest concepte, ni tampoc morir. Avui, la meva amiga i professora de ball m’havia tornat a regalar el més enllà sagrat, la intemporalitat, el món dels valors eterns, la substància divina. Vaig recordar el meu somni de Goethe, el retrat del vell savi que havia rigut d’aquella forma inhumana i que s’havia mofat de mi amb el seu immortal sentit de l’humor. Ara entenia el riure de Goethe, el riure dels immortals. Era un riure sense cap mena de raó, pura llum, pura claredat, era tot el que queda quan un home autèntic ha passat per tots els sofriments, totes les depravacions, tots els errors, totes les passions i incomprensions humanes i s’ha obert camí fins a l’eternitat, fins a l’espai. I l’eternitat no era altra cosa que la dissolució del temps, era, d’alguna manera, el seu retorn a la innocència, la seva regressió a l’espai.

Vaig buscar la Maria allà on acostumàvem a sopar, però encara no havia arribat. Em vaig asseure, tot esperant, en una taula parada de la tranquil·la taverna de barri, el cap, però, encara el tenia a la nostra conversa. ¡Totes aquelles idees que havien anat sorgint entre la Hermine i jo em semblaven tan pregones i familiars, tan conegudes, totes tan inspirades en la seva mitologia i simbologia íntimes! Els immortals que viuen a l’espai intemporal, en èxtasi, esdevinguts símbols enmig de l’etèria eternitat cristal·lina i la serenitat freda i brillant d’aquest món celestial, ¿com podia ser que em fos tot tan familiar? Vaig estar reflexionant-hi i se m’acudiren fragments de les Cassacions de Mozart, del Clavecí ben temperat de Bach, vaig sentir vibrar en tota aquesta música la mateixa claredat freda i estel·lar, la mateixa claredat etèria. Sí, era això, aquesta música venia a ser com un temps congelat a l’espai, flotant en una serenitat sobrehumana i sense fi, l’eterna rialla dels déus. ¡Oh, que bé que li esqueia, al vell Goethe del meu somni, tot això! I, de sobte, vora meu vaig sentir aquest riure insondable, aquest riure immortal. Estava mig embruixat; així, encisat, vaig treure el llapis de la butxaca de l’americana i, buscant un tros de paper, vaig veure la carta de vins que tenia al davant i vaig escriure-hi al darrere. Vaig escriure-hi uns versos que havia de retrobar l’endemà oblidats a la butxaca i que deien així:

ELS IMMORTALS

Dels més remots abismes terrenals

ens ve la gran alenada de vida,

misèria o riquesa sense mida,

baf sangnant de tiberis sepulcrals,

delit de goig, infinita avidesa,

mans d’assassí, d’usurer pregador,

caliu humà encès de gaudi i por,

ferum exhala tanta putridesa,

alè de sant, de sexe i de follia,

a si mateixa es devora i vomita,

la guerra i l’art, tot allò que ella incita,

guarneix amb il·lusions l’ardent orgia,

s’enfila, s’escarrassa i s’envileix,

amb gust de fira al seu món pueril,

per tots sorgeix de l’onada viril,

per tots un dia en pols es converteix.

Nosaltres, ara, ens hem retrobat

al gran espai glaçat de les estrelles,

persones sense temps, joves o velles,

ni homes ni dones, gent sense edat.

Els vostres plaers i la vostra por,

els vostres crims i sensuals gaubances,

són com del sol dramàtiques les danses,

car tot moment pot ser més durador.

Silents veiem la vida bategant,

silents els astres, llur camí rodant,

sentim el fred de l’hivern sideral,

amic nostre és el gran drac celestial.

Glaçat i etern serà sempre el nostre ens,

glaçat i etern el nostre riure immens.



Llavors arribà la Maria i, després de sopar alegres, ens n’anàrem al nostre recambró. Aquella nit estava més bonica, ardent i íntima que mai i em féu tastar tendreses i jocs que em semblaren el súmmum del plaer.

—Maria —li vaig dir—, avui ets pròdiga com una deessa. No ens matis del tot, que demà és el ball de disfresses. ¿Qui t’hi acompanyarà demà? Em temo, estimada floreta meva, que no sigui un príncep dels contes de fades que se t’endugui tan lluny de mi que mai més no em retrobis. Avui gairebé m’estimes tant com els bons amants a l’últim comiat.

Arrimà els llavis a la meva orella i xiuxiuejà:

—¡No diguis res, Harry, cada vegada pot ser l’última! Si la Hermine t’agafa ja no vindràs més amb mi. Potser ho farà demà.

Mai, com aquella nit abans del ball, no havia experimentat amb tanta força les peculiars sensacions d’aquells dies, aquella ambivalència meravellosa i agredolça. Tot el que sentia era felicitat: la bellesa i l’apassionament de la Maria, les cent formes de sensualitat, assaborides, tastades i aspirades, que no havia conegut fins ara que ja sóc un home gran, aquest deixar-se bressolar per l’amorosa onada del plaer. I tanmateix no era més que la closca: per dins tot era farcit de significació, de tensió i fatalitat. Ja que mentre tot era amor i tendresa, entretingut a les dolces i commovedores petiteses de l’amor, nedant aparentment en una tèbia felicitat, dins el meu cor notava que el meu destí anava avançant tot capgirat, galopant contundent com un cavall desbocat, cap a l’abisme i a la caiguda, curull d’angoixa i de nostàlgia, disposat a morir. Si poc abans encara em resistia, espantat i aterrit, a l’agradable frivolitat de l’amor purament sensual, si encara sentia temor davant la bellesa de la Maria, davant el seu riure i la seva disposició a oferir-se de grat, ara sentia horror davant la mort, però un horror conscient que aviat hauria de ser abandonat i redimit. Mentre, silenciosos, romaníem absorts en els jocs delerosos del nostre amor i estàvem units íntimament com mai, la meva ànima s’acomiadava de la Maria, s’acomiadava de tot allò que havia significat per a mi. Ella m’havia ensenyat a lliurar-me, un cop més, a l’últim moment, al joc pueril i superficial, a cercar alegries fugisseres, a ser com un infant i una bèstia en la innocència del sexe, una situació que fins ara només havia conegut excepcionalment perquè per a mi, la vida dels sentits i el sexe gairebé sempre havien tingut un regust amarg de culpabilitat, el regust dolç, però angoixant, de fruit prohibit davant del qual l’intel·lectual sempre ha d’estar en guàrdia. La Hermine i la Maria m’havien mostrat aquest jardí amb tota la seva innocència, havia pogut ser-ne un hoste agraït; però aviat me n’hauria d’anar, tot era massa bonic i tebi en aquest jardí. Havia de continuar aspirant a la coronació de la vida, expiant la culpa infinita de la vida. Una vida fàcil, un amor fàcil, una mort fàcil no feien per a mi.

Per les insinuacions de la noia vaig poder endevinar que s’havien previst uns plaers i unes disbauxes especials per al ball de l’endemà, o per quan s’hagués acabat. ¿Potser això seria la fi, potser els pressentiments de la Maria anaven ben encaminats i avui dormíem junts per última vegada, potser s’encetaria, demà, un nou curs del destí? Em consumia la nostàlgia, em sufocava l’angoixa, m’aferrava a la Maria, recorria, una vegada més, palpitant d’ebrietat, tots els camins i la brossa del seu jardí, assaboria, un cop més, el fruit dolç de l’arbre del paradís.

L’endemà vaig recuperar la son perduda aquella nit. Després de prendre un bany, me’n vaig anar a casa i, mort de son, vaig tancar les persianes del dormitori; quan em despullava vaig trobar el poema a la butxaca, però immediatament me’n vaig tornar a oblidar i, ja estirat al llit, em vaig oblidar també de la Maria, de la Hermine i del ball de disfresses i vaig dormir tot el dia. En alçar-me era de nit i, mentre m’afaitava, vaig recordar que el ball havia de començar al cap d’una hora i que encara havia d’escollir una camisa per al frac. Ho vaig enllestir tot de bon humor i vaig sortir a sopar qualsevol cosa per allí a prop.

Era el meu primer ball de disfresses. En altre temps, ja havia anat alguna vegada a festes d’aquest tipus i fins i tot m’havien agradat, però no hi ballava, només hi anava d’espectador. Sempre m’havia semblat ridícul l’entusiasme amb què els altres explicaven com s’hi havien divertit. Per a mi, doncs, avui, el ball també era un esdeveniment que esperava amb impaciència i no sense una certa angoixa. Com que no hi havia d’acompanyar cap dama, vaig decidir anar-hi més tard, la Hermine també m’ho havia aconsellat així.

Aquests últims temps m’havia acostat molt poques vegades al «Casc d’Acer», el meu antic refugi, on els homes desenganyats passaven els vespres escalfant cadira, xarrupant el seu vinet i jugant a ser fadrins, això ja no s’adeia al meu estil de vida actual. Però aquest vespre me n’hi vaig anar com si res; en el meu estat d’esperit entre alegre i inquiet, dominat per la fatalitat i el comiat, tots els llocs i els moments amb records de la meva vida retrobaven, un cop més, la brillantor dolorosa i bella de les coses passades. També la petita taverna i el seu ambient de fum, doncs, d’on feia poc que encara n’era un parroquià, on, feia poc, encara en tenia prou, com a remei primitiu i calmant, amb una ampolla de vi del país per poder passar una altra nit al meu llit solitari, per poder suportar la vida un altre dia. D’aleshores ençà havia provat altres remeis més violents, havia ensumat metzines més dolces. Somrient, vaig entrar al vell establiment i m’hi reberen la salutació de la mestressa i el gest callat dels parroquians. M’aconsellaren i em serviren un pollastret rostit; el vi d’Alsàcia, jove i clar, omplia un got gruixut, com de pagès; les taules de fusta blanca, ben netes, se’m feien simpàtiques, com també els vells empostissats de fusta groga de les parets. Mentre menjava i bevia, dins meu anà pujant aquella sensació de fi de festa i d’acomiadament, la sensació dolça i íntimament dolorosa d’allò que no s’acaba de resoldre, però que hi està a punt, d’una maduresa que va arribant acompanyada de tots els escenaris i objectes de la meva vida anterior. L’home «modern» d’això en diu sentimentalisme; ja no s’estima els objectes, ni tan sols el més sagrat, el seu cotxe, que espera poder canviar molt aviat per un altre de marca millor. Aquest home modern és, tot ell, incisiu, eficient, sa, fred i tens, un individu immillorable, farà un paper excel·lent a la propera guerra. A mi tant se me’n dóna, jo no sóc un home modern, ni tan sols estic passat de moda, jo m’havia quedat fora del temps i, per això, perseguia la mort, desitjava la mort. No tenia res contra el sentimentalisme, estava content i agraït de poder sentir encara, dins el meu cor calcinat, una engruna de sentiments. Per això em vaig lliurar als records que em duia la vella taverna, la meva fidelitat a les cadires velles i massisses, em vaig abandonar a l’olor de fum i de vi, a l’esvaïda resplendor d’hàbit, d’escalf humà, de succedani d’una llar. Acomiadar-se és bonic, fa venir bon humor. M’estimava el seient dur, el got rústec; m’estimava el sabor fresc i el tast de fruites del vi d’Alsàcia, m’estimava la familiaritat que tenia amb tots i cadascun d’aquell local, m’estimava les cares de somni dels beuarres arraulits, dels desenganyats, d’aquells que havia tingut per germans durant molt de temps. Sentimentalismes burgesos, això era el que experimentava aquí, lleugerament condimentats amb la flaire desueta d’un romanticisme de taverna dels temps de la meva adolescència, quan la taverna, el vi i el tabac encara eren coses prohibides, exòtiques i magnífiques. Però no s’aixecà cap llop estepari per ensenyar les dents i desbaratar-me els sentimentalismes. Jo seia allí tranquil, escalfant-me al foc del passat, a la tènue llum d’un astre que ja se’n va a la posta.

Entrà un venedor ambulant amb castanyes torrades i li’n vaig comprar un grapat. Entrà una dona vella amb flors i li vaig comprar un parell de clavells que vaig regalar a la mestressa. Fou al moment de pagar, buscant inútilment la butxaca de la jaqueta de sempre, que em vaig adonar que anava de frac. ¡El ball de disfresses! ¡La Hermine!

Però encara era d’hora, no em podia pas decidir a marxar cap als salons del «Globus». Sabia prou bé com m’havien anat últimament les coses, arran de tantes diversions; havia sentit tota mena de resistència i d’escrúpols, una repugnància a entrar als grans locals atapeïts de gent i de soroll, una timidesa d’escolar davant els ambients estranys, els vividors i el ball.

Bo i passejant, vaig passar per davant d’un cinema tot il·luminat i amb grans rètols de colors, vaig continuar endavant unes passes, vaig tornar enrere i vaig acabar entrant-hi. Fins a les onze, m’hi podria estar tranquil·lament assegut a les fosques. Un acomodador amb una lot llanterna em conduí a través de les cortines, fins a la foscor de la sala. Em vaig instal·lar i, de sobte, era enmig de l’Antic Testament. Era una d’aquelles pel·lícules fetes amb grans pressupostos i refinaments i amb una finalitat aparentment no comercial, sinó amb santes i nobles intencions i a les quals, en havent dinat, els professors de religió porten els seus alumnes. Representava la història de Moisès i els israelites a Egipte, amb un enorme desplegament d’homes, cavalls, camells, palaus, esplendor faraònica i misèries jueves en un desert sufocant. Vaig veure un Moisès pentinat més o menys com en Walt Whitman, un Moisès imposant i teatral, caminant pel desert, lúgubre i ardorós, amb un gran bàcul i amb passes de Wotan, al davant dels jueus. El vaig veure resant a Déu, vora el mar Roig, i vaig veure com s’obrien les aigües i deixaven lliure el camí, un congost entre muntanyes d’aigua apilada (els alumnes que el capellà havia dut a veure la pel·lícula religiosa podrien discutir a bastament els procediments dels tècnics cinematogràfics per aconseguir-ho), vaig veure com el travessaven el profeta, i el poble esporuguit, vaig veure que darrere d’ells apareixien els carros de combat del faraó, que els egipcis vacil·laven i tenien por davant el mar i que, després, s’hi ficaven valents, i vaig veure també com es precipitaven les muntanyes d’aigua sobre el faraó, magnífic amb l’armadura d’or, i sobre tots els seus carros i homes. Tot això em va fer recordar un meravellós duo per a dos contrabaixos de Händel que canta esplèndidament aquests esdeveniments. A continuació, vaig veure en Moisès pujant al Sinaí, un heroi lúgubre en un paisatge de penya-segats lúgubres, i vaig assistir al moment en què Jehovà li donava els Deu Manaments, enmig d’una gran tempestat de llamps i de senyals lluminosos, mentre, al peu de la muntanya, el seu poble indigne erigia el vedell d’or i es dedicava a divertir-se amb força alegria. Em semblava tan meravellós i increïble assistir a tot això, les històries sagrades, amb els seus herois i miracles que, durant la nostra infantesa, ens havien suscitat la primera noció borrosa d’un altre món sobrehumà, representades aquí davant un públic agraït que, després de pagar l’entrada, es menjava en silenci el panet de casa; constituïa, en conjunt, un retrat excel·lent dels esgarrifosos productes rebaixats i dels saldos de la cultura de la nostra època. Déu meu, per estalviar-nos aquesta marranada hauria valgut més que, llavors, es morissin, a més dels egipcis, també els jueus i tots els homes, d’una mort potser violenta, però decent, en comptes de la mort esfereïdora, hipòcrita i mediocre de què ens hem de morir avui. ¡I tant!

Els meus escrúpols secrets, la meva aprensió inconfessada davant el ball de disfresses no havien minvat gràcies al cinema i als seus estímuls, ans al contrari, havien crescut desagradablement, però, en consideració a la Hermine, havia de fer un esforç, agafar, finalment, un cotxe cap als salons del «Globus» i entrar-hi. S’havia fet tard i el ball feia estona que rutllava. Sense poder ni treure’m l’abric, vaig anar a parar directament, amb la meva timidesa i perplexitat, en un violent remolí de màscares que m’empenyien sense miraments, les noies volien que les invités allà on servien el xampany i els pallassos em donaven cops a l’espatlla dient-me de tu. Sense fer cas de res, em vaig esmunyir, amb penes i treballs, pels locals atapeïts de gent fins al guarda-roba i, un cop m’hagueren donat el número, me’l vaig ficar ben curosament a la butxaca, pensant que aviat el tornaria a necessitar, així que m’atipés de la gatzara.

A tots els racons del gran edifici hi havia gresca i festa, hom ballava a totes les sales, fins i tot al celler; tots els passadissos i les escales estaven inundats de màscares, música, rialles i cridòria. Angoixat, em vaig ficar dins la confusió i vaig passar de la banda de jazz a la música camperola, de la gran sala resplendent als passadissos i escales, passant pels bars, els bufets i les llotges del xampany. La majoria de les parets eren guarnides amb pintures agressives de joves pintors. Hi era tothom, els artistes, els periodistes, els intel·lectuals, els comerciants i, naturalment, tota la gent mundana de la ciutat. En una de les orquestres tocava mister Pablo, bufant amb entusiasme el seu tub retorçat. Així que em reconegué, tocà per a mi una salutació ben sonora. Empentat per la gent, anava d’una sala a l’altra, escales amunt i escales avall; d’un dels passadissos dels cellers, els artistes n’havien fet una mena d’infern i una banda de músics disfressats de dimonis hi tocaven ritmes frenètics. Anava guaitant arreu, a la recerca de la Hermine, de la Maria, intentant trobar-les, maldava per entrar al saló principal, però m’equivocava de camí o tenia el corrent de gent contra meu. A mitjanit encara no havia trobat cap de les dues noies; sense haver ballat, ja tenia calor i estava marejat, em vaig deixar caure a la primera cadira, entre tot de gent estranya. Vaig demanar un got de vi i vaig pensar que aquestes festes sorolloses, realment, no eren fetes per a un home vell com jo. Em vaig beure el vi amb resignació, tot mirant els braços i les esquenes nues de les dones i tantes disfresses grotesques que desfilaven davant meu. Em donaven empentes i vaig haver d’aviar sense comentaris un parell de mosses que se’m volien asseure a la falda o potser ballar amb mi. «Vell rondinaire», exclamà una d’elles, i tenia raó. Vaig decidir animar-me una mica bevent, però ni el vi no em venia de gust, amb prou feines em podia acabar el segon got. Notava la presència constant del llop estepari i com em treia la llengua. No hi havia res a fer, aquest no era el meu lloc. Havia vingut amb les millors intencions, però ací no podia ser feliç, aquesta alegria eixordadora i efervescent, les rialles i tota aquesta bogeria al voltant meu em semblaven estúpides i forçades.

Per això, decebut i de mal humor, cap a la una me’n vaig anar a buscar el guarda-roba per recollir-hi l’abric i marxar. Era una desfeta, una regressió al llop estepari, la Hermine no m’ho perdonaria. Però no hi podia fer res. Al llarg del difícil camí enmig de la gentada fins arribar al guarda-roba, havia anat vigilant amb molt de compte per si veia una de les meves amigues. Tot en va. Ja era davant el taulell i l’encarregat dels armaris, amatent, estenia la mà per prendre’m el número, vaig furgar la butxaca de l’armilla ¡i el número ja no hi era! ¡Dimoni, només em faltava aquesta! Més d’un cop, durant les meves tristes peregrinacions pels salons, mentre seia amb aquell vi insuls, m’havia palpat la butxaca, lluitant contra la resolució de marxar, i havia trobat cada vegada la fitxa rodona al seu lloc. I ara ja no hi era. Tot estava contra meu.

—¿Heu perdut el vostre número? —preguntà un dimoniet groc i vermell, amb veu cridanera—. Doncs té el meu, company. —I me l’allargà. Mentre l’agafava sense pensar i li donava la volta, el trapella eixerit havia desaparegut.

Quan vaig acostar la fitxa als ulls, però, per mirar-ne el número, no n’hi vaig veure cap, només uns gargots de lletra petita. Vaig demanar a l’empleat del guarda-roba que s’esperés i, sota el llum més proper, vaig poder llegir:

Aquesta nit, a partir de les quatre, teatre de màgia

—només per a trastocats—.

El preu n’és l’enteniment

No per a qualsevol La Hermine és a l’infern.



Com un titella els fils del qual, durant un moment, s’han escapat dels dits del manipulador i que, després d’un breu parèntesi de rigidesa mortal i de letargia, torna a la vida, al joc, al ball i a l’actuació, de la mateixa manera jo, estirat per uns fils màgics, vaig tornar al rebombori, d’allà on acabava de fugir cansat, desesmat i vell, ara reviscolat, jove i sol·lícit. Mai un pecador no havia tingut tanta pressa per arribar a l’infern. Ara mateix encara m’estrenyien les sabates de xarol, em produïa basca l’aire massa carregat de perfums, m’aclaparava la calor; i vet aquí que corria de pressa i amb els peus com si fossin plomes al ritme de l’onestep, salons enllà, cap a l’infern, i trobava l’aire encantador, em deixava bressolar i portar per la calor, per les melodies cridaneres, pel deliri de colors, per l’olor d’espatlles femenines, per la borratxera de tanta gent, per les rialles, pel ritme del ball, per la lluïssor de tants ulls encesos. Una balladora espanyola volà als meus braços:

—¡Balla amb mi!

—No puc —vaig contestar—, haig d’anar a l’infern. Però m’enduria ben de gust un petó teu.

Se m’apropà la vermella boca de sota la màscara i, tan sols quan em besà, vaig reconèixer-hi la Maria. La vaig abraçar amb força, la seva boca plena floria com una rosa d’estiu. I ja estàvem ballant, amb els llavis encara units; així ballant passàrem per davant d’en Pablo que continuava bufant, enamorat, el seu tub de tendre udol, i la seva preciosa mirada d’animal ens envoltà, radiant i mig absent. Però abans que haguéssim fet una vintena de passos, s’aturà la música i, a contracor, vaig haver de deixar anar la Maria.

—¡M’agradaria tornar a ballar amb tu —li vaig dir, ebri de la seva tebior—, acompanya’m un moment, Maria, estic enamorat del teu braç preciós, deixa-me’l encara una mica! Però entén-me, la Hermine m’ha cridat. És a l’infern.

—M’ho imaginava. Bona sort, Harry, jo et continuo estimant. —S’acomiadà. De comiat, de tardor, de destí, d’això era l’aroma madura i fragant de la rosa d’estiu.

Vaig continuar corrent pels llargs passadissos replens de tendres empentes, escales avall, cap a l’infern. A les parets, negres de betum, hi cremaven uns llums enlluernadors i l’orquestra de dimonis tocava febrilment. En un tamboret alt de bar, hi seia un bell jovencell sense màscara, vestit de frac, que m’examinà breument amb una mirada irònica. Jo em vaig quedar enclastat contra la paret pel remolí de la ballaruga, almenys una vintena de parelles ballaven en aquell espai estret. Em mirava les dones amb avidesa i basarda, la majoria encara portaven màscara, algunes se’n reien, però cap d’elles no era la Hermine. Aquell bell jovencell, de dalt del tamboret estant, em mirava sorneguer. Jo pensava que, a la propera pausa, ella vindria i em cridaria. S’acabà el ball, però no vingué ningú.

Vaig anar cap al bar, que estava ficat en un racó d’aquell espai petit i baix. Em vaig instal·lar al costat del tamboret del jovencell i vaig demanar un whisky. Tot bevent, em mirava el perfil del jove, el veia tan familiar i seductor com un retrat de fa molt de temps, valuós pel tel de pols silenciosa del passat. ¡Oh, ara hi queia: era en Hermann, el meu amic de la infantesa!

—¡Hermann! —vaig dir titubant.

—¿Harry? ¿M’has trobat? —somrigué.

Era la Hermine, amb el pentinat una mica canviat i poc maquillada, la seva cara intel·ligent em mirava d’una manera diferent, molt pàl·lida, amb aquell coll dur a la moda. Les mans se li veien meravellosament petites sortint dels punys blancs i de les mànigues negres del frac, el peus meravellosament delicats amb els mitjons d’home de seda blanca i negra dins els llargs camals negres.

—¿És aquesta, Hermine, la disfressa amb la qual em vols enamorar?

—Fins ara —assentí—, només he enamorat alguna dama. Però ara et toca a tu. Beguem primer una copa de xampany.

Ho férem enfilats als tamborets alts, mentre continuava el ball al nostre costat i s’anava inflant la càlida i apassionada música dels violins. I, sense que la Hermine semblés fer cap esforç, ben aviat ja n’estava molt enamorat. Com que anava vestida d’home, no podia pas ballar amb ella, no li podia fer carícies ni permetre’m cap escomesa i, mentre la veia llunyana i neutral amb la seva disfressa d’home, m’envoltava de mirades, de paraules, de gestos, amb totes les provocacions de la seva feminitat. Sense haver-la ni tocada, estava vençut pel seu encant, un encant que quedava dins el paper que feia, el d’hermafrodita. Perquè ella conversà amb mi sobre en Hermann i sobre la infantesa, la meva i la seva, sobre els anys anteriors al despertar del sexe, en els quals la capacitat jovenívola d’amor no es limita als dos sexes, sinó que abasta totes i cascuna de les coses sensuals i espirituals, i tot dotat de la màgia amorosa i de la capacitat de transformar-ho tot en mite que només conserven, de vegades, alguns elegits i poetes en llur vida posterior. Jugava el paper de jovencell, fumava cigarretes, parlava baix i amb gràcia, sovint una mica mofeta, però Eros ho impregnava tot, els meus sentits ho rebien tot transformat en deliciosa seducció.

¡Jo que em pensava conèixer-la bé, la Hermine, i vet aquí que aquest vespre se’m presentava totalment nova! ¡Dolçament, sense que me n’adonés, llançava damunt meu la xarxa tan desitjada i, com l’ondina juganera, em donava a beure el dolç verí!

Així, asseguts ens quedàrem xerrant i bevent xampany. Ens passejàrem per les sales observadors, com uns descobridors d’aventures, escollírem unes parelles i n’espiàrem el joc amorós. M’assenyalava dones amb les quals em manava de ballar, i em donava consells sobre l’art de seduir aquesta o aquella. Ens presentàvem com a rivals, rondàvem tots dos una estoneta la mateixa dona, ballàvem tots dos amb ella alternativament, intentant tots dos de guanyar-nos-la. Però no deixava de ser un joc de màscares, un joc entre nosaltres dos, que ens unia l’un a l’altre, que ens encenia l’un per l’altre. Tot era com un conte de fades, amb una dimensió de més, amb una significació més pregona, era joc i símbol alhora. Veiérem una dona jove i molt bonica que semblava trista i descontenta, en Hermann hi ballà, la féu enrojolar i desaparegué amb ella en una de les llotges; després m’explicà que no l’havia conquerida com a home, sinó com a dona, amb l’encant de Lesbos. Aquest edifici sorollós, amb salons replens de ballarins impetuosos, aquest poble de màscares enfollides, se m’anava convertint en un paradís de somni i bogeria, la sentor de totes les seves flors m’anava seduint, amb dits curiosos anava provant tots els seus fruits, les serps em miraven arrabassadores des de l’ombra del fullatge, les flors de lotus s’alçaven amb gràcia per damunt el llot negre, ocells meravellosos m’estimulaven de les branques estant, i tot se m’enduia cap a una fi desitjada, tot m’invitava amb nostàlgia a seguir nous camins cap a l’única. Vaig ballar un cop amb una noia desconeguda, entusiasmat i seductor me la vaig emportar enmig del deliri i l’embriaguesa i, mentre flotàvem enmig de la irrealitat, de sobte es posà a riure i digué:

—No se’t reconeix. Aquest vespre estaves tan avorrit i estúpid.

I la vaig reconèixer, era la que m’havia dit, hores abans, «vell rondinaire». Ara es pensava haver-me enganxat, però al proper ball jo ja m’engrescava amb una altra. Vaig estar ballant dues hores o més, potser, tots els balls, fins els que no sabia. Al meu costat, ara i adés, anava apareixent en Hermann, aquell jovencell somrient, em feia un senyal amb el cap i desapareixia altra vegada, enmig del rebombori.

Aquella nit del ball em tocà viure un esdeveniment que, als meus cinquanta anys, encara desconeixia, per bé que el coneix qualsevol passerell o estudiantet: l’esdeveniment d’una festa, l’embriaguesa de la gent a la festa, el secret de la pèrdua de la individualitat dins la multitud, de la unio mystica de l’alegria. N’havia sentit a parlar sovint, qualsevol minyoneta ho coneix, sovint ho havia vist brillar als ulls del narrador, i sempre me n’havia rigut mig amb aire de superioritat mig engelosit. En ma vida ho havia vist cent cops, aquesta lluïssor als ulls ebris d’un marginat, alliberat d’ell mateix, aquell somriure i aquell absorbiment mig perdut del qui es desfà en l’embriaguesa col·lectiva, tot això ho havia vist en exemples nobles i comuns, en reclutes i mariners borratxos, però també en grans artistes; ho havia vist en l’entusiasme provocat pels grans espectacles, però també en joves soldats que marxaven a la guerra i també, ara feia una estona, havia admirat, estimat, ridiculitzat i envejat aquesta resplendor i el somriure del marginat benaurat en el meu amic Pablo quan, feliç i ebri de música, enmig de l’orquestra, s’inclinava sobre el seu saxòfon o mirava encantat i extasiat el director, el percussionista o l’home del banjo. Havia pensat, de vegades, que un somriure així, una resplendor tan pueril, només la podien tenir gent molt jove o pobles que no reconeixien cap individuació important ni cap diferenciació entre els individus. Però avui, en aquesta nit beneïda, jo mateix resplendia, jo, el llop estepari Harry, amb aquest somriure; jo mateix flotava en aquesta felicitat pregona, pueril i fabulosa; jo mateix respirava aquest somni dolç, aquesta embriaguesa de multitud, de música, de ritme, de vi i de plaer sexual que, abans, tantes vegades, havia rebut amb sorna i amb trista superioritat quan els glorificava un estudiant qualsevol parlant d’un ball. Jo ja no era jo, la meva personalitat s’havia dissolt en l’embriaguesa de la festa, com sal dins l’aigua. Ballava amb aquesta o aquesta altra dona, però no era ella sola a qui tenia als meus braços, a qui acariciava els cabells, de qui ensumava el perfum, eren totes, totes les altres dones que, com jo, flotaven al mateix saló, al mateix ball, a la mateixa música amb llurs cares resplendents com immenses i fantàstiques flors que nedaven cap a mi, totes eren meves, jo era de totes, tots participàvem els uns dels altres. I també hi participaven els homes, jo també era en ells, ells ja no se’m feien estranys, llur somriure era el meu, llurs aspiracions eren les meves, les meves eren les seves.

Aquell hivern, un nou ball, un fox-trot, havia conquerit el món, es deia Yearning. Aquest Yearning el tocaren una vegada i una altra, i sempre el tornaven a demanar, tots n’estàvem xops i embriacs, tots en taral·lejàvem la melodia. Jo anava ballant ininterrompudament amb qualsevol dona que tingués a l’abast, amb noietes joves, amb dones a la flor de la joventut, amb dones en saó estival, amb dones malenconiosament marcides: rient, feliç, radiant, totes em seduïen. I quan en Pablo em veié tan radiant, ell que sempre m’havia vist com un pobre diable digne de compassió, els seus ulls fogosos em miraren feliços, s’aixecà entusiasmat de la cadira d’orquestra, bufà amb violència el seu corn, s’enfilà dalt de la cadira i, de dalt estant, bufà a plens pulmons, gronxant-se ell i l’instrument amb felicitat salvatge, al ritme del Yearning, mentre jo i la meva parella li enviàvem petons amb les mans i cantàvem en veu alta. I jo anava pensant: «Ah, que em passi el que hagi de passar, jo també, almenys una vegada, hauré estat feliç, radiant, desinhibit, germà d’en Pablo, un infant».

Havia perdut la noció del temps, no sabia quantes hores o instants feia que durava aquesta embriaguesa de felicitat. Tampoc no m’adonava que la festa, com més pujava de to, també es concentrava en un espai més reduït. Una bona part de la gent ja se n’havia anat, als passadissos ja no hi havia soroll i molts llums s’havien apagat, la caixa d’escala s’havia buidat i, als salons dels pisos superiors, les bandes de música havien anat callant, l’una rere l’altra, i havien marxat. Tan sols al saló principal i a baix, a l’infern, encara hi havia gresca, i el seu caliu, l’embriaguesa de la festa, anava pujant constantment. Puix que no podia ballar amb la Hermine, disfressada de jovencell, només ens havíem retrobat i saludat uns moments durant les pauses i, finalment, ella havia desaparegut del tot, no només de la meva vista, sinó també del meu pensament. Ja no n’hi havia, de pensaments. Jo surava, perdut, en el brogit embriagador del ball, colpit per olors, notes, sospirs, mots, saludat per ulls estranys, encès, voltat de cares, llavis, galtes, braços, pits, genolls estranys, llançat ací i allà per la música com una ona rítmica.

Aleshores, i de sobte, en un moment de mitja lucidesa, vaig veure, entre els últims que encara quedaven en un saló petit i atapeït, l’últim on encara hi havia música, allí, doncs, vaig veure de sobte una pierrette vestida de negre i amb la cara pintada de blanc, una noia bonica i fresca, l’única que encara duia un antifaç, un personatge encisador que no havia vist en tota la nit. Si l’hora tardana se’ls notava a tots, les cares vermelles i acalorades, els vestits masegats, els colls i pitreres rebregats, la negra pierrette, en canvi, estava fresca i nova amb la cara blanca rere la careta, el vestit impecable, la gorgera intacta, els punys de blonda resplendents i acabada de pentinar. M’atreia. La vaig prendre per la cintura i me la vaig endur a ballar; la seva gorgera fragant em feia pessigolles, els seus cabells m’acariciaven les galtes; amb més suavitat i intimitat que cap altra dona, aquella nit, el seu cos jove i enèrgic seguia els meus moviments, els esquivava, els provocava i perseguia, jugant constantment, nous contactes. I, mentre m’inclinava tot ballant i la meva boca buscava la seva, somrigué, altiva i familiar, i vaig reconèixer feliç la pell tibant, les espatlles, els colzes, les mans. Era la Hermine, no ja en Hermann, amb el vestit canviat, fresca, lleugerament perfumada i empolvorada. Els nostres llavis s’ajuntaren ardents, durant un instant tot el seu cos es vinclà sobre el meu, tan llarg com era, delerós i abandonat i, després, em retirà la seva boca i ballà retinguda i evasiva. Quan la música s’interrompé, ens quedàrem quiets i abraçats; les altres parelles, al voltant nostre, aplaudien excitades, picaven de peus, cridaven i empaitaven l’orquestra extenuada perquè repetís el Yearning. De cop i volta, ens adonàrem que es feia de dia, veiérem la llum pàl·lida darrere les cortines, pressentírem la fi propera del plaer, el cansament immediat, però novament ens bolcàrem, cecs, riallers i desesperats, en el ball, la música, la profusió de llum, marcant el compàs frenètics, tots apinyats per parelles, i una vegada més, sentírem, feliços, com ens cobria la gran onada. En aquest últim ball, la Hermine abandonà la seva superioritat, la seva sornegueria i fredor; sabia que no li calia fer res més per enamorar-me. Ja era seu. Es lliurà totalment al ball, a la mirada, al bes, al somriure. Totes les dones d’aquesta nit febril, totes aquelles amb qui havia ballat, totes les que havia encès, totes les que m’havien encès, totes les que havia pretès, totes aquelles a qui m’havia vinclat el desig, totes les que havia mirat amb nostàlgia amorosa, totes, alhora, s’havien fos en una de sola que, ara, floria als meus braços.

Aquesta dansa nupcial havia de durar molt. Dues o tres vegades l’orquestra callà, els músics deixaren caure llurs instruments, el pianista s’aixecà, el primer violinista sacsejà negativament el cap, però, una vegada més, el paroxisme fervorós dels darrers ballarins els encenia i tornaven a tocar, tocaven més de pressa, amb més brutalitat. Aleshores —encara estàvem enllaçats i esbufegant per l’ànsia de l’últim ball— es tancà de cop la tapa del piano, cansats deixàrem caure les mans, i també els trompetistes i els violinistes, i el flautista, com un llamp, desà la flauta a l’estoig. S’obriren portes, entra un corrent d’aire fred, aparegueren els empleats amb l’abric posat i l’encarregat del bar apagà els llums. Tothom es dispersà com espectres espantats; els ballarins, acalorats no feia ni un instant, ara s’arraulien fredolics dins els abrics i n’aixecaven el coll. La Hermine estava pàl·lida, però somrient. Aixecà lentament els braços per tirar-se els cabells enrere i, amb la llum, se li veien les aixelles brillants, una ombra tènue i infinitament delicada li baixava fins a la sina oculta, i aquesta línia d’ombra, fina i ondulant, aplegava com un somriure, em semblà, tots els encants, tots els jocs i possibilitats del seu cos preciós.

Mirant-nos, allà drets, ens havíem quedat els últims al saló, els últims a tot l’edifici. Per baix, sentia picar una porta, trencar-se una copa, apagar-se una rialla, tot barrejat amb el xivarri desagradable i rabent dels motors engegats dels automòbils. A una distància indefinida, vaig sentir un esclat de riure extraordinàriament clar i alegre, però alhora terrible i estrany, un riure com de cristall i glaç, clar i radiant, però inexorable i fred. ¿Per què em sonava familiar el timbre singular d’aquell riure? No ho sabia.

Érem allà mirant-nos. Vaig tenir un moment de lucidesa, vaig notar l’immens cansament que em queia al damunt, vaig notar-me la roba suada, desagradable, xopa i tèbia, em vaig veure les mans enrogides i inflades sortint dels punys masegats i amarats. Però s’acabà immediatament, una mirada de la Hermine ho havia apagat. Davant la seva mirada —em semblava que era la meva pròpia ànima qui em mirava— s’esfondrava tota la realitat, fins i tot la realitat del meu desig sensual envers ella. Ens miràvem embruixats; em mirava la meva ànima, pobrissona.

—¿Estàs a punt? —em preguntà la Hermine, i el seu somriure s’esvaí, com s’havia esvaït l’ombra sobre el seu pit. En espais desconeguts, ressonava fort i llunyà aquell riure estrany.

Vaig assentir amb el cap. Oh, sí, estava disposat.

En aquell moment aparegué en Pablo, el músic, a la porta, i ens enlluernaren els seus ulls feliços que, en realitat, eren ulls de fera; però els ulls de les feres solen estar sempre seriosos, mentre que els seus sempre reien, i riure els feia humans. Amb tota la seva cordial amistat ens féu un senyal amb la mà. S’havia posat una bata de seda virolada; per damunt les solapes vermelles apareixia el coll estovat de la camisa i el seu rostre extenuat i pàl·lid, que es veia extraordinàriament lívid i pansit, però els ulls negres i radiants ho eclipsaven tot. També eclipsaven la realitat, també embruixaven.

Acudírem al seu senyal i, sota la porta, em digué baixet:

—Harry, germà, us invito a una petita diversió. Entrada reservada als trastocats, el preu n’és l’enteniment. ¿Hi esteu disposat?

Vaig tornar a assentir amb el cap.

¡Quin bon jan! Ens prengué pel braç amb tendra delicadesa, la Hermine a la dreta i jo a l’esquerra, i ens dugué, escales amunt, en una habitació petita i rodona, il·luminada per dalt amb una llum blavosa; la cambra era gairebé buida, no hi havia res més que una tauleta rodona i tres cadires on ens asseguérem.

¿On érem? ¿Estava dormint? ¿Era a casa? ¿En un cotxe conduint? No, seia en un recinte circular, il·luminat de blau, en una atmosfera enrarida, en una zona de realitat totalment permeable. ¿Per què estava tan pàl·lida la Hermine? ¿Per què parlava tant en Pablo? ¿No era jo, potser, qui parlava per ell? ¿No era només la meva pròpia ànima, ocell perdut i inquiet, qui em mirava des dels seus ulls negres, de la mateixa manera que des dels ulls grisos de la Hermine?

L’amic Pablo ens mirava amb tota la seva cordialitat bondadosa i una mica cerimoniosa, i parlava, parlava, molt i llargament. Mai no l’havia sentit parlar seguit, mai no l’havia vist interessar-se per cap discussió, per cap formulació, mai no l’havia cregut gaire capaç de pensar, però ara s’havia posat a parlar i ho feia amb aquella veu seva, generosa i càlida, i sense entrebancar-se ni equivocar-se.

—Amics meus, us he invitat a una diversió que en Harry fa temps que desitja, que fa temps que hi somia. És bastant tard i probablement estem tots una mica cansats. Per això començarem descansant una mica per refer-nos.

D’un nínxol de la paret tragué tres vasets i una estranya ampolleta, prengué una capseta exòtica de fustes de colors, omplí els tres gots, agafà tres cigarretes llargues, grogues i primes de la capsa, un encenedor de la bata de seda i ens oferí foc. Cadascú, arrepenjat a la butaca, fumava lentament la seva cigarreta, de fum dens com l’encens, i lentament bevia unes glopades del líquid agredolç que tenia un gust estranyament desconegut i un efecte instantani, infinitament reviscolador i sorprenentment alegre, com si hom s’anés omplint de gas i perdés tota pesantor. Estàvem, doncs, asseguts, fumant a curtes pipades, descansant, xarrupant dels gots, notant com esdeveníem lleugers i feliços. A més, en Pablo parlava amb sordina i amb la seva veu càlida:

—Estimat Harry, significa un gran goig per a mi poder obsequiar-vos una mica, avui. Us n’heu cansat sovint, de la vostra vida, lluitàveu per sortir-ne, ¿no és cert? Anhelàveu abandonar aquesta època, aquest món, aquesta realitat, i entrar en una altra realitat a la vostra mida, en un món sense temps. Feu-ho, amic meu, us hi convido. Vós sabeu on s’amaga aquest altre món, sabeu que allò que cerqueu és el món de la vostra pròpia ànima. Aquesta altra realitat que desitgeu tant, només viu dins vostre. Jo no us donaré res que no existeixi ja dins vostre, no us podré obrir cap altra galeria d’imatges que no sigui la de la vostra ànima. Jo no us puc donar res, tan sols l’avinentesa, l’empenta, la clau. Jo us ajudaré a descobrir el vostre propi món, això és tot.

Es tornà a ficar la mà a la butxaca de la bata virolada i en tragué un mirallet rodó.

—Mireu: ¡així us heu vist vós mateix fins ara!

Mantenia el mirallet a l’alçada dels meus ulls (vaig recordar el vers infantil: «Mirallet, mirallet a la mà») i vaig veure, mig ennuvolada i esborrada, una imatge inquietant, arrabassada per l’efervescència d’una lluita interior: era jo, en Harry Haller, i dins d’aquest Harry el llop estepari, un llop esquerp i magnífic, però de mirada extraviada i angoixada, amb ulls brillants, ara de maldat, ara de tristesa; i aquesta figura del llop fluïa, dins d’en Harry, en un moviment incessant, com s’agiten i es remouen les aigües tenyides d’un afluent en entrar a les del riu, com es combaten, dolorosament, englotint-se les unes a les altres amb inextingible afany d’integració. Trist, trist em mirava el llop, en la seva configuració fluent i inacabada, amb els seus ulls tímids i preciosos.

—Així us vèieu vós mateix —repetí en Pablo dolçament, i es tornà a ficar el mirall a la butxaca. Vaig tancar els ulls agraït i vaig beure una glopada d’elixir.

—Ja hem descansat —digué en Pablo—, ens hem revifat i hem xerrat una estona. Si ja no us sentiu massa cansats, us vull portar, ara, a veure el meu petit teatre. ¿D’acord?

Ens aixecàrem, en Pablo anava al davant, somrient, obrí una porta, corregué una cortina, i vet aquí que érem al passadís en forma de ferradura d’un teatre, just al mig, i els corredors en forma d’arc conduïen a tot de portetes de llotja, n’hi havia un nombre increïble.

—Aquest és el nostre teatre —aclarí en Pablo—, un teatre d’entreteniment, tant de bo hi trobéssiu força coses per riure. —Mentre ho deia esclatà a riure, dues notes només, però em feren un efecte terrible, era, altra cop el riure clar i estrany que ja havia sentit abans, ressonant a dalt.

—El meu teatret té tantes portes de llotja com vulgueu, deu o cent o mil, i darrere de cada porta us espera allò que precisament esteu buscant. Es una bonica galeria d’imatges, estimat amic, però no us serviria de res visitar-la en l’estat en què esteu. Us trobaríeu reprimit i cegat pel que soleu dir que és la vostra personalitat. Sens dubte, ja fa temps que haureu endevinat que el domini del temps, la redempció de la realitat, i tots els altres noms que pugueu haver donat als vostres anhels, no signifiquen res més que el desig d’alliberar-vos d’allò que en dieu la vostra personalitat. Aquesta és la presó on esteu tancat. I, si entréssiu al teatre tal com sou, ho veuríeu tot amb els ulls d’en Harry, tot amb les velles ulleres del llop estepari. Us invito cordialment, doncs, a treure-us aquestes ulleres i a deixar la vostra honorable personalitat al guarda-roba, on estarà sempre a la vostra disposició. Us hi deuen haver preparat a bastament la preciosa nit de ball que acabeu de viure, el Tractat del llop estepari i, finalment, la mica d’estimulant que acabem de prendre. Vós, Harry, després de dipositar la vostra honorable personalitat, disposareu de la banda esquerra del teatre i la Hermine tindrà per a ella la dreta i, un cop a dins, us podeu retrobar tantes vegades com vulgueu. Si et plau, Hermine vés-te’n un moment darrere la cortina, que abans voldria introduir en Harry.

La Hermine desaparegué cap a la dreta després de passar davant un mirall enorme que cobria la paret del darrere des de terra fins a la volta del sostre.

—Ara, Harry, veniu amb mi i estigueu de bon humor. Posar-vos de bon humor i ensenyar-vos a riure és la finalitat de tota la cerimònia, espero que m’hi ajudareu. ¿Us trobeu bé? ¿Sí? ¿No teniu por? Bé, molt bé. Ara entrareu, sense por i de bon grat, al nostre món fictici, i començareu, com és costum, amb un petit suïcidi fictici.

Es tornà a treure el mirallet i me’l posà davant la cara. De nou em mirà el Harry caòtic i boirós, amarat de la figura porfidiosa del llop, una imatge que coneixia prou i que no m’era gens simpàtica, que no em preocupava gens veure anihilada.

—Ara, estimat amic, heu de suprimir aquesta imatge del mirall que ha esdevingut inútil, no heu de fer res més. N’hi ha prou que, si el vostre humor us ho permet, us mireu aquesta imatge amb una rialla autèntica. Sou, aquí, en una escola d’humor, heu d’aprendre a riure. I el millor humor sempre comença quan un ja no es pren seriosament la pròpia persona.

Em vaig mirar fixament el mirallet, mirallet a la mà, dins el qual en Harry-llop tenia les seves convulsions. Durant un moment també en vaig sentir jo, molt endins, silencioses, però doloroses, com un record, una enyorança, un penediment. Després, aquesta lleugera opressió cedí davant una nova sensació, semblant a aquella que hom experimenta quan se li arrenca un queixal de la mandíbula anestesiada amb cocaïna, una sensació d’alleujament i de profund respir i, a la vegada, de sorpresa, perquè no ha fet ni mal. En aquesta sensació s’hi afegia una jovialitat fresca i unes ganes de riure irresistibles, així que vaig esclatar en una rialla alliberadora.

La imatge tèrbola del mirall es crispà i desaparegué, la superfície rodona del mirall, tot d’una, semblava com si s’hagués cremat, s’havia tornat grisa, aspra i opaca. Rient, en Pablo llençà la desferra, que es perdé rodolant pel terra del passadís inacabable.

—Ben rigut, Harry —exclamà en Pablo—, encara aprendràs a riure com els immortals. Finalment has matat el llop estepari. Les navalles no serveixen de res. ¡Però vigila que continuï ben mort! Ara ja podràs abandonar de seguida l’estúpida realitat. A la pròxima avinentesa beurem com a germans, estimat amic; mai no m’has agradat tant com avui. I, si encara t’interessa, llavors també podrem discutir i filosofar plegats i parlar de música, de Mozart i Gluck i Plató i Goethe, tant com vulguis. Ara ja deus entendre perquè abans no podia ser. Tant de bo que tinguis sort i que, avui, ja quedis lliure del llop estepari. Perquè, evidentment, el teu suïcidi no és definitiu; aquí som en un teatre de màgia, aquí només tenim imatges, cap realitat. ¡Busca’t unes imatges boniques i alegres i demostra que ja no estàs enamorat de la teva personalitat enrevessada! Però si, tanmateix, la volguessis recuperar, només et caldrà tornar a mirar el mirall que ara t’ensenyaré. Tu ja coneixes la vella dita: un mirall a la mà val més que dos a la paret. ¡Ha, ha! (Tornava a riure d’aquella manera bonica i terrible.) Bé, i ara només ens manca una petita cerimònia divertida. Ara ja has llençat les ulleres de la teva personalitat, ¡doncs bé, vine i mira’t en un mirall de debò! Et farà gràcia.

Tot rient i fent-me petites festes divertides, em féu tombar fins a posar-me davant l’enorme mirall de la paret. M’hi vaig veure reflectit.

Durant un breu instant, vaig veure el Harry que coneixia, però amb una cara inhabitual, de bon humor, clara i somrient. Tot just l’havia reconegut ja es desféu, es duplicà en una segona figura d’ell, en una tercera, una desena, una vintena, l’enorme mirall quedà replè de Harrys o de fragments de Harrys, innombrables Harrys, i jo només els veia i reconeixia com qui veu un llamp. Alguns d’aquells Harrys eren tan vells com jo, d’altres més vells, alguns vellíssims. N’hi havia de molt joves; jovenets, adolescents, escolars, pàrvuls, criatures de bolquers. Harrys de cinquanta anys i Harrys de vint corrien i saltaven barrejats, els de trenta i els de cinc anys, sorruts i alegres, dignes i ridículs, ben vestits i esparracats i també despullats del tot, calbs i amb rínxols llargs, i tots eren jo, i els veia tots, com uns llamps, els reconeixia i desapareixien, s’escampaven per totes bandes, els uns cap a l’esquerra, els altres cap a la dreta, a les profunditats del mirall, cap enfora del mirall. Un d’ells, un xicot jove i elegant, saltà al damunt d’en Pablo tot rient, l’abraçà i marxà amb ell. I un altre, que em féu més gràcia, un jove ben plantat i seductor de setze o disset anys, sortí com un llamp, passadís enllà, i llegia amb deler totes les inscripcions de les portes. Jo vaig córrer al seu darrere, es quedà parat davant una porta i jo hi vaig llegir aquest rètol:

¡Totes les noies són teves!

Tira-hi un marc



El jove simpàtic féu un bot i es precipità de cap per l’escletxa i, així, desaparegué darrere la porta.

En Pablo també havia desaparegut i tampoc ja no veia el mirall ni les innombrables figures de Harrys. Em vaig adonar que havia quedat abandonat a mi mateix i al teatre i, ple de curiositat, vaig anar de porta en porta llegint-hi, ara una inscripció, ara un afalac, ara una promesa.

La inscripció:

¡Participeu a la divertida cacera!

Gran cacera d’automòbils



em féu gràcia, vaig obrir l’estreta porta i hi vaig entrar.

Vaig veure’m transportat en un món de sorolls i agitació. Els automòbils, alguns eren blindats, anaven de cacera pels carrers i caçaven els vianants, els esclataven, els exterminaven aixafant-los contra les parets de les cases. Ho vaig entendre de seguida: era la lluita de l’home contra la màquina, feia temps que es preparava, que s’esperava i es temia i, finalment, havia esclatat. Arreu jeien cadàvers i cossos esbocinats, arreu també automòbils destrossats, abonyegats, mig cremats; per damunt l’espantosa confusió, volaven avions contra els quals la gent també disparava amb fusells i metralladores, des de molts terrats i finestres. A totes les parets, uns murals ferotges, sumptuosos i provocadors, amb lletres immenses que cremaven com torxes, desafiaven la nació a prendre partit definitivament a favor dels homes i en contra de les màquines, a exterminar definitivament tots els rics grassos, ben vestits i perfumats que, amb l’ajut de les màquines, xuclen el greix de l’altra gent, juntament amb llurs grans automòbils que estosseguen, que sempre remuguen enfadats i ronquen com el dimoni; a incendiar definitivament les fabriques i a endreçar i buidar una mica la terra profanada, perquè hi tornés a créixer l’herba, perquè, d’aquest món de pols i de ciment, en poguessin sorgir coses com boscos, prats, bruguerars, rierols i maresmes. Altres murals, en canvi, molt ben pintats, amb un estil luxós, amb colors refinats i no tan puerils, amb una redacció d’una intel·ligència i un enginy singulars, advertien patèticament a tots els propietaris i a la gent prudent contra l’amenaça del caos i l’anarquia, descrivien d’una forma realment emocionant tots els avantatges de l’ordre, del treball, de la propietat, de la cultura, del dret, i lloaven les màquines com l’última i la més alta conquesta de l’home, mitjançant la qual aquest acabaria sent un déu. Jo anava llegint els murals tot estranyat i pensatiu, n’hi havia de vermells i de verds; llur eloqüència inflamada, llur lògica irrefutable m’impressionaren, tots tenien raó i jo, tot convençut, me’ls anava mirant, ara aquest, ara l’altre, malgrat el fort tiroteig al meu voltant. Bé, la cosa essencial quedava clara: era la guerra, una guerra violenta, autèntica i molt simpàtica, on no era qüestió de Kàiser, de República, de fronteres, de banderes i colors o altres coses per l’estil, decoratives i teatrals, bagatel·les en el fons, sinó que era una guerra on tothom a qui li manqués l’aire i hagués perdut el gust a la vida expressava el seu malestar amb contundència i mirava d’anar preparant la destrucció general d’aquesta civilització de llauna. Jo veia als ulls de la gent el plaer de la destrucció i de la mort com una rialla clara i franca, i m’adonava que, en mi mateix, aquestes flors vermelles i ferotges també creixien grans i esplèndides, i reien també de debò. Entusiasmat, em vaig unir a la lluita.

La cosa més bonica de totes fou veure aparèixer al meu costat, de sobte, en Gustav, un company d’escola, que no havia vist feia un munt de temps i que havia estat l’amic més indòmit, fort i vital de la meva infantesa. Se’m va alegrar el cor en tornar a veure els seus ulls blaus que em feien l’ullet. Em féu un senyal i, content, el vaig seguir de seguida.

—¡Gràcies a Déu, Gustav —vaig cridar joiós—, quina alegria tornar-te a veure! ¿Què se n’havia fet, de tu?

Es posà a riure amb cara d’amoïnat, igual que feia quan érem petits.

—Tros d’animal, ¿ja comences a preguntar i a fer-te l’indiscret? Ara sóc professor de teologia, si és que ho volies saber, però actualment, per sort, ja no es fa teologia, xicot, sinó la guerra. ¡Apa, vine!

Matà d’un tret el conductor d’un petit automòbil que venia, esbufegant, en la nostra direcció, s’hi enfilà amb l’agilitat d’un simi, l’aturà i m’hi féu pujar. Ens n’anàrem a una velocitat de mil dimonis, entre bales i cotxes esgavellats, fora vila, més enllà dels ravals.

—¿Que vas a favor dels fabricants? —vaig preguntar al meu amic.

—¿Què dius? Això es qüestió de gustos, ja ens ho rumiareu allà fora. Però no, espera, m’estimo més escollir l’altre partit, tot i que, naturalment, en el fons no ve d’aquí. Jo sóc teòleg, i el meu precursor, Luter, al seu temps, donà suport als nobles i als rics contra els camperols, cosa que ara hauríem d’esmenar una mica. ¡Maleït cotxe, esperem que encara aguanti uns quants quilòmetres!

Marxàrem d’allí ràpids com el vent i amb força espetecs, com una criatura celestial, correguérem moltes milles per un paisatge verd i bucòlic, travessàrem una gran plana i tot seguit enfilàrem, a poc a poc, una serralada formidable. Aquí ens aturàrem, en un camí ras i lliscós que pujava amunt entre dos estimballs i dos murets de protecció als revolts més pronunciats; a baix de tot, centellejava un llac blau.

—Un indret bonic —vaig dir jo.

—Molt bonic, Se’n podria dir la carretera dels eixos, se’n deuen haver trencat molts aquí, Harry, ¿eh, nano? ¡Vigila!

Vora el camí hi havia un gran pi, i dalt de tot del pi veiérem una cabana construïda amb fustes, una mena de talaia i observatori. En Gustav em mirà rient obertament, els seus ulls blaus em feien l’ullet amb picardia. Saltàrem del cotxe, ens enfilàrem tronc amunt i ens amagàrem, panteixant, dins l’observatori, que ens agradà força; hi trobàrem escopetes, pistoles, caixes de municions. Quasi no havíem tingut temps de descansar ni d’instal·lar-nos en aquell lloc de caça, que ja sentíem, allà al primer giravolt, la botzina ronca i autoritària d’un gran cotxe de luxe que venia a tota velocitat per la llisa carretera de muntanya. Ja teníem les escopetes a la mà. Fou un moment d’una tensió meravellosa.

—¡Dispara al conductor! —ordenà ràpidament en Gustav, al moment que el cotxe feixuc passava per sota nostre. Vaig apuntar i vaig disparar a la gorra blava del conductor. L’home es desplomà, el cotxe continuà com un bòlid, envestí la paret, rebotà, xocà contra el muret, feixuc i rabiós com un escarabat enorme, hi féu una tombarella pel damunt i anà a estavellar-se a les profunditats amb un soroll sec i breu.

—¡Llestos! —rigué en Gustav—. El pròxim em toca a mi.

Ja venia un altre cotxe rabent, els tres o quatre ocupants hi anaven estrets, del cap d’una dona voleiava cap enrere un tros de vel blau cel, em va fer pena, aneu a saber si a sota no hi reia la preciosa cara d’una dama. Déu meu, potser si estiguéssim jugant a bandolers, la cosa seria més bonica i justa i, seguint l’exemple de predecessors il·lustres, no portaríem la nostra fal·lera de matar fins a l’extrem d’atacar dames precioses. Però en Gustav ja havia disparat. El conductor es contragué i es desplomà, el cotxe féu un bot contra la paret de roca, es tombà i s’esclafa a la carretera amb les rodes enlaire. Esperàrem, res no es movia, no se sentia res, aquella gent havia quedat presonera sota el cotxe, com a dins d’un parany. El vehicle encara roncava una mica i les rodes giraven grotescament enlaire, però de sobte féu un terrible espetec i s’encengué del tot.

—Era un Ford —digué en Gustav—. Hem de baixar a desembarassar la carretera.

Baixàrem i ens miràrem el foc. Va acabar de cremar molt de pressa —mentrestant ens havíem preparat uns alçaprems de fusta verda—, l’empenyérem cap a una banda i el llençàrem al precipici per damunt el muret, el sentírem cruixir una estona entre els esbarzers. En tombar el cotxe, dos dels morts havien caigut i jeien a terra amb els vestits a mig cremar. Un encara tenia el vestit en bastant bon estat i li vaig regirar les butxaques per mirar de saber qui era. Ens sortí una cartera de cuir amb targetes de visita. En vaig agafar una i vaig llegir-hi: Tat twam asi.

—Molt divertit —digué en Gustav—. De fet, no té cap importància el nom de la gent que matem. Són pobres diables com nosaltres i els noms no vénen d’aquí. Aquest món se n’ha d’anar en orris i nosaltres amb ell. Deu minuts sota l’aigua seria, per a ells, la solució menys dolorosa. ¡Vinga, doncs, a la feina!

Llençàrem els morts darrere el cotxe. Ja se sentia la botzina d’un altre automòbil. En aquest li disparàrem a peu de carretera. Féu unes ziga-zagues esbojarrades, com les d’un borratxo, s’estavellà i es quedà parat, esbufegant. Un dels ocupants es quedà immòbil a l’interior, però una noia jove i bonica en baixà il·lesa, encara que pàl·lida i tota tremolosa. La saludàrem cordialment i li oferírem els nostres serveis. Estava massa esverada, no podia parlar i ens fitava mig enfollida.

—Doncs bé, ocupem-nos abans de l’home vell —digué en Gustav, i es dirigí cap al passatger que encara era al seient, darrere el conductor mort. Era un senyor amb els cabells curts i blancs, tenia uns ulls grisos clars, intel·ligents, oberts del tot, però semblava greument ferit, si més no li sortia sang de la boca i tenia el coll rígid i torçat d’una manera alarmant.

—Permeteu-me, senyor —em dic Gustav—. Ens hem pres la llibertat d’etzibar-li un tret al vostre xofer. ¿Podem preguntar-vos amb qui tenim l’honor de parlar?

Els ulls petits i grisos de l’home vell tenien un mirar fred i trist.

—Sóc el fiscal general Loering —digué lentament—. No heu pas matat només el meu pobre xofer, també m’heu matat a mi, noto que me’n vaig. ¿Però per què ens heu disparat?

—Per excés de velocitat.

—Anàvem a una velocitat normal.

—El que ahir era normal, avui ja no ho és, senyor fiscal general. Avui considerem que qualsevol velocitat a què pugui anar un cotxe és massa alta. Ara destruïm els cotxes, tots, igual que les altres màquines.

—¿Les vostres escopetes també?

—També els arribarà la tanda, si ens vaga. Probablement demà o demà passat ja ho haurem enllestit tot. Ja sabeu que el nostre continent estava horrorosament superpoblat. Doncs bé, ara hi haurà lloc.

—¿I dispareu sobre tothom, sense distincions?

—És clar. Sens dubte que en molts casos és una llàstima. Per exemple, en el cas d’aquesta dama jove i bonica m’hauria sabut greu; ¿és la vostra filla?

—No, és la meva secretària.

—Millor, doncs. I ara, si us plau, baixeu del cotxe o permeteu que us en traguem, perquè el cotxe ha de ser destruït.

—Jo m’estimaria més ser destruït juntament amb el cotxe.

—Com desitgeu. ¡Permeteu-me encara una pregunta! Vós sou fiscal general. Mai no he pogut arribar a entendre com un home pot ser fiscal. Vós viviu d’acusar i condemnar els altres, tots ells pobres diables, en general. ¿No és així?

—Sí, és així. Jo feia la meva feina. Era el meu ofici. De la mateixa manera que l’ofici del botxí és matar la gent que jo he condemnat. Vós mateix l’heu adoptat, aquest ofici. Vós també mateu.

—Exacte. Però nosaltres no matem per obligació, sinó per gust o, més ben dit: per disgust, per desesperació del món. Per això ens diverteix matar. ¿A vós no us ha divertit mai matar?

—M’esteu avorrint. Tingueu la bondat d’enllestir la vostra feina. Si és que desconeixeu la noció del deure…

Callà i féu un gest amb els llavis com si volgués escopir. Només li vingué una mica de sang que li quedà enganxada a la barbeta.

—¡Un moment! —li digué en Gustav amb cortesia—. La noció del deure, de tota manera, no la conec, ara ja no. Temps enrere, professionalment, hi tenia molt a veure, era professor de teologia. També he estat soldat i he fet la guerra. Tot allò que creia que era el meu deure i allò que, a cada moment, em fou manat per les autoritats i els meus superiors, res de tot això no era bo, m’hagués estimat més fer sempre el contrari. Ara bé, si ja no reconec la noció del deure, conec, en canvi, la de la culpa, potser totes dues siguin la mateixa cosa. Sóc culpable des del moment que una mare m’ha parit, estic condemnat a viure, obligat a pertànyer a un estat, a fer el soldat, a matar, a pagar impostos destinats a comprar armament. I, en aquest moment, el sentiment de culpabilitat m’ha tornat a portar, com abans durant la guerra, a haver de matar. Però aquesta vegada no mato a contracor, m’he rendit a la culpa, no tinc res en contra que aquest món estúpid i congestionat se’n vagi a fer punyetes, hi col laboro de gust i m’apunto també de gust a desaparèixer amb ell.

El fiscal general feia un gran esforç per intentar somriure amb els llavis enganxats de sang. No se’n va sortir gaire bé, tot i que se li veia la bona intenció.

—Bé, doncs —digué—. Així és que som col·legues. Però ara enllestiu la feina, si us plau, senyor col·lega.

La noia bonica, mentrestant, s’havia assegut a la vora de la carretera i estava mig desmaiada.

Aleshores, se sentí la botzina d’un altre cotxe que arribava a tota velocitat. Apartàrem una mica la noia, ens arrambàrem bé a la paret de roca i deixàrem que el cotxe envestís les restes de l’altre. Frenà violentament i s’encabrità, però s’aturà intacte. Tot seguit agafàrem els fusells i encanonàrem aquells que acabaven d’arribar.

—¡Fora del cotxe! —manà en Gustav—. ¡Mans enlaire! Baixaren tres homes del cotxe i, obedients, aixecaren les mans.

—¿Algú de vosaltres és metge? —preguntà en Gustav.

Ells digueren que no.

—Doncs tingueu la bondat de treure amb molt de compte aquest senyor del seu seient, que està molt malferit. Després fiqueu-lo al vostre cotxe i porteu-lo fins a la pròxima ciutat. ¡Endavant, a la feina!

Aviat el vell home ja era ajagut a l’altre cotxe, en Gustav donà l’ordre i tots partiren.

La nostra secretària, mentrestant, havia retornat i havia assistit als esdeveniments. M’agradava molt que haguéssim fet nostre aquest preciós botí.

—Senyoreta —digué en Gustav—, heu perdut el vostre amo. Tant de bo si amb aquest vell home no hi fèieu res més. ¡Us contracto, siguem bons companys! Bé, i ara tenim una mica de pressa. Aviat no hi estarem bé, aquí. ¿Sabeu grimpar, senyoreta? ¿Sí? Doncs endavant, us posarem entre nosaltres dos i us ajudarem.

Ens enfilàrem, doncs, tots tres, tan de pressa com podíem, cap a la nostra cabana de l’arbre. A dalt, la senyoreta es trobà malament, però li donàrem conyac i aviat es recuperà, pogué apreciar el magnífic panorama del llac i les muntanyes i dir-nos que es deia Dora.

Immediatament, a baix, arribà un cotxe que, anant amb compte, esquivà el cotxe destrossat sense aturar-se i després, de seguida, accelerà.

—¡Mira l’espavilat! —digué en Gustav rient, i disparà al conductor. El cotxe ballà una mica, donà un cop contra el mur, l’ensorrà i quedà penjant sobre la timba.

—Dora —vaig dir jo—, ¿sabeu fer anar l’escopeta?

No en sabia, però li ensenyàrem a carregar-la. Al principi hi tenia poca traça i es féu sang en un dit, plorà i exigí un esparadrap. Però en Gustav li explicà que estàvem en guerra i que ella havia de demostrar que era una bona noia valenta. Va anar millor.

—¿Què ens passarà, ara? —preguntà després.

—No ho sé —digué en Gustav—. Al meu amic Harry li agraden les dones boniques, serà el vostre amic.

—Però vindran els policies i els soldats i ens mataran.

—De policies i gent així, ja no en queden, Podem escollir, Dora. O ens quedem aquí tranquil·lament i disparem a tots els cotxes que vulguin passar, o agafem un cotxe, ens n’anem i deixem que uns altres ens disparin. Tant és una elecció com l’altra. Jo sóc partidari de quedar-nos aquí.

A baix hi tornava a haver un cotxe, en sentíem clarament la botzina. L’enllestírem de pressa i es quedà rodes enlaire.

—¡És ridícul —vaig dir jo—, que això de disparar ens faci tanta gràcia! ¡I pensar que abans era pacifista!

En Gustav somreia.

—Sí, és que, realment, hi ha massa gent al món. Abans no es notava tant. Però ara que la gent ja no s’acontenta de respirar, sinó que vol tenir cotxe, ara és quan es nota. És clar que això que estem fent no té sentit, és una criaturada, també la guerra fou una criaturada a escala gegantina. Més endavant la humanitat haurà d’aprendre a restringir el seu creixement amb mitjans raonables. De moment, la nostra reacció davant aquest estat de coses insuportable és bastant irracional, tot i que, en el fons, fem el que cal: reduïm.

—Sí —vaig dir jo—, el que fem probablement sigui una bogeria, i alhora, probablement, una cosa bona i necessària. No pot ser bo de cap manera que la humanitat forci l’enteniment i intenti posar ordre, amb l’ajuda de la raó, a unes situacions que la raó encara no pot abastar. D’aquí sorgeixen uns ideals, com els dels americans i els dels bolxevics, tots dos completament raonables, però que simplifiquen la vida d’una forma tan pueril que la violenten i l’empobreixen del tot. La imatge de l’home que, en altre temps, fou un ideal sublim, s’està convertint en un clixé. Nosaltres els bojos potser aconseguirem restituir-li l’antiga noblesa.

En Gustav em contestà rient:

—Noi, parles amb una intel·ligència extraordinària, és tot un plaer i un profit fer cas d’aquest pou de ciència. Fins i tot, potser tinguis una certa raó. Però sigues bon xicot i ara torna a carregar l’escopeta, que m’estàs resultant un pèl massa somiatruites. En qualsevol moment pot arribar corrent un parell d’isards i no els matarem pas amb filosofies, val més tenir bales al canó.

Arribà un cotxe i caigué de seguida, la carretera estava bloquejada. Un supervivent, un home gros i pèl-roig, gesticulava furiós al costat de les desferres, mirant amunt i avall amb ulls desorbitats; acabà descobrint el nostre amagatall, se’ns apropà cridant i ens disparà repetidament amb el seu revòlver.

—Aneu’s-en de seguida o disparo —li cridà en Gustav—. L’home apuntà cap a ell i tornà a disparar. Llavors el vam abatre de dos trets.

Vingueren dos cotxes més, que destruirem. Després la carretera quedà silenciosa i buida, devia haver corregut la notícia de que era perillosa. Teníem temps per admirar el magnífic paisatge. A l’altra banda del llac, al fons de la vall, hi havia una petita ciutat, s’hi veia fum i, aviat, ens adonàrem que el foc corria de teulada a teulada. També se sentien trets. La Dora plorava una mica i li vaig acaronar les galtes humides.

—¿Que ens hem de morir tots? —preguntà.

Ningú no li contestà. Llavors, a baix, passà un vianant, es mirà els cotxes destrossats, tafanejà per l’un i per l’altre, furgà a dins d’un, en tragué una ombrel·la de colors, un portamonedes de senyora de cuir i una ampolla de vi, s’assegué tan content al muret, féu un traguet de l’ampolla, es menjà alguna cosa que havia trobat embolicada amb paper de plata al portamonedes, acabà de buidar l’ampolla i, alegre, es tornà a posar en camí amb l’ombrel·la sota el braç. Se n’anà tan tranquil i jo li vaig preguntar a en Gustav:

—¿Tu ara podries disparar-li un tret al cap a un noi tan simpàtic? Déu sap que jo no ho podria pas fer.

—Ningú no t’ho demana —rondinà el meu amic.

Ell també tenia, ara, com una mena de malestar. Només ens havia calgut ensopegar amb un home que es comportava encara d’una manera ingènua, pacífica i pueril, que encara vivia en un estat d’innocència, perquè tot el nostre fer tan meritori i necessari se’ns fes, de cop i volta, estúpid i repugnant. ¡Dimoni, per què tanta sang!, ens feia vergonya. A la guerra, però, de vegades, això els ha passat als generals i tot.

—No ens quedem aquí —es queixà la Dora—, hem de baixar, segurament que, als cotxes, hi trobarem alguna cosa per menjar. ¿Que no teniu gana, vosaltres, bolxevics?

Allà baix, a la ciutat que cremava, començaven a repicar les campanes, esvalotades d’angoixa. Ens decidírem a baixar. Mentre ajudava la Dora a enfilar-se a dalt de l’ampit, li vaig fer un petó al genoll. Es posà a riure. Aleshores es trencaren uns troncs i ens precipitàrem al buit…

Tornava a ser al passadís circular, tot excitat per l’aventura de la cacera. I arreu, a les portes innombrables, hi havia rètols seductors:

Mutabor

transformació en qualsevol animal o planta

que us vingui de gust



Kamasutram

Ensenyament de l’art indi d’estimar

Curs pera debutants:

42 maneres diferents de fer l’amor



¡El suïcidi més agradable!

Et moriràs de riure



¿Voleu ser més espirituals?

La saviesa de l’Orient



¡Qui pogués tenir mil llengües!

Exclusivament per a senyors



La decadència d’Occident

Preus reduïts. Encara sense parió



L’essència de l’art

La transmutació del temps en espai

a través de la música



Les llàgrimes rialleres

Gabinet d’Humor



Jocs per a solitaris

El succedani indispensable de tota sociabilitat



La corrua d’inscripcions era infinita. N’hi havia una que deia:

Guia per bastir-se una personalitat

Se’n garanteixen els resultats



Això em semblà interessant i vaig entrar per aquella porta.

Era una habitació fosca i silenciosa, hi havia un home assegut, sense cadira, a la manera oriental, directament sobre terra, i tenia davant seu una mena de gran tauler d’escacs. D’antuvi, em semblà que era l’amic Pablo, almenys, aquell home duia una bata de seda virolada del mateix tipus i tenia els mateixos ulls foscos i brillants.

—¿Sou en Pablo? —li vaig preguntar.

—Jo no sóc ningú —m’explicà, cordial—. Aquí no tenim nom, aquí no som persones. Jo sóc un jugador d’escacs. ¿Us interessa la guia per bastir-se una personalitat?

—Sí, si us plau.

—Tingueu, doncs, l’amabilitat de deixar-me un parell de dotzenes de figures vostres a la meva disposició.

—¿De figures meves…?

—Les figures en què s’ha anat disgregant la vostra personalitat, o com se’n digui. Sense figures no puc pas jugar.

Em posà un mirall al davant i vaig tornar a veure la unitat de la meva persona disgregada en molts jocs, encara semblava haver-n’hi més. Però ara les figures eren molt petitones, més o menys com unes figures d’escacs, i el jugador n’agafà una dotzena amb els dits, tranquil i segur, i les deixà a terra, vora el tauler d’escacs. Ho féu tot parlant amb una veu monòtona, com qui repeteix per enèsima vegada una mateixa conferència o lliçó:

—Vós coneixeu prou bé el concepte equivocat i funest de l’home com a unitat permanent. També sabeu que l’home està constituït per tota una sèrie d’ànimes, per molts jos. Hom sol considerar cosa de bojos l’escissió de la unitat aparent de la personalitat en tantes figures diferents, la ciència li ha donat el nom d’esquizofrènia. La ciència té raó en la mesura que és impossible, naturalment, dominar cap multiplicitat sense una direcció, un ordre concret i una estructura. En canvi, no té raó quan creu que no hi pot haver més que un únic ordre, obligatori i de per vida, per a tots els subjos. Aquest error de la ciència té conseqüències força desagradables; el seu mèrit, en canvi, rau en el fet que als mestres i educadors de l’estat se’ls simplifica la tasca i poden estalviar-se de pensar i experimentar. A conseqüència d’aquest error, uns homes definitivament bojos passen per normals, i fins i tot se’ls atorga un gran valor social, mentre que, al revés, passen per bojos molts que són uns genis. Per això, nosaltres completem la defectuosa psicologia científica mitjançant el concepte que anomenem art de l’estructuració. Nosaltres ensenyem, a aquell que hagi viscut la desintegració del seu jo, que sempre té la possibilitat de reagrupar-ne els trossos seguint l’ordre que prefereixi i que, fent-ho, pot aconseguir una diversitat infinita del jocs de la vida. De la mateixa manera que un escriptor crea un drama a partir d’un grapat de figures, també nosaltres construïm, a partir de les figures dels nostres jos desintegrats, estructures sempre noves, amb tensions i jocs nous, amb situacions renovades a l’infinit. ¡Fixeu’s-hi!

Amb els dits calmosos i intel·ligents, anà agafant les meves figures, les de vell, de jove, d’infant, de dones, les alegres i les tristes, les fortes i les delicades, les eixerides i les feixugues, i les endreçà ràpidament sobre el seu taulell, com si hagués de fer una partida. Les figures anaren configurant grups, famílies, que ara jugaven, ara lluitaven, ara eren amigues, ara enemigues; tot un món en miniatura. Davant els meus ulls extasiats, deixà que aquest petit món animat i, tanmateix, ben endreçat, es mogués, jugués i lluités durant una estona, que en el seu si s’establissin pactes i es lliuressin batalles, que uns i altres festegessin, es casessin i es multipliquessin; de fet, era un drama ple de moviment i d’emoció, amb molts personatges.

Després, amb un gest tranquil, passà la mà sobre el taulell, féu caure amb suavitat totes les figures, les amuntegà i, pensatiu, com un artista exigent, construí amb les mateixes figures un joc totalment nou, amb agrupacions i relacions d’interdependència noves. Aquest segon joc era semblant al primer: l’havia estructurat a partir del mateix món, del mateix material, però el to era diferent, el tempo canviat, els motius accentuats d’una altra manera, les situacions plantejades diferentment.

Així, l’intel·ligent constructor anà estructurant un joc darrere l’altre a partir de les figures que eren totes bocins de mi mateix; tots els jocs, vistos de lluny, semblaven iguals, es veia clarament que pertanyien a un mateix món, que tenien un mateix origen i, tanmateix, cadascun era totalment nou.

—Això és l’art de viure —digué doctoralment—. Més endavant, vós mateix podreu continuar desenvolupant el joc de la vostra vida tal com vós vulgueu, complicant-la i enriquint-la; això queda a les vostres mans. Si la bogeria, en el sentit més elevat de la paraula, és el principi de la saviesa, l’esquizofrènia és el principi de tot art, de tota fantasia. Fins i tot alguns savis ho han arribat a reconèixer més o menys d’aquesta manera; ho podem trobar, per exemple, a El príncep Wunderhorn, aquell llibre deliciós en el qual veiem com el treball difícil i esforçat d’un savi queda ennoblit per la genial col·laboració d’una munió de bojos i artistes internats en un manicomi. Tingueu, guardeu les vostres figures, aquest joc encara us farà feliç més d’una vegada. La peça que, avui, ha fet de papu insuportable i us ha espatllat el joc, demà la podreu rebaixar a figura secundària i inofensiva. De la pobra figureta simpàtica, que semblava, durant una bona estona, condemnada a totes les desgràcies i fatalitats, al proper joc en podreu fer una princesa. ¡Us desitjo que us hi divertiu força, senyor!

Vaig fer una reverència d’agraïment a l’expert jugador d’escacs, em vaig ficar les figures a la butxaca i vaig tornar a sortir per la porta estreta.

Tenia la intenció, un cop al passadís, d’asseure’m a terra per jugar amb les figures durant hores, durant una eternitat; però així que hi vaig tornar a ser, al clar passadís circular del teatre, m’ho impediren nous corrents irresistibles. Un rètol flamejant em cegà els ulls:

La prodigiosa doma del llop estepari



Aquesta inscripció em desvetllà tota mena de sentiments: tota mena de terrors i violències del meu passat, de la realitat que havia abandonat, m’oprimiren dolorosament el cor. Vaig obrir la porta amb mans tremoloses i vaig entrar en una barraca de fira on havien instal·lat un reixat metàl·lic que m’aïllava d’un escenari miserable. Dalt la tarima, hi vaig veure un domador, un senyor potser una mica baladrer i pretensiós, però que, malgrat el gran bigoti, els braços massa musculosos i el vestit de circ ostentós, malgrat tot això, se m’assemblava d’una manera equívocament repulsiva. I —¡visió esfereïdora!— aquest home forçut duia, lligat d’una corretja, com si fos un gos, un llop gran i formós, però terriblement magre i amb una mirada d’esclau tímid. Era anguniós i interessant alhora, horrible i, malgrat tot, secretament divertit, veure l’espectacle d’aquell domador brutal exhibint una fera tan noble i, alhora, tan vergonyosament dòcil en una sèrie de muntatges i escenes sensacionals.

Aquell home, maleïda caricatura meva, havia ensenyat al seu llop unes coses formidables. El llop, amatent, obeïa cada una de les ordres, reaccionava com un gos a cada crit i cop de fuet, sabia posar-se de genolls, feia el mort, es feia l’home, dòcil i graciós, portava amb el morro un panet, un ou, un tall de carn, un cistellet. I més encara, havia de recollir el fuet que el domador havia deixat caure a terra i portar-l’hi; mentre feia tot això, remenava la cua amb un servilisme insuportable. Li posaren al davant un conill i, després, una ovella blanca, els ensenyà les dents, és veritat, i deixà caure unes gotes de saliva, tremolant d’ànsia, però no tocà cap de les dues bèsties; quan li donaren l’ordre, saltà, amb una fogositat elegant, per damunt els animals que, morts de por, estaven arraulits a terra. I més encara, s’ajagué entre el conill i l’ovella, abraçant-los tots dos amb les potes del davant, tot representant un entendridor grup de família. Després acabà menjant-se una rajola de xocolata de la mà de l’home. Era un veritable suplici veure fins a quin punt aquest llop havia après a renegar de la seva natura, era fantàstic, a mi se’m posaven els pèls de punta.

Tanmateix, a la segona part de la representació, tant l’irritat espectador com el mateix llop quedaren compensats. En efecte, després d’aquella demostració de doma refinada i després que el domador hagués saludat triomfant, inclinant-se amb un dolç somriure cap al grup ovella-llop, canviaren els papers. El domador de feres que s’assemblava a en Harry, de sobte, col·locà el seu fuet als peus del llop amb una profunda reverència i, immediatament, començà a tremolar, a encongir-se i a tenir l’aspecte miserable que, abans, tenia la fera. El llop, rient, es llepava els morros; la idiotesa i la hipocresia havien desaparegut, tornava a tenir els ulls brillants i tot el seu cos es posà tens i recuperà completament la seva salvatgia.

Perquè ara manava el llop i l’home havia d’obeir. A una ordre, aquest caigué de genolls, fent de llop, deixà penjar la llengua enfora, s’esquinçà els vestits amb les dents empastades. Seguint les ordres del domador d’homes, caminà a dues o a quatre potes, féu el mort, es féu l’home, es deixà cavalcar pel llop i li portà el fuet. Accedí a totes les humiliacions i perversions amb una imaginació i una docilitat intel·ligents. Una noia bonica vingué a l’escenari, s’apropà a l’home domat, li acaricià la barbeta, li acostà la galta a la seva, però ell continuava a quatre potes, fent l’animal, sacsejava el cap i començava a mostrar les dents a aquella noia bonica i, al final, imitava tan bé la ferotgia del llop que ella fugí. Li oferiren xocolata, ell l’ensumà amb menyspreu i l’apartà amb una empenta. Per acabar, tornaren a portar l’ovella blanca i el conill gras, i l’home, dòcilment donà de si tot el que podia i representà el paper de llop que feia goig de veure’l. Agafà, amb els dits i les dents, els animalets que xisclaven, els arrancà tires de pell i de carn, mastegà fent ganyotes llur carn encara palpitant i es begué llur sang amb delectació, ebri, tancant els ulls de plaer.

Esgarrifat, vaig fugir per la porta. Aquest teatre de màgia no era cap paradís, ho havia pogut comprovar, sota la seva bonica superfície s’hi amagaven tots els inferns. Déu meu, ¿tampoc aquí no hi ha d’haver cap salvació?

Angoixat, corria amunt i avall, tenia a la boca un regust de sang i de xocolata, tan repulsius l’un com l’altre, desitjava amb força poder escapar-me d’aquesta onada tèrbola, lluitava dins meu per aconseguir imatges més passadores i amenes. «¡Oh, amics, aquestes tonalitats, no!», sentia cantar dins meu, i recordava, amb esgarrifança, aquelles terribles fotografies del front que, durant la guerra, s’havien arribat a veure ocasionalment, recordava aquells munts de cadàvers amb la màscara antigàs que els convertia la cara en una ganyota malèvola i infernal. ¡Ves si en devia ser, de beneit i d’infantil quan, amb les meves idees filantròpiques i pacifistes, m’esgarrifava davant aquestes imatges! Avui sé que no hi ha domador de feres, ministre, general o boig capaç de covar al seu cap alguna idea o imatge tan terrible, salvatge i perversa, tan brutal i estúpida com les que covo jo mateix.

Tot intentant tranquil·litzar-me, vaig recordar aquella inscripció que el jove preciós del començament del teatre havia seguit amb tant d’ímpetu, una inscripció que deia:

Totes les noies són teves



i em semblà que, al cap i a la fi, potser no podia desitjar res millor. Vaig entrar-hi feliç de poder-me treure de sobre el maleït món del llop.

Curiosament —alhora tan mítica i tan íntima que em féu angúnia— em sortí al pas l’aroma de la meva joventut, l’atmosfera de la meva infantesa i adolescència, i al meu cor tornà a córrer-hi la sang d’aquells temps. Tot el que acabava de fer, de pensar i de ser s’enfonsà darrere meu i jo tornava a ser jove. Encara no feia una hora o uns moments que creia saber molt bé què són l’amor, el desig, l’anhel, però eren els amors i els anhels d’un home vell. Ara tornava a ser jove, i allò que sentia dins meu, aquest foc viu i ardent, aquest anhel potent i seductor, aquesta passió capaç de desfer el glaç com el vent de març, tornava a ser jove, nou i autèntic. ¡Oh, com es revifaven els focs oblidats, com ressonaven, ampul·losos i foscos, els accents d’antany, com em cremava la sang, com cridaven i cantaven dins l’ànima! Era un adolescent de quinze o setze anys i tenia el cap ple de llatí i de grec i de preciosos versos, el meu pensament era tot afanys i ambicions, la meva imaginació eren somnis d’artista, però molt més profund, més fort i terrible que tots aquests focs, sentia cremar dins meu el foc de l’amor, dels apetits sexuals, em rosegava el pressentiment de la voluptuositat.

Jo era dalt un turó, dominant la meva petita ciutat natal, tot feia olor de vent de primavera i de violes primerenques, de dalt estant podia veure els reflexos del riu a la sortida de la ciutat i els de les finestres de la casa de mon pare. I la llum, els sons, les flaires, tot era tan harmoniós, tan nou i tan ebri de creació, els colors eren tan profunds i brillants i el vent de primera tan sublim i radiant com el món que jo veia a les hores més planes i poètiques de la meva primera joventut. Era dalt el turó i el vent m’acaronava els cabells llargs; perdut en els meus somnis amorosos i nostàlgics, vaig arrencar amb mà tremolosa una poncella a mig obrir d’un arbust que acabava de brotar, me la vaig mirar, la vaig ensumar (i aquesta senzilla aroma féu reviure amb ardor, dins meu, totes les coses d’antany) i, jugant amb aquella coseta verda, me la vaig posar entre els llavis, que encara no havien besat mai cap noia, i la vaig anar mossegant. Aquest sabor aspre i amargant em féu adonar, tot d’una, del que m’estava passant; tot hi tornava a ser. Estava vivint de nou una hora del final de la meva adolescència, un diumenge a la tarda de principis de primavera, el dia que, passejant tot sol, m’havia trobat la Rosa Kreisler, l’havia saludada tímidament i me n’havia enamorat cegament.

Aquell dia havia anat veient tot neguitós com se m’acostava aquella noia bonica que passejava sola i somiadora, muntanya amunt i sense veure’m; havia anat veient com els seus cabells recollits en dues trenes gruixudes però amb uns rínxols lliures a les galtes, jugaven i flotaven al vent. Per primera vegada a la meva vida, havia vist com n’era de bonica aquella noia, com n’era de bonic i fascinant el joc del vent als seus cabells delicats, com n’era de bonic i engrescador el caient del seu lleuger vestit blau damunt els membres joves i, alhora, com m’anava impregnant el plaer dolç i tímid i l’angoixa de la primavera amb aquell sabor amarg i fort de la poncella que havia mastegat. En veure la noia s’apoderà de mi, també, la intuïció mortal de l’amor, la intuïció de la dona, el pressentiment estremidor de possibilitats i promeses prodigioses, de delícies indescriptibles, de torbaments inimaginables, d’angoixes i de sofriments, de la més íntima redempció i del sentiment més profund de culpabilitat. ¡Com em cremava a la llengua el gust amarg de la primavera! ¡Com bufava i jugava el vent amb els rínxols sobre les galtes vermelles! Ja havia arribat a prop meu, havia aixecat els ulls i m’havia reconegut, s’havia enrojolat una mica i havia desviat la mirada; jo la vaig saludar traient-me el barret, el meu primer barret, i ella, ja serena, em saludà somrient, amb uns certs aires de senyora i amb la cara ben alçada, i se n’anà a poc a poc, tota segura i important, revestida dels mil desitjos amorosos, anhels i veneracions que jo li adreçava.

Així havien anat les coses un diumenge de fa trenta-cinc anys i, en aquest precís moment, havien tornat totes: el turó i la ciutat, el vent de primavera i la flaire de poncella, la Rosa i els seus cabells bruns, els anhels inflamats i l’angoixa dolça a la gola. Tot era com abans i em semblà que, en tota la vida, mai més havia estimat tant com llavors vaig estimar la Rosa. Però, aquesta vegada, se m’havia concedit poder-la rebre d’una altra forma que en aquella ocasió. La vaig veure enrojolar-se quan em reconegué, vaig veure els seus esforços per dissimular-ho i, de seguida, vaig saber que ella m’estimava, que per a ella aquest encontre significava tant com per a mi. I, en comptes de treure’m el barret i de quedar-me palplantat i cerimoniós fins que se n’hagués anat, aquest cop, malgrat la por i l’angúnia, vaig fer el que em manava la sang i li vaig dir:

—¡Rosa! Gràcies a Déu que has vingut, preciositat. ¡T’estimo tant!

Potser no era la cosa més enginyosa que es pogués dir en aquell moment, però l’enginy no feia cap falta i n’hi va haver més que prou. La Rosa no va posar aires de senyora i no se’n va anar, la Rosa es quedà quieta i em mirà, encara es posà més vermella i digué:

—Déu te guard, Harry, ¿de debò que m’estimes?

El ulls foscos li brillaven al rostre vigorós i jo sentia que, a partir d’aquell diumenge en què havia deixat marxar la Rosa, tota la meva vida i tots els meus amors havien estat equivocats i caòtics, estúpidament infeliços. Però ara, l’error estava esmenat, tot seria diferent, tot aniria bé.

Ens donàrem les mans i caminàrem així, a poc a poc, inefablement feliços, molt cohibits, no sabíem què dir ni què fer i, perplexos, ens posàrem a caminar més de pressa i a córrer fins que ens quedàrem sense alè i ens haguérem d’aturar, però sense deixar-nos anar de les mans. Tots dos encara érem uns nens i no sabíem per on començar, aquell diumenge no arribàrem ni al primer bes, però fórem immensament feliços. Ens estàvem drets respirant profundament, ens assèiem a l’herba, jo acariciava la mà i ella em passava l’altra tímidament pels cabells; després ens tornàvem a posar drets i provàvem de mesurar qui dels dos era el més alt i, de fet, jo era un dit més alt que ella, però no volia reconèixer-ho i sostenia que érem exactament de la mateixa alçada i que el bon Déu ens havia creat l’un per a l’altra i que, més endavant, ens casaríem. La Rosa digué que notava una olor de violetes i ens agenollàrem a l’herba curta de primavera per buscar-ne, en trobàrem un parell que tenien la tija curta i cadascú li regalà la seva a l’altre; quan començà a fer més fred i la llum s’inclinà rere les roques, la Rosa digué que havia de tornar a casa i ens posàrem ben tristos tots dos, perquè jo no la podia pas acompanyar, però ara compartíem un secret i aquesta era la cosa més valuosa que posseíem. Jo em vaig quedar dalt, entre les roques, ensumant la viola de la Rosa, em vaig ajeure a terra vora l’estimball, la cara mirant al buit, i vaig anar mirant cap a la ciutat i guaitant fins que la seva dolça figureta aparegué a baix de tot, passà davant la font i per sobre el pont. Sabia que ara era a casa del seu pare passant d’una habitació a l’altra, i jo em vaig quedar allà dalt ajagut, lluny d’ella, però entre nosaltres corria un lligam, un corrent, surava un secret.

Ens tornàrem a veure, aquí i allà, a dalt a les roques, vora els reixats dels jardins, durant tota aquella primavera i, quan començaren a florir els lilàs, ens férem el primer petó temorós. No era gran cosa el que nosaltres, criatures, ens podíem donar l’un a l’altra, el nostre petó no tenia encara ni caliu ni farciment, jo només gosava acariciar a penes els rínxols que li queien sobre les orelles, però tot era nostre, tota la nostra capacitat d’amor i de goig, i cada contacte límit, cada paraula d’amor immadur, cada espera angoixada ens ensenyava una nova felicitat, ens feia pujar un graonet de l’escala de l’amor.

I així, començant per la Rosa i les violetes, vaig tornar a viure tota la meva vida amorosa sota la influència d’una estrella més propicia. La Rosa es perdé i aparegué l’Irmgard; el sol ja escalfava més i les estrelles embriagaven més, però ni la Rosa ni l’Irmgard no foren meves; havia d’anar pujant de graó a graó, viure molt, aprendre molt, havia de perdre també l’Irmgard i també l’Anna. Tornava a estimar cada una de les noies que havia estimat a la meva joventut, però ara a cadascuna li podia inspirar amor, li podia aportar alguna cosa, en podia rebre alguna cosa. Desitjos, somnis i possibilitats que abans només vivien a la meva imaginació eren ara realitats i esdevenien vivències. ¡Oh, totes vosaltres, precioses flors, l’Ida i la Lore, totes vosaltres que he estimat un estiu, un mes, o un sol dia!

Vaig comprendre que jo, ara, era aquell jovenet bonic i ardent que havia vist córrer amb tant d’entusiasme cap a la porta de l’amor, que jo, ara, revivia i deixava prosperar aquella part de mi que no era ni la desena ni la mil·lèsima part de la meva essència i de la meva vida, alliberat de la resta de figures del meu jo, sense el destorb del pensador, sense el turment del llop estepari, sense les restriccions del poeta, del visionari o del moralista. No, ara no era més que un amant, no respirava cap altra ventura ni cap altra pena que les de l’amor. L’lrmgard ja m’havia ensenyat a ballar, l’Ida a besar i l’Emma, la més maca de totes, fou la primera que, una nit de tardor, sota el fullatge onejant dels oms, em donà a besar els seus pits bruns i a beure el calze del plaer.

En vaig viure moltes, de coses, al petit teatre d’en Pablo i, amb paraules, no en puc dir ni la mil·lèsima part. Totes les noies que havia estimat, ara eren meves, cadascuna em donava allò que tenia per donar, a cadascuna li donava allò que de mi sabia prendre. Vaig poder tastar molt d’amor, molta felicitat, molta voluptuositat, també molta torbació i dolor; en aquesta hora fantàstica, tots els amors desatesos de la meva vida florien màgicament al meu jardí, flors castes i tendres, flors vives i ardents, flors fosques a punt de pansir-se, voluptuositat ardent, somnis íntims, malenconies abrusadores, mort angoixosa, renaixença brillant. Vaig trobar dones que només es deixaven guanyar en un assalt ràpid, i d’altres que feia goig de festejar amb prolongada tendresa. Reapareixien tots els racons foscos de la meva vida en què havia sentit la veu del sexe, ni que fos per un sol minut, en què m’havia encès una mirada femenina o m’havia encisat la blanca resplendor de la pell d’una noia, recuperava tot el temps perdut. Totes foren meves, cadascuna a la seva manera. Hi havia la dona dels meravellosos ulls foscos sota els cabells de color de lli que havia estat amb mi una vegada durant un quart d’hora en una finestra del passadís d’un tren i la qual, sovint, l’havia somiada després; no m’havia dirigit la paraula, però m’havia ensenyat tècniques eròtiques insospitades, terribles, mortals. I la xinesa del port de Marsella, tota ella senzilla, silenciosa, amb aquella rialla de cristall, amb aquells cabells negres i llisos i els ulls flotants, ella també sabia coses inaudites. Cadascuna tenia el seu secret, portava el perfum de la seva terra, besava i reia amb estil propi, era vergonyosa d’una forma peculiar, desvergonyida d’una forma peculiar. Venien i se n’anaven, el corrent me les anava portant, se m’enduia cap a elles, me n’allunyava, era com anar nedant, enjogassat i pueril, al gran riu del sexe, ple d’encants, de perills, de sorpreses. I jo em vaig quedar parat de veure que la meva vida aparentment tan pobra i sense amor de llop estepari hagués estat tan rica en enamoraments, possibilitats i seduccions. Les havia desaprofitat i perdut gairebé totes, hi havia passat per damunt, m’havia apressat a oblidar-les; però aquí me les havien guardat totes, no en faltava cap, n’hi havia a centenars. I ara les veia, m’hi llançava, les acceptava, em submergia en llur abisme rosat com el crepuscle. També tornà aquella temptació que en Pablo m’havia ofert una vegada i altres d’anteriors que, al seu temps, no havia entès mai del tot, jocs fantàstics, a tres o a quatre, se m’enduien somrient en llur dansa. Succeïren moltes coses, es jugaren molts jocs que no poden expressar-se amb paraules.

Del corrent infinit de seduccions, de vicis i embolics, tornava a emergir-ne tranquil, silenciós, disposat, sadollat de saber, assenyat, profundament experimentat, madur per a la Hermine. L’última figura d’aquesta mitologia meva tan poblada, l’últim nom de la llista infinita era el de la Hermine; immediatament vaig recobrar la consciència i vaig posar fi a la quimera de l’amor, perquè no me la volia trobar aquí, al clar-obscur del mirall màgic, a ella no li corresponia només una de les figures aïllades del meu joc d’escacs, a ella li corresponia en Harry sencer. ¡Oh, sí! Ara reconstruiria el meu joc de figures, ella en seria la protagonista i junts el faríem realitat.

Havia aconseguit sortir del corrent i tornava a ser al passadís silenciós de les llotges. ¿I ara què? Anava a agafar les figures de la meva butxaca, però també aquest impuls quedà parat. Aquest món inexhaurible de portes, d’inscripcions, de miralls màgics em tenia presoner. Sense adonar-me’n, vaig llegir el rètol més proper i em vaig esgarrifar:

Com es mata per amor



és el que hi havia escrit. Durant un segon, m’estremí la imatge d’un record: la Hermine entaulada en un restaurant, oblidant-se un moment del menjar i del beure i perduda en una conversació pregona, amb una mirada terriblement seriosa, que m’estava dient que aconseguiria que m’enamorés d’ella només perquè jo la matés. Em submergí una pesant onada d’angoixa i tenebres, de cop i volta ho tornava a veure tot, tornava a sentir dins meu aquella misèria i aquella fatalitat. Desesperat, vaig regirar-me les butxaques per trobar-hi les figures i, amb una mica de màgia, canviar l’ordre del meu taulell. Les figures ja no hi eren. En comptes de figures, de la butxaca em sortí una navalla. Mort de por, vaig arrencar a córrer passadís enllà, anava passant davant les portes i em vaig parar, de cop, davant el mirall gegantí i m’hi vaig mirar. Al mirall hi havia, tan gran com jo, un llop enorme i preciós que em mirava silenciosament amb uns ulls esquerps i intranquils. Irònicament em feia l’ullet, reia una mica entreobrint el morro i deixant veure, durant un instant, la seva llengua vermella.

—¿On era en Pablo? ¿On era la Hermine? ¿On era aquell xicot intel·ligent que parlava tan bé de la construcció de la personalitat?

Vaig tornar a mirar al mirall. Havia estat ximple. Darrere el gran vidre no hi havia cap llop llepant-se els morros. Al mirall hi era jo, en Harry, amb una cara grisa, abandonat per tots els jocs, cansat de tots els vicis, terriblement pàl·lid, però tanmateix un home, algú amb qui podia parlar.

—Harry —vaig dir jo—, ¿què hi fas aquí?

—No res —digué el del mirall—, tan sols espero. Espero la mort.

—¿On és la mort? —vaig preguntar.

—Ara ve —digué l’altre.

I, de dins del recinte buit del teatre, vaig sentir una música, una música bonica i angoixant, la música que, al Don Giovanni, acompanya l’entrada del convidat de pedra. Aquells sons glaçats ressonaven d’una manera esfereïdora en aquella casa espectral, venien del més enllà, procedien dels immortals.

«¡Mozart!», vaig pensar, tot evocant les imatges preferides i més sublims de la meva vida interior.

Llavors vaig sentir, darrere meu, una rialla, una rialla clara i glacial, procedent d’un món de sofriment i d’un humor diví, inaudit pels homes. Em vaig girar, glaçat i transportat alhora per aquella rialla, i vaig veure arribar Mozart que, rient, passà davant meu i anà tranquil·lament cap a la porta d’una de les llotges, l’obrí i hi entrà; jo l’hi vaig seguir amb avidesa, era el déu de la meva joventut, durant tota la meva vida havia estat l’objecte del meu amor i de la meva veneració. La música encara sonava. Mozart estava repenjat a la barana de la llotja, al teatre no s’hi veia res, l’espai infinit era ple de tenebres.

—¿Ho veieu? —digué Mozart—, ens en podem estar, del saxòfon. Tot i que jo no m’hi hauria acostat mai, en aquest famós instrument.

—¿On som? —vaig preguntar jo.

—Som a l’últim acte del Don Giovanni, en Leporello ja està agenollat a terra. Una escena magnífica, i la música també es fa escoltar, i tant. Tot i que encara tingui elements molt humans, ja s’hi pot notar el més enllà, el riure, ¿oi?

—És l’última gran música que hagi estat mai escrita —vaig dir solemne com un mestre d’escola—. És clar que després hi hagué encara Schubert, i Hugo Wolf, i també el pobre i exquisit Chopin, no me n’haig pas d’oblidar. ¿Que arrufeu el nas, Maestro? Ah, és clar, també hi ha Beethoven, ell també és meravellós. Però tot això, per bonic que sigui, ja porta a dins alguna cosa de fragmentari, d’autodesintegració; d’ençà del Don Giovanni, ningú no ha escrit cap obra tan acabada i perfecta.

—No us hi escarrasseu —rigué Mozart amb una terrible ironia—. ¿Potser també sou músic? Perquè jo ja he deixat l’ofici, m’he retirat. Només m’hi dedico de tant en tant, per divertir-me.

Alçà les mans com si estigués dirigint i, des d’alguna banda, aparegué una lluna o qualsevol altre estel pàl·lid; per sobre la barana, veia la immensa profunditat del recinte, amb boira i núvols, muntanyes crepusculars i platges i, a sota nostre, s’estenia una gran plana com un desert. Per la plana vam veure arribar un home gran, d’aspecte respectable i amb una llarga barba, que aconduïa, amb cara melangiosa, una immensa corrua d’uns deu mil homes vestits de negre. Se’l veia afligit i desesperat, i Mozart digué:

—Mireu’s-el, és Brahms. Malda per redimir-se, però encara en té per una bona estona.

Vaig entendre que aquell miler d’endolats representaven totes les veus i notes que, segons un judici diví, sobraven a les seves partitures.

—Un excés d’instrumentació, tot un material malgastat —assentí Mozart.

Immediatament veiérem caminar, al davant d’un exèrcit tan o més nombrós, el senyor Richard Wagner, i notàrem com li pesava aquell miler llarg; també a ell el veiérem arrossegar-se cansat i amb passes resignades.

—Quan era jove —vaig remarcar amb tristesa—, aquests dos músics eren considerats els més grans antagonistes.

Mozart rigué.

—Sí, sempre és així. Amb una mínima distància, aquests antagonismes acostumen a anar desapareixent. D’altra banda, l’excés d’instrumentació no és un defecte personal de Wagner o de Brahms, és una equivocació de l’època.

—¿Com? ¿I per això els han castigat tant?

—Naturalment. Són els tràmits a seguir. Quan hagin redimit la culpa de l’època, es podrà veure si els resta encara alguna cosa personal que els mereixi una compensació.

—¡Però si ells dos no en tenen cap culpa!

—És clar que no. Tampoc no tenen cap culpa que l’Adam es mengés la poma, i tanmateix ho han d’expiar.

—Però és que això és horrorós.

—Certament, la vida sempre n’és, d’horrorosa. No hi tenim cap culpa i no deixem de ser-ne responsables. Pel sol fet de néixer, ja som culpables. Deveu haver tingut una educació religiosa ben estranya, si no sabíeu tot això.

Jo em sentia ben desgraciat. Em veia a mi mateix, un pobre pelegrí mort de cansament, arrossegant-me pel desert del més enllà, carregat de tots els llibres inútils que havia escrit, de tots els assaigs, de tots els articles, seguit per l’exèrcit de tipògrafs que hi havien treballat, per l’exèrcit de lectors que s’ho havien hagut d’empassar. ¡Déu meu! I a més, hi havia Adam i la seva poma i la resta de pecats hereditaris. ¡Calia, doncs, expiar tot això, un purgatori sense fi, abans de poder plantejar la pregunta de si, al darrere, encara hi queda alguna cosa personal, pròpia, o bé si tot el meu fer i les seves conseqüències no han estat més que inútil escuma de mar, un joc sense sentit al corrent dels esdeveniments!

Mozart es posà a riure fort, quan em veié la cara llarga. De tant riure feia bots enlaire i picava de cames. Al mateix temps em digué cridant:

—Ei, jove eixerit, ¿tens neguit i no fas ni un crit? ¿Penses en els teus lectors, els beneits aduladors, els pobres devoradors, i en els teus linotipistes i caixistes, els apàtrides extremistes, els poca-soltes revengistes? ¡N’hi ha ben bé per plorar, tu, tros de nyap, per plorar, per vomitar i per fer-s’ho a les calces! ¡Oh, tu, i la teva convicció, la teva tinta d’impressió, la teva capacitat d’aflicció, et posaré un ciri en senyal de devoció i no serà més que burla i diversió! Forassenyada, embullada, engalipada, amb la cua sacsejada i mai prou rumiada. Déu ho ha manat, pel dimoni serà agafat, estomacat i escalfat, pel que has gargotejat i xerrat i de tot arreu has saquejat.

Però això ja era massa per a mi i la ràbia ja no em deixava temps per a la malenconia. Vaig enganxar Mozart per la cua i ell s’escapà, però la cua s’anava fent cada cop més llarga, com una cua d’estel i jo, penjat a l’altre extrem, m’anava cabdellant pel món. ¡Dimoni, quin fred que hi feia, en aquest món! Aquests immortals aguantaven un aire terriblement enrarit i glaçat. Però aquest aire glaçat era deliciós i em posava content, me’n vaig adonar moments abans de perdre els sentits. M’envaí una alegria amarga i penetrant, glaçada i resplendent, unes ganes de riure tan clares, salvatges i extraordinàries com les de Mozart. Però, aleshores, se m’acabaren l’alè i la consciència.

Vaig retornar confús i baldat, la llum blanca del passadís es reflectia al terra brillant. No havia anat a parar entre els immortals, encara no. Encara era a la banda d’aquí, la dels enigmes, els sofriments, els llops esteparis, les complicacions doloroses. Calia posar-hi fi.

Al gran mirall de la paret, tenia en Harry davant meu. No feia bona cara, era, més o menys, com la d’aquell vespre després de la visita al professor i el ball a l’«Àguila Negra». Però d’això feia anys, segles; en Harry s’havia fet més gran, havia après a ballar, havia anat al teatre de màgia, havia sentit riure Mozart, ja no tenia por ni del ball ni de les dones ni de les navalles. Fins i tot una intel·ligència mediocre pot aconseguir la saó, després de triscar un parell de segles. Me’l vaig mirar molta estona, el Harry del mirall: encara el reconeixia prou bé, encara s’assemblava una mica a aquell Harry de quinze anys que, un diumenge de març, s’havia trobat la Rosa dalt el turó i s’havia tret el seu primer barret davant d’ella. I, tanmateix, de llavors ençà havia envellit uns quants centenars d’anyets, s’havia preocupat de música i de filosofia fins a atipar-se’n, s’havia engatat de vi d’Alsàcia al «Casc d’Acer» i havia discutit sobre Krishna amb especialistes honrats, havia estimat l’Erika i la Maria, s’havia fet amic de la Hermine, havia disparat contra els cotxes i havia dormit amb una xinesa sense complicacions, s’havia trobat amb Goethe i Mozart i havia fet més d’un estrip a la xarxa del temps i de la realitat aparent, on encara estava atrapat. Si bé havia tornat a perdre les seves boniques figures d’escacs, ara, a la butxaca, hi tenia una senyora navalla. ¡Endavant, vell Harry, vell company cansat!

¡Dimoni, si n’era d’amarga la vida! Vaig escopir al Harry del mirall i, d’una puntada de peu, el vaig fer miques. Em vaig posar a caminar a poc a poc pel passadís ple de ressonàncies, guaitant amb atenció les portes que prometien tantes coses boniques: cap ja no tenia inscripció. Vaig recórrer lentament les cent portes del teatre de màgia. ¿No era avui que havia assistit al ball de màscares? De llavors ençà havien passat cent anys. Aviat ja no n’hi hauria, d’anys. Em quedava una cosa per fer, la Hermine encara m’esperava. Seria una boda molt especial. Jo em sentia com si estigués flotant en una onada tèrbola, tèrbolament se m’enduia la tristesa, a mi, l’esclau, el llop estepari. ¡Què dimonis!

Em vaig aturar davant l’última porta, la tèrbola onada m’hi havia dut. ¡Oh, Rosa; oh, llunyana joventut; oh, Goethe i Mozart!

Vaig obrir. Darrere la porta vaig trobar un quadre senzill i bonic. A terra, sobre la catifa, hi vaig trobar ajagudes dues persones nues, eren la bella Hermine i el bell Pablo, dormien profundament l’un al costat de l’altra, extenuats tots dos pel joc eròtic que sembla tan insaciable i, tanmateix, sacia tan aviat. Uns individus bells, bells de debò, un quadre preciós, uns cossos meravellosos. Sota el pit esquerre, la Hermine tenia un senyal rodó i recent, un morat, una mossegada amorosa de les dents boniques i brillants d’en Pablo. Just on tenia el morat, allí vaig clavar-hi la navalla, tota la llargada de la fulla. La sang va córrer sobre la pell blanca de la Hermine. Aquesta sang, amb petons n’hagués resseguit el camí si tot hagués estat diferent, si hagués anat d’una manera diferent. Ara no ho podia fer; tan sols mirava com corria la sang, i vaig veure els seus ulls obrir-se un instant, plens de dolor i de pregona sorpresa. ¿Per què se sorprèn?», vaig pensar. Llavors se m’acudí que li havia de tancar els ulls. Però es tancaren sols. Ja estava fet. Tan sols es tombà una mica de cantó i vaig veure una ombra fina i subtil que jugava entre l’aixella i el pit; semblà recordar-me alguna cosa. ¡Però me n’havia oblidat! I es quedà immòbil.

Me la vaig quedar mirant molta estona. Finalment, vaig tenir una esgarrifança, com si m’acabés de despertar, i vaig voler marxar. Aleshores vaig veure en Pablo girar-se, obrir els ulls i estirar els membres, el vaig veure inclinar-se sobre la bella morta i somriure. «Aquest xicot mai no es tornarà seriós —vaig pensar—, tot el fa somriure.» En Pablo agafà amb compte una de les vores de la catifa i cobrí la Hermine fins a l’alçada del pit, tapant-li la ferida i, sense fer soroll, sortí de la llotja. ¿On anava? ¿Tothom em deixava sol? Em vaig quedar sol amb la morta a mig tapar, l’estimava i l’envejava. Un rínxol infantívol li queia damunt el front; la boca, a penes entreoberta, es veia vermella i brillant enmig de la cara lívida; els cabells tenien un perfum delicat i deixaven aparèixer l’orella petita i ben formada.

El seu desig s’havia complert. Havia matat la meva amant abans que no fos meva del tot. Havia fet el que creia inconcebible i ara, agenollat, me la mirava fixament sense entendre el significat d’aquest fet, ni sabia si era just o bo o no. ¿Què en diria l’intel·ligent jugador d’escacs, què en diria en Pablo? No sabia res, no podia ni pensar. La boca pintada es veia cada cop més vermella i encesa en aquell rostre que s’anava apagant. Així havia estat tota la meva vida, així el meu petit lot de felicitat i d’amor, com aquesta boca rígida: un punt de vermell pintat sobre el rostre d’un cadàver.

I aquest rostre mort, aquestes espatlles blanques i mortes, aquests braços blancs i morts exhalaven, lentament i furtiva, un estremiment, un espant i una soledat hivernals, una fredor que creixia lenta, a poc a poc, i m’anava glaçant les mans i els llavis. ¿Potser havia apagat el sol? ¿Potser havia matat el cor de tota vida? La fredor de la mort, ¿potser inundaria el cosmos sencer?

Esgarrifat, em mirava el front petrificat, el rínxol encarcarat, la resplendor pàl·lida del pavelló de l’orella. La fredor que desprenien era una fredor mortal i, malgrat tot, bella: sonava, vibrava meravellosament, ¡era música!

¿No l’havia sentida ja abans, feia temps, aquesta esgarrifança que era alhora com un goig? ¿No l’havia sentida, ja, aquesta música? Sí, quan era amb Mozart, amb els immortals.

Em vingueren a la memòria uns versos que una vegada, ja fa temps, havia trobat no sé pas on:

Nosaltres, ara, ens hi hem retrobat

al gran espai glaçat de les estrelles,

persones sense temps, joves o velles,

ni homes ni dones, gent sense edat.

Glaçat i etern serà sempre el nostre ens,

glaçat i etern el nostre riure immens.



S’obrí la porta i entrà Mozart, que no vaig reconèixer de seguida, anava sense la cua, sense calça curta ni sabates amb sivella, amb un vestit modern. S’assegué molt a prop meu, vaig estar a punt de cridar-li l’atenció i d’apartar-lo, perquè no es taqués amb la sang que havia regalimat del pit de la Hermine fins a terra. Un cop assegut, es posà a remenar amb cura uns aparells i uns instruments petits que hi havia per allà; els feia molt de cas, els donava corda, els cargolava alguna peça, i jo contemplava amb admiració els seus dits llestos i hàbils que m’hauria agradat tant, almenys una vegada, de veure tocar el piano. L’anava observant tot pensatiu, bé, en realitat, pensatiu no, més aviat somiador i perdut en la contemplació d’aquelles mans boniques i intel·ligents, entusiasmat, però també una mica angoixat, per la sensació de la seva proximitat. Però no em preocupava gens el que feia ni què era allò que havia de cargolar i manipular.

De fet, era un aparell de ràdio que ell acabava de muntar i d’engegar, connectà l’altaveu i digué:

—Es pot sentir ràdio Munic, el Concerto grosso en fa major de Händel.

Amb la meva sorpresa i indignació més grans, la diabòlica trompa de llauna començà a escopir realment una barreja de mucositats bronquials i de xiclet que els propietaris de gramòfons i els abonats a la ràdio han acordat d’anomenar música; i, rere les tèrboles mucositats i els estossecs, com un quadre antic i preciós rere una gruixuda crosta de brutícia, hom podia reconèixer la noble estructura d’aquesta música divina, la seva construcció règia, el seu alè ample i serè, la saturada riquesa de les cordes.

—Déu meu —vaig cridar indignat—, ¿què feu, Mozart? ¿Us sembla seriós infligir-nos aquesta porqueria a vós i a mi? ¿Desfermar contra nosaltres aquest aparell horrorós, aquest triomf del nostre temps, la seva última arma victoriosa en la guerra a mort contra l’art? ¿Ha de ser així, Mozart?

¡I com es posà a riure llavors aquell home inquietant, amb una freda rialla de fantasma i silenciosa que tot ho desballestava! Observava el meu turment amb un plaer íntim, continuava cargolant les maleïdes rosques i remenant la trompa de llauna. Tot rient, deixava que aquesta música mutilada, enverinada i desesmada anés gotejant per l’habitació i, tot rient, em contestà:

—¡Si us plau, no us poseu patètic, amic meu! ¿Heu sentit, almenys, aquest ritardando? ¿Una troballa, eh? Sí, doncs deixeu-vos impregnar, home impacient, pel pensament d’aquest ritardando —¿no sentiu els contrabaixos?, avancen com els déus— deixeu que aquesta troballa de vell Händel envaeixi i assossegui el vostre cor intranquil! ¡Digneu-vos, d’una vegada, petit home, escoltar sense patetismes ni ironies i darrere el vel irremeiablement estúpid, ho accepto, d’aquest aparell ridícul, com es desenvolupa la majestuosa melodia d’aquesta música divina! Fixeu’s-hi bé, sempre s’aprenen coses. Observeu com aquesta absurda caixa de ressonància fa aparentment la cosa més estúpida, inútil i condemnable del món: escampa per llocs inadequats una música qualsevol, estúpida, vulgar i, a més, miserablement mutilada; i observeu també com, malgrat tot, no aconsegueix destruir l’esperit original d’aquesta música, sinó tan sols demostrar el seu propi desconcert tècnic i el seu activisme prosaic! ¡Escolteu-ho bé, petit home, que prou falta us fa! ¡Vinga, doncs, orelles atentes! Així. Perquè ara no sentireu només un Händel desfigurat per la ràdio que, malgrat les aparences horrendes, no deixa de ser diví, sinó que, estimadíssim senyor, sentireu i veureu al mateix temps una extraordinària al·legoria de la vida. Escoltant la ràdio, sentiu i veieu l’eterna lluita entre les idees i les aparences, entre eternitat i temps, entre allò que és diví i el que és humà. Estimat, la ràdio pot engegar, durant deu minuts i sense criteris, la millor música del món als llocs més inversemblants, a salons burgesos o a pobres mansardes, enmig d’oients que xerren, devoren, badallen i dormen. També pot robar-li, en aquesta música, la seva bellesa sensible, la pot prostituir, la pot cobrir de mucositats i estossecs i, no obstant això, no pot matar-ne del tot l’esperit. D’aquesta mateixa manera, la vida ens tira a la cara allò que creiem que és la realitat, guarnida amb tot el magnífic joc d’imatges del món. D’aquesta mateixa manera, la ràdio ens pot engegar, immediatament després d’un Händel, una conferència sobre la tècnica de la mitjana empresa per falsejar balanços, i també pot convertir el so meravellós d’una orquestra en una llefiscosa i poc apetitosa barreja de sorolls, intercalant, entre la idea i la realitat, entre l’orquestra i l’oient, la seva tècnica, la seva activitat, la seva miserable manca de cultura i la seva frivolitat. Tota la vida és així, petit, i hem de deixar que sigui així, i si no som uns ases del tot, a més riure’ns-en. A la gent de la vostra mena tampoc no els pertoca criticar la ràdio o la vida. ¡Apreneu abans a escoltar! ¡Apreneu a prendre-us seriosament allò que és digne de ser pres seriosament, de tota la resta rieu’s-en! ¿O és que, potser, vós ho heu fet millor, amb més noblesa, intel·ligència i estil? Oh, no, monsieur Harry, no ho heu fet pas. De la vostra vida, n’heu fet un historial clínic monstruós, del vostre talent una desgràcia. ¡I, com he pogut veure, no heu sabut aprofitar una noia tan bonica i encisadora per res més que per clavar-li una navalla al cos i destrossar-la! ¿Això us sembla correcte?

—¿Correcte? ¡Oh, no! —vaig cridar desesperat—. ¡Tot és tan fals, tan diabòlicament estúpid i dolent! Sóc un animal, Mozart, un animal estúpid i malvat, malalt i corrupte, teniu raó mil vegades. Pel que fa a aquesta noia, però, ella mateixa així ho desitjava, jo no he fet més que acomplir el seu propi desig.

Mozart reia en silenci, però, tanmateix, havia tingut la gran bondat de desconnectar la ràdio.

La meva justificació, de sobte, em semblà completament idiota, tot i que no feia ni un moment que encara hi creia sincerament. Quan la Hermine en una ocasió, m’havia parlat del temps i de l’eternitat —ara, tot d’una, me’n recordava—, jo, immediatament, vaig estar disposat a considerar les seves idees com un reflex de les meves. En canvi, la seva idea de fer-se matar per mi, m’havia semblat, òbviament, que era cosa seva, un desig ben seu, i que jo no hi havia influït per res. ¿I per què, llavors, no només havia acceptat i acatat aquesta idea tan esfereïdora i insòlita, sinó que, d’antuvi, l’havia endevinada? ¿Potser perquè la idea també era meva, malgrat tot? ¿I per què havia mort la Hermine precisament en el moment de trobar-me-la nua en braços d’un altre? El riure silenciós de Mozart ressonà clarivident i sarcàstic.

—Harry —digué—, sou un farsant. ¿De debò que aquesta noia bonica no podia esperar res més de vós que una ganivetada? ¡Expliqueu-ho a un altre! Almenys heu tingut bona mà, la criatura està ben morta. Potser ja és hora que us adoneu de les conseqüències de les vostres gentileses envers aquesta dama. ¿O és que potser us en volíeu escapolir, d’aquestes conseqüències?

—¡No! —vaig cridar—. ¿Que no hi enteneu res, vós? ¡Escapolir-me de les conseqüències! No desitjo altra cosa que expiar, expiar, expiar, posar el cap sota la destral i deixar-me castigar i destruir.

Mozart em mirava amb una ironia insuportable.

—¡Que en sou de patètic, sempre! Però encara aprendreu què és l’humor, Harry. L’humor sempre és patibulari i, en cas de necessitat, l’aprendreu al peu mateix del patíbul. ¿Hi esteu preparat? ¿Sí? Doncs aneu a veure el fiscal general i deixeu que tot l’aparell no gens divertit de la justícia humana us caigui al damunt, fins a la decapitació un dia de matinada, al pati de la presó. ¿Hi esteu preparat, de debò?

Davant meu, de sobte, aparegué una inscripció:

L’execució d’en Harry



i amb un gest del cap, hi vaig donar el consentiment. Un pati despullat entre quatre parets amb tot de finestretes enreixades, una guillotina a punt i lluent, una dotzena de senyors amb togues i levites, i jo, al mig, esgarrifat de fred a l’aire gris de la matinada, amb el cor encongit per una desolada angoixa, però disposat i conforme. En sentir l’ordre, em vaig avançar, en sentir l’ordre, em vaig agenollar. El fiscal general es tragué el birret i s’aclarí la veu, els altres senyors també ho feren. Tenia a les mans un paper solemne i llegí:

—Senyors, davant vostre teniu en Harry Haller, acusat i trobat culpable d’un delicte premeditat de mal ús del nostre teatre màgic. En Haller no ha comès només un ultratge contra l’art sublim, confonent la nostra magnífica galeria d’imatges amb la pretesa realitat i apunyalant una noia fictícia amb una navalla fictícia, sinó que ha mostrat, també, la intenció de fer servir el nostre teatre com a mecanisme suïcida, sense el menor sentit de l’humor. Condemnem, en conseqüència, en Haller a la pena de vida eterna i a dotze hores de privació del dret d’entrada al nostre teatre. L’acusat tampoc no s’estalviarà la pena de convertir-se, per una vegada, en l’objecte de la nostra mofa. Senyors, entonem tots plegats: un, dos, ¡tres!

I, a la de tres, tots els presents entonaren, amb una precisió absoluta, una riallada, una gran rialla de tots a cor, una riallada espantosa, una riallada del més enllà, amb prou feines suportable per un mortal.

Quan em vaig recuperar, en Mozart seia al meu costat, com abans, i, donant-me un copet a l’espatlla, digué:

—Heu sentit la sentència. Us haureu d’anar acostumant, doncs, a sentir la música de la ràdio de la vida. Us farà bé. El vostre talent és especialment escàs, estimat i estúpid amic, però, així de mica en mica, haureu pogut entendre el que us exigeixen. Se us exigeix d’aprendre a riure. Heu d’aconseguir captar l’humor de la vida, l’humor negre d’aquesta vida. ¡Però, naturalment, esteu disposat a tot, en aquest món, llevat d’allò que realment se us exigeix! Esteu disposat a apunyalar noies, esteu disposat a deixar-vos executar amb tota solemnitat i estaríeu, segurament, també disposat a martiritzar-vos i flagel·lar-vos durant cent anys. ¿Oi que sí?

—Oh, sí, de tot cor —vaig exclamar en la meva misèria.

—¡Evidentment! ¡Podem comptar amb vós, el magnànim, per a totes les cerimònies estúpides i mancades d’humor, per a qualsevol cosa patètica i mancada de gràcia! Amb mi, però, no hi compteu, no dono ni cinc cèntims per totes les vostres penitències romàntiques. Voleu que us executin, que us tallin el cap, ¡sou una fera! Per aconseguir aquest ideal idiota, sou capaç de cometre deu assassinats més. Covard, voleu morir en comptes de viure. ¡Dimoni, però si precisament, heu de viure! Bé que us ho mereixíeu de ser condemnat a la pena més gran.

—¿Oh, i quina pena seria aquesta?

—Per exemple, podríem ressuscitar la noia i obligar-vos a casar-vos-hi.

—Ah, no, a tant no hi estic disposat. Seria una desgràcia.

—¡Com si no fos ja prou desgràcia tot el que heu fet fins ara! Però ara s’ha d’acabar tot això del patetisme i dels assassinats. ¡Sigueu raonable, d’una vegada! Heu de viure i d’aprendre a riure. Heu d’aprendre a escoltar la maleïda música de la ràdio de la vida, a respectar-ne l’esperit, i a riure-us de la seva gresca. I prou, ningú no li exigeix res més.

Baixet, entre dents, vaig preguntar:

—¿I si digués que no? ¿I si, senyor Mozart, us negués el dret a disposar del llop estepari i a intervenir en el seu destí?

—En aquest cas —digué Mozart tranquil·lament—, et suggeriria que et fumessis una altra de les meves cigarretes.

Dient-ho, es tragué una cigarreta de la butxaca de l’armilla i me l’oferí. I, de cop i volta, ja no era Mozart; amb la mirada càlida dels seus ulls foscos, ara era el meu amic Pablo, i s’assemblava també, com un germà bessó, a l’home que m’havia ensenyat el joc d’escacs de les figuretes.

—¡Pablo! —vaig exclamar sorprès—. ¿Pablo, on som?

En Pablo em donà la cigarreta i me l’encengué.

—Som —digué somrient— el meu teatre màgic i, si volguessis aprendre a ballar el tango, a convertir-te en general o a tenir una discussió amb Alexandre el Magne, la pròxima vegada tot això estarà a la teva disposició. T’haig de dir, però, Harry, que m’has decebut una mica. T’has ben despistat, has infringit les normes d’humor del meu teatret i l’has feta bona, tota una marranada, apunyalant amb navalles i tacant, amb esquitxos de realitat, el nostre preciós món d’imatges. No ha estat bé de part teva. Espero que, almenys, ho hagis fet per gelosia en veure’ns junts, la Hermine i jo, aquí ajaguts. Aquesta figura no l’has sabuda moure bé; jo em pensava que havies entès millor el joc. Bé, ja tindràs l’avinentesa d’esmenar-ho.

Agafà la Hermine que, als seus dits, es convertí immediatament en una de les figuretes del joc, i se la ficà a la butxaca de l’armilla d’on, abans, havia tret la cigarreta.

El fum suau i dens feia una olor agradable, em sentia tot alleugerit i disposat a dormir un any sencer.

Oh, ho vaig entendre tot, vaig entendre en Pablo, vaig entendre en Mozart, vaig sentir, en algun lloc darrere meu, el seu riure terrible, sabia que portava a la butxaca les cent mil figures del joc de la vida, trasbalsat, en pressentia el sentit, volia tornar a jugar el joc, tornar a tastar-ne els turments, tornar a estremir-me davant el seu absurd, tornar a recórrer una vegada més, i molt sovint, el meu propi infern.

Un dia hi jugaria millor, al joc de les figuretes. Un dia n’aprendria, de riure. En Pablo m’esperava. Mozart m’esperava.





HERMANN HESSE (Calw, Alemanya, 1877 - Montagnola, Suïssa, 1962). Poeta, novel·lista i filòsof suís d’origen alemany, va explorar en la seva obra la dualitat de l’esperit i la naturalesa del cos en comparació amb la ment i la recerca espiritual de l’individu fora de les restriccions de la societat. Diverses de les novel·les de Hesse representen el viatge del protagonista al seu interior.

Va fer, de jove, llargs viatges per Itàlia i per l’Índia. Va estudiar en un seminari, d’on va fugir revoltat contra la rigidesa religiosa i en plena crisi espiritual. Home inquiet, va treballar com a mecànic, llibreter i rellotger. Com tants dels seus personatges, va tenir una vida sentimental problemàtica. L’any 1899 va començar la seva carrera literària. De les seves novel·les destaquen: Demian (1919), Siddhartha (1922), El llop estepari (1927) i El joc de les granisses (1943). La seva obra reflecteix com poques la crisi de valors de la societat occidental. L’any 1946 va obtenir el Premi Nobel de Literatura.





