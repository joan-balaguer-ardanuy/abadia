L’ombra de l’atzavara ens acosta al món dels emigrants catalans a Mèxic, no pas com ho faria un relat documental, sinó amb el profund coneixement de la psicologia humana i amb l’emoció que només podem trobar en les grans novel·les. El protagonista és un humil català que treballa en una editorial i passa les estones lliures entre la segona família que és el Centre Català de Mèxic per a ell, i la seva dona, amb qui es fan la vida impossible.





Pere Calders





L’ombra de l’atzavara


Premi Sant Jordi de novel·la 1963



ePUB v1.1

BreivaX 02.10.18





Títol original: L’ombra de l’atzavara

Pere Calders, 1964

Edició digital: BreivaX (v1.0)

Correcció d’errates: Puck (v1.1)

Digitalització: BreivaX

ePUBCat base r1.3





Mèxic és un país gran, en molts sentits. No es pot explicar en una sola conversa ni en un sol llibre, i, com tota cosa que té diversos aspectes, contar-ne només un pot constituir una parcialitat i és, de totes maneres, una obligada limitació. Concedint que el testimoni sigui veritat, no és tota la veritat, i el viatger que tingui la fortuna de visitar les terres de l’Anáhuac farà bé de valer-se de les guies, més que no pas de les imatges d’un mirall passejat per uns barris ciutadans.

És costum atribuir les semblances a coincidències. Que sigui així. Els personatges són imaginaris, encara que s’avinguin a poblar uns records. És la frontera de sempre, i l’alegria de passar la ratlla es veu enterbolida per la por de les indiscrecions.

* * *

Aquest llibre reapareix en uns moments crucials per a la meva pàtria. Jo he estat un immigrant, foraster en un país que no tenia obligació de fer esforços per comprendre’m: l’obligat a esforçar-me era jo, i, si no ho vaig aconseguir, meva fou la culpa. Hi vaig arribar que el país aquell no em necessitava per a res, i a mi, en canvi, em feia molta falta que m’obrís les portes. Els comptes que s’han fet després, de si el país va obtenir beneficis amb la meva presència (vull dir la «nostra», la dels refugiats en general) no serveixen de gran cosa. La meva opinió és que el país hauria fet igualment el seu camí sense nosaltres, però que tampoc no el vam entrebancar. I si en algun aspecte vàrem significar un ajut, ja ens tocava ben bé de fer-ho, no seria gens correcte de voler passar-los factura.

Penso que la qüestió és molt senzilla. Quan algú ha d’abandonar la seva terra per qualsevol causa i en troba una altra que li sembla més convenient per a viure-hi, només té dues opcions raonables: quedar-s’hi del tot, amb cos i ànima, o anar-se’n amb el seu enyorament a coll, tornar a casa si és que la nova li resulta incòmoda per a l’esperit. Voler convertir-se en un activista permanent de la nostàlgia és un mal negoci que aboca a balanços desoladors.

Estimo els meus personatges mexicans, els tracto amb una íntima tendresa. Si no es nota, si sembla una altra cosa, és culpa meva, un mal domini de l’art d’escriure. He intentat contar la seva peculiar manera de defensar-se de la gent que sempre troba el sistema de disfressar la necessitat de salvar-se o de prosperar amb especulacions més o menys subtils, poc o molt conscients.

P. C.

B., desembre de 1979.





I


A mig matí, el trànsit per l’avinguda Juàrez començava a espesseir-se. En Joan Deltell encreuà la calçada davant el Palau de Belles Arts, una mica d’esma, i va haver de fer un salt perquè no l’atrapés un taxi. Pujà a la vorera rondinant, amb el pensament ocupat per tot de retrets contra el salvatgisme dels conductors mexicans: així que el semàfor els deixava pas lliure, es precipitaven contra els transeünts que no havien tingut temps de guanyar l’altra banda de carrer. En Deltell estava segur que ho feien expressament, amb la sàdica il·lusió de caçar algú que anés distret.

S’aturà un moment sota la pèrgola de l’Alameda Central i es va espolsar la roba amb un inútil gest instintiu. Comprovà l’hora del seu rellotge i la del gratacels de la Latinoamericana i féu un sospir d’alleujament: tenia temps, més aviat s’havia avançat una mica. Només havia de travessar els jardins i sortiria a l’avinguda Hidalgo, davant l’agència d’inhumacions encarregada de l’enterrament de l’Estrader. De la mort de l’Estrader, no se’n sabia avenir. No era tan sols l’angoixa per la pèrdua de l’amic, sinó una mena d’estupor i el fantasieig al voltant d’un succés estrany. Dos dies abans, ell i l’Estrader s’havien trobat casualment al carrer de Bucareli i parlaren durant una bona estona prop del rellotge xinès. L’Estrader no era mai feliç, o almenys li feia angúnia de confessar la més lleu felicitat. Una vegada li va dir que ell no podria ésser mai amic de ningú que fos feliç, i li ho digué amb una mena d’urc, com si l’advertís que trobar-se bé en aquest món significava perdre la seva amistat. Era un xicot taciturn, al qual plaïa de lliurar-se a un pessimisme ple d’agudesa i d’un humor paradoxalment trist. Però tot just aquell dia, en Deltell havia observat que l’Estrader estava content i no feia cap esforç per amagar-ho. S’havia casat amb una noia mexicana i esperava el primer fill, la qual cosa li ablania l’esperit i l’inclinava, una mica a contracor, a formular il·lusions.

Feia dos dies, d’aquella conversa, i ara en Deltell anava a l’enterrament del seu amic. La tarda abans li havia telefonat en Bardés, per dir-li que acabaven de trobar l’Estrader mort dins la banyera de casa seva. Li explicà un detall obsessionant: quan descobriren el cadàver, la dutxa encara era oberta, però no del tot; un degoteig d’aigua calenta queia damunt la cara del mort i li havia cremat un ull. Això esperonava la imaginació d’en Deltell. ¿Com era possible que algú, en el clima de Mèxic, es dutxés amb una aigua tan calenta? Però no podia donar cap significació concreta a aquell fet. De vegades, havia pensat que l’Estrader, amb la seva melangia i la seva tendència a veure l’aspecte fosc de les coses, era un home inclinat al suïcidi. Ara pensava en la possibilitat d’un crim. Es reprotxava la seva suspicàcia, feia l’esforç d’allunyar el teixir i el desteixir al voltant d’aquella idea, però no se n’acabava de desfer. Tanmateix, ¿quin lligam podia establir-se entre el petit raig d’aigua calenta i un homicidi?

Gairebé sense adonar-se’n, en Deltell s’havia aturat davant els aparadors de la llibreria de la pèrgola. Contemplava els llibres sense veure’ls, submergit en les seves meditacions. De sobte, consultà l’hora novament i es va apressar, emprengué un pas seguit fins a deixar l’Alameda. Sortí a l’avinguda Hidalgo i, a l’altre costat de la calçada, veié el rètol lluminós de l’agència d’inhumacions. Encara estava encès, i devia tractar-se d’un oblit, perquè feia un dia clar, de cel blau, un d’aquests dies que donen una rara transparència a la vall de Mèxic.

Davant l’agència, hi havia un petit grup de gent. En veure’l venir, en Bardés es va separar del grup i se li acostà somrient; en Bardés era un home baix i robust, que somreia sempre, encara que no vingués a tomb, com aleshores. En Deltell, que afegia un posat de circumstàncies a la seva pena veritable i més aviat s’esforçava a exagerar la tristesa del seu rostre, trobava irritant el somriure d’en Bardés. La gent que somreia sempre perquè sí el molestava, tant o més que la que tenia el costum de plorar en va.

—Encara no ens el deixen treure —digué en Bardés.

—Per què? Què ha passat?

—El metge no vol signar el certificat de defunció.

Allò semblava avenir-se amb les obscures reflexions d’en Deltell i no es pogué estar de formular-les en veu alta:

—Ja et vaig dir que tot plegat em semblava estrany. L’Estrader estava ple de salut i mai no l’havia vist tan content com ara. No entenc què ha passat, però voldria saber-ho…

—Què vols que hagi passat! —contestà en Bardés amb un cert enuig, però sense deixar de somriure—. Aquí tothom s’aprofita i la cosa acabarà amb el regateig habitual.

En aquell moment, algú sortí de l’agència i digué que ja estava tot arreglat:

—Em demanava tres-cents pesos, però li n’he oferts dos-cents i ha accedit.

Tots els del grup se n’alegraren, menys en Deltell, que s’aferrava a les seves sospites. Arribaven altres amics, alguns a peu, d’altres amb els seus cotxes. Un empleat de l’agència els demanà que entressin; a mesura que avançava el matí els carrers s’omplien de gent i calia deixar la vorera lliure. En Deltell va entrar a la capella ardent, amb una aprensió que sentia renéixer cada vegada que es moria un conegut seu. I en el transcurs dels seus vint anys d’estada a Mèxic, havia assistit a tants enterraments! No volia morir lluny de Catalunya i li feia l’efecte que l’empresa inhumadora era un repte al seu desig, una pacient enemiga. Pensava que potser una d’aquelles sales l’esperava de feia temps, que algun d’aquells canelobres serviria per a fer-li la callada guàrdia que temia tant…

—El vols veure?

No en tenia gens de ganes, però refusar hauria estat una indelicadesa. Quina mania, aquella d’ensenyar els morts! En Bardés aixecà el portell de la tapa del taüt i, per la petita obertura rectangular protegida amb un vidre, veié el rostre de l’Estrader. Mai no l’hauria reconegut sota aquella aparença: tenia les faccions embotornades i una taca moradenca li desfigurava una bona part de la cara. La parpella dreta, deformada per la inflor, s’unia amb una tumescència del front i marcava una zona d’angoixa enmig d’una expressió quasi impassible.

—És molt estrany —en Deltell seguia amb el seu entestament—. No puc creure en una mort natural.

—No hi ha res del que et penses —respongué en Bardés—. Ja t’ho explicaré. Ara, procura no oferir espectacles i fes el que fan els altres. ¿Ja has donat el condol a la vídua?

En un rengle de cadires a l’esquerra de la caixa, seia la vídua, acompanyada de dues dones. Totes tres duien mantellines negres, que els mig tapaven els rostres. En Deltell va acostar-s’hi i balbucejà unes paraules poc formulàries:

—Em sap greu, em fa molta pena…

Davant la mort, fins i tot quan es tractava de gent estimada, se li desvetllava una mena d’egoisme impregnat de candidesa, tenia una gran llàstima de si mateix i la seva pena sempre era doble i veritable.

La vídua es va apartar el vel i donà les gràcies. Tenia el color cendrós, tirant a verd, d’alguns mestissos, i el posat hieràtic que la gent del país associa a la transcendència i a la cortesia.

En aquell moment, va entrar a la capella l’Enric Fageda, trencant el recolliment general. Fumava un gran cigar i duia a les mans una ampla cinta de seda amb les barres catalanes. En Fageda era un dels triomfadors de la colònia, havia fet molts diners i se’n sentia orgullós. Alçava la veu com més els altres callaven i tenia la satisfacció de saber sempre què calia fer. En els moments de crisi, exhibia un esperit organitzador i directiu que amb freqüència era, malgrat tot, una gran ajuda. Ho deia ell mateix, mig dolent-se’n, mig vantant-se’n: «Quan a l’Orfeó necessiten alguna cosa, cap a en Fageda falta gent!». Col·locà damunt el taüt la cinta catalana, assajà diverses posicions i finalment va deixar-la de biaix, convençut d’haver aconseguit un efecte artístic i adequat a les circumstàncies. Després, va fer un gest com si anés a picar de mans, però es refrenà i va limitar-se a dir:

—Apa, que ja ens n’anem!

Entraren a la capella quatre empleats de l’agència, amb uniformes grisos, de botons platejats, i es van emportar la caixa.

A fora, venint de la claror esmorteïda, el sol enlluernava. Per un instant, tothom es protegí els ulls amb les mans.

Pujaren la caixa a la camioneta funerària i aleshores els qui no podien anar fins al cementiri s’excusaren per raons de la feina. Va quedar una petita comitiva, que cabia folgadament en els automòbils del grup d’amics. En Fageda oferí el seu cotxe a en Deltell i a en Bardés; era un cotxe nou, gran, un darrer model americà. En Fageda, abans de pujar-hi, va donar una volta a l’entorn i s’ajupí per mirar un dels parafangs, on hi havia una petita ratlla. «Aquests tipus dels estacionaments són una colla de bèsties!», digué. I va passar el mocador per sobre la ratlla, amb una infructuosa sol·licitud.

La camioneta amb el taüt arrencà. La seguia un vehicle amb unes quantes corones i darrera mateix, al front de set o vuit més, el cotxe d’en Fageda, que era el millor de tots.

—M’anirà bé de fer uns quants quilòmetres a poc a poc —digué en Fageda—. Estic afluixant el motor, una cosa que sempre em fastigueja.

En Deltell estava emmurriat. Pensava: «De manera que l’Estrader s’ha mort perquè en Fageda pugui afluixar el motor del seu cotxe. Així, tot té un objecte, tot obeeix a un ordre meticulosament establert». Una sorda irritació li feia mantenir un silenci obstinat. Creia que, en ocasions com aquella, el més convenient era lliurar-se a fer el panegíric del difunt, inventariar les seves virtuts i provar de convertir els seus defectes en singulars trets de caràcter. De vegades, ell mateix havia criticat el costum d’esperar que algú es morís per descobrir-li qualitats insospitades; però, sempre que assistia a un enterrament, trobava just i elegant dir una llarga oració fúnebre, a la qual tothom havia d’aportar paraules comprensives i generoses.

Es van aturar uns moments en una cruïlla. En Fageda va acariciar el volant i, referint-se al cotxe, digué:

—El vaig comprar a Los Angeles, amb el comptaquilòmetres a zero. Tot plegat, em va costar vuitanta-cinc mil pesos, amb drets d’entrada i tot. Bé, drets… Ja m’enteneu! Els de la duana ja em coneixen.

En Bardés, per complir i prou, comentà: «Aquí, t’hauria costat cent mil pesos».

—Almenys.

I en Fageda, en un to d’home de món, sense aclarir ben bé a qui al·ludia i com si volgués donar per sabut que ell no es deixava enganyar, afegí: «Són uns lladres!».

La caravana reprengué la marxa. Van passar per davant del mercat de Sant Cosme, on, malgrat la proximitat del migdia, encara hi havia moviment. Les dones, amb les bosses de la compra, aprofitaven la lentitud del seguici fúnebre per passar entre els cotxes, a mig carrer; una d’elles sortí d’improvís al pas d’un ciclista que duia una enorme panera al cap. El ciclista zigzaguejà, va perdre l’equilibri i li va caure la càrrega; la panera quedà trabucada a terra, enmig d’un escampall de panets. Hi acudí tot de gent, que es posà a ajudar el ciclista a recollir les peces.

—Que són animals! —digué en Fageda.

Per a ell, aquest qualificatiu d’«animals» no era necessàriament una ofensa. L’aplicava amb un somriure als llavis, com si el fer-se càrrec de les coses l’inclinés a la bonhomia. En Bardés va fer un comentari banal, sobre les vegades que devien haver menjat pa com aquell, recollit de terra. I s’estengué parlant de la brutícia i de la manera com se’n protegien a casa seva.

En Deltell es proposà tornar al tema de l’enterrament:

—A quin cementiri el porten?

—Al «Panteó Francès» —respongué en Fageda—. Fa tres mesos que hi vam enterrar l’Adrobau i, poques setmanes abans, hi havíem acompanyat la dona de l’Estellés. Ja se sap: els catalans de Mèxic fem vida social al cementiri i al camp d’aviació, quan algú se’n va per sempre o quan algú altre fa el seu viatge a Catalunya i l’hem d’anar a acomiadar per donar-li encàrrecs.

Devia trobar una gràcia oculta en les seves paraules, perquè rigué de bona gana. Tot seguit, afegí:

—Ah! I a l’Orfeó Català, a jugar al dòmino o al pòquer, a enyorar-nos i a fer pàtria…

Era un home voluble, que passava d’un tema a l’altre. La darrera paraula que havia pronunciat li suggerí un canvi de conversa: «Per cert, que aquest any l’Altar de la Pàtria ha quedat deslluït. Se’ns va deixatant el fervor i les nostres reunions cada vegada s’assemblen més a les d’un casino de poble».

Però en Deltell volia cenyir-lo, recordant-li la gravetat del moment que vivien.

—Pobre xicot! —digué—. El trobarem a faltar…

—Quin xicot?

—Qui vols que sigui? L’Estrader!

—Ah, sí!

La caravana entrà a l’avinguda de l’Exèrcit Nacional. Les copes dels arbres s’unien, formaven un sostre que atenuava els raigs del sol, els quals es tenyien de verd a través del fullatge i feien una claror suau, agradable. Passaren per davant de l’«Associació de Joves Cristians», en les piscines de la qual, a ple novembre i en dia feiner, es banyaven una colla d’adolescents. En Bardés digué que feia poc que hi havia inscrit el seu fill i, de sobte, recordà la seva condició d’ateu i es va creure obligat a donar explicacions:

—En el medi on vivim, s’ha d’anar amb molt de compte. Aquí, quan celebren una festa, no beuen tequila, no passen de la «Coca-cola». Ja és una gran cosa! No crec que aprengui res de dolent.

Per tal de refermar el seu punt de vista, es referí al fill d’un membre conegut de la colònia. El noi aquell, després de deixar els estudis per falta de profit, treballà a contracor a la botiga del seu pare. Però va durar-hi poc: s’emborratxava sovint, s’embolicà amb una de les dependentes i, quan aquesta li digué que estava embarassada, els va deixar plantats a tots i fugí cap al nord.

—Crec que ha anat a parar a Chihuahua…

—No, a Tijuana. Diuen que hi porta una vida de cràpula, que pren drogues i tot. I el mal és que els germans de la dependenta han amenaçat de mort el pobre Ginebreda. Ja veieu de què li han servit els seus desvetllaments pel fill! La noia, amb una panxa fins aquí, s’ha instal·lat a casa seva i em penso que en Ginebreda, sota el pes de la por, ja manté tota la família d’ella. Si no veu més el noi, malament. I si el fill, tal com és, torna per casar-se amb una joia així, pitjor…

Travessaren el barri de Polanco i van passar a prop del «Parc Mundet». A mesura que s’allunyaven del centre de la ciutat, disminuïa l’altura de les cases i els carrers prenien un aire reposat i senyorívol. Minyones uniformades passejaven petits cotxes infantils i mares joves feien mitja en els jardins, mentre vigilaven els jocs dels seus fills. En Deltell pensava que el temps no s’adeia amb l’enterrament d’un amic; associava els enterraments amb el cel gris i la pluja, no sabia ben bé per què, i el sol i la bonança eren uns mals aliats de la seva melangia. Malgrat tot, l’anava guanyant una pau interior, torbada només pel record del rostre cremat de l’Estrader. De tant en tant, mirava interrogativament en Bardés, com reclamant-li l’explicació promesa. Però l’altre estava distret. Potser no volia dir res en presència d’en Fageda, o potser no tenia res a explicar i les seves paraules d’abans només eren una manera de fugir d’estudi.

El seguici es desvià, per evitar unes obres, i passaren a prop de l’Hospital Militar. En els edificis de la Secretaria de Defensa, els sentinelles aguantaven el bat del sol amb una immobilitat que es devia tant a la indolència com a la disciplina. Les baionetes refulgien i passaven punts de llum d’un fusell a l’altre.

La caravana arribà al «Panteó Francès». Vorejaren amb lentitud la llarga paret del cementiri, darrera la qual sobresortien les cimes dels arbres, les creus de pedra, les cúpules dels mausoleus i els àngels malenconiosos. A banda i banda de la portalada hi havia parades de flors i grups de nois que es guanyaven la vida portant els rams fins a les tombes. L’arc del recinte ostentava una inscripció de lletra gran, gravada en el granit: Heureux qui meurt dans le Seigneur. Cada vegada que un cotxe funerari passava amb la seva càrrega per sota l’arc, feien sonar una campana i el seguici s’aturava per ensenyar la documentació del sepeli a un empleat que tenia a càrrec seu l’autorització d’entrada i donava indicacions sobre el lot al qual calia portar el difunt.

Van recórrer una ampla avinguda i després els cotxes s’aturaren i la gent va continuar a peu. Només seguí la camioneta amb la caixa i l’auto de les corones. Era l’hora de les frases fetes, que es repetien a cada ocasió com aquella. Com creixia el cementiri! Tots hi anirien a parar, es planyien els uns als altres; la majoria dels catalans morts a Mèxic eren allí. El clos no era tan sols per a la colònia francesa, sinó que contenia zones assequibles a tothom. Mentre caminaven, assenyalaven tombes de parents i d’amics.

—Això sí que és un bon negoci! —digué en Fageda—. Són uns diners tristos, però segurs, cada bateig ja significa un nou client. Tot és qüestió de paciència…

«Que n’ets d’ase!», pensà en Deltell. Aquella satisfacció permanent li repugnava, no podia suportar ningú tan enamorat de tot el que deia i de tots els seus actes. En Fageda intuïa aquella hostilitat i la posava en el compte de l’enveja que susciten els homes que s’obren camí; en el fons, en Deltell li feia una mica de llàstima, com li’n feien tots els qui, després de vint anys a Amèrica, encara depenien d’un sou esquifit. Era una mena de llàstima que no excloïa el menyspreu i que afirmava la seva superioritat; creia que els infeliços que no sabien aprofitar les oportunitats atribuïen sempre la pròpia insignificança a la mala sort. I la sort no existia, tot s’havia de guanyar a pols!

En canvi, en Deltell hi creia cegament. I ell no en tenia, tot li sortia malament. En la feina, a casa seva, fins i tot en els tombants de la història; per a alguns, una revolució o una guerra els venien de cara i, derrotats o vencedors, suraven amb una inalterable fortuna. Els altres, la majoria en la qual ell mateix militava, feien d’escambell, ajupien el cap mansament perquè servís de graó. En el fons, estava segur que era una selecció a la inversa: els qui menys valien eren dalt de tot i els millors, arran de terra, aguantaven el trepig dels triomfadors. Tenia un ressentiment que l’allunyava de la resignació i, com que creia en la sort —a desgrat del mal concepte que li mereixien els seus afavorits—, l’esperava. Algun dia, passaria alguna cosa, en un revolt de la vida es produiria un canvi i se li obriria una gran finestra. Per això, en Deltell era un apassionat jugador de la rifa. Sempre anava amb un o més bitllets a la butxaca, i feia plans, distribuïa voluptuosament els diners del premi; quan llegia les llistes, amb una acceleració del cor, i comprovava una vegada més que no havia tret, pensava: «Bé, has comprat somnis. Ja val la pena!». I tornava a comprar somnis.

Passaren per davant dels morts mexicans acomodats, en els quals es prodigaven el marbre, el bronze, els cristalls bisellats i les inscripcions d’inspiració tropical. Hi havia qui reposava eternament sota els versos d’un poeta cursi, o que es defensava de la maledicència pòstuma amb frases lapidàries; en el panteó familiar d’un home de negocis que havia especulat amb proteccions oficials, una sòlida cinta de pedra sortia al pas de les murmuracions: «Fe, esperança i honradesa han estat la meva fortuna». A sota, amb lletres més petites, hi havia una locució llatina, Verba volant, scriptum manent, que posava una mica de misteri al monument. De vegades, els indis humils que anaven a badoquejar pel cementiri, després de lletrejar amb dificultat i en veu alta el subtítol de la cinta de pedra, es treien respectuosament el barret de palma i es persignaven.

Van arribar a la zona dels difunts modestos. Un home enfondia amb una pala el sot de l’Estrader i dos més preparaven morter. Col·locaren el taüt a la vora de la fossa i tots s’hi van agrupar al voltant, amb el cap cot i silenciosos. En baixar la caixa a la sepultura, el grinyol de les politges els va estremir, i el ressò de les lloses damunt el fèretre, quan les colpejaven per escampar-hi el ciment, va fer més conscient l’aflicció general. La vídua sanglotà.

Abans de llançar la primera paletada de terra, un dels enterramorts tingué un moment de titubeig.

—Ningú no vol dir res? —preguntà.

Sí, és clar. S’havia de dir alguna cosa. I en Fageda, sense esperar que el designessin, s’acostà al clot, va mirar-los a tots amb una espurna d’efectisme i, agafant-se les mans, digué:

—Lluís Estrader: et recordarem sempre! La mort t’ha sorprès lluny de la pàtria, però et prometo que, algun dia, hi portarem les teves restes perquè descansis entre els teus…

Era una arriscada promesa electoral. En Fageda tenia la secreta ambició d’arribar a pertànyer a la junta de l’Orfeó. És més: en aquell sentit les coses també li venien de cara i confiava en la pròxima assemblea. No era pas que es lliurés a la hipocresia davant la tomba de l’amic; en aquell moment, la seva pena era sincera. Però, segons el seu lema, tot s’havia d’aprofitar i ho feia quasi inconscientment, fins i tot de bona fe. Al capdavall, no es proposava res més que el bé de la comunitat i estava convençut que ell era el més adequat per a tenir-ne cura. Prosseguí:

—Prenem a càrrec nostre la responsabilitat del teu fill. L’educarem tal com tu volies, li passarem l’herència dels teus ideals. Això no omplirà mai el buit que deixes, un buit que tots sentim des d’ara, però ha de contribuir al teu repòs. Descansa en pau, amic Estrader!

En va quedar content, n’estava satisfet. En Deltell l’hauria rebentat. La vídua va sofrir un petit desmai, li flaquejaren les cames i en Bardés va sostenir-la. Hi hagué un lleu moviment d’esgarrifança, un murmuri passà d’una boca a l’altra i algú s’eixugà els ulls amb el mocador i digué: «No serveixo per a aquestes coses!», com si fos necessària una aptitud especial per a acompanyar els amics en el darrer viatge.

Els enterramorts començaren a tirar paletades de terra al sot, amb una pressa nerviosa. Mentrestant, havien arribat altres morts i no es podien torbar. Arreglaren una senzilla decoració funerària amb les corones i els rams de flors i, en acabar, es repenjaren a les pales, en una actitud expectant. En Fageda es descordà l’americana, es va treure la cartera amb un ample gest de liberalitat i els donà una propina.

De retorn cap als cotxes, es fragmentaren les converses. Caminaven a parelles, cada una separada de les altres; en Deltell agafà en Bardés pel braç i li digué:

—M’havies d’explicar alguna cosa sobre l’Estrader…

—Ah, sí! És que tu t’enfiles de seguida, la imaginació se t’emporta. Fa dos mesos, aproximadament, que vaig anar a veure l’Estrader per oferir-li una pòlissa d’assegurances de la companyia on treballo. Ell s’havia resistit sempre, parlava sarcàsticament dels qui es quedarien quan ell se n’anés. Però el vaig trobar canviat: potser la il·lusió del fill que esperava li feia veure les coses d’una altra manera i accedí sense gens d’esforç de part meva. Em va deixar parat. I resulta que, en sotmetre’s a l’examen mèdic, van descobrir-li un petit tumor al cervell. Probablement el tenia de fa molts anys i potser la seva abúlia, el desmenjament i la seva tendència al pessimisme es devien a això. El metge digué que tant podia viure molts anys com morir de sobte. Un client poc desitjable des del punt de vista de la companyia… I ja ho veus, la mort l’atrapà mentre es banyava. Tu t’has fet la teva història detectivesca i ja volies tocar a sometent!

—I com és que no ho sabia ningú?

—Aquestes coses no es diuen, cadascú se les administra com vol. A més, una companyia d’assegurances és com un confessionari, i si jo t’ho he explicat ara és perquè el secret i el seu amo ja jauen sota terra.

En Deltell, en el fons, es va sentir desencisat. Sempre esperava una fugida de l’habitud, tenia la fantasia oberta a l’imprevist i, malgrat que el dolor per la pèrdua de l’amic fos el mateix, una mort natural no l’omplia prou. Li semblava que fins i tot l’Estrader, podent triar, hauria preferit un succés més original, un espectacular trencament de la rutina.

Repetiren el condol i van pujar novament als cotxes. En el moment d’arrencar, en Fageda digué:

—Jo dinaré a l’Orfeó. Voleu venir?

En Bardés refusà, perquè a casa seva l’esperaven. Però en Deltell va acceptar, obeí un impuls sobtat. Ni tan sols avisaria l’Adela, es podria donar el gust de mortificar-la així. Ell i la seva dona s’havien creat una vida horrible, estaven atrinxerats l’un enfront de l’altre, i cada vegada que es punxaven amb una humiliació o una paraula sentien una íntima exultació, com si acabessin de guanyar una batalla.

—Des de l’Orfeó podràs telefonar a casa teva —proposà en Fageda.

—No, no cal.

I en Deltell afegí una mentida:

—Els dissabtes acostumo a dinar a fora.





II


En Deltell vivia en un vell edifici colonial del carrer de la República del Salvador. Era una casa de veïnat plena de xacres, amb esquerdes que s’engrandien a cada terratrèmol i taques d’humitat que dibuixaven els mapes d’una estranya geografia. Al llindar de la portalada, hi havia dues entalladures per a les rodes dels carruatges que, en altres temps, entraven fins al pati, un pati espaiós amb arcades a dreta i a esquerra, sota les quals estaven instal·lats petits negocis: a la dreta, un sastre, un fuster i una impremta que feia targetes, participacions de bateig, esqueles i altres treballs de poca importància. A l’esquerra, hi havia un rellotger, una planxadora i una tendeta on venien refrescos, tabac, dolços, algunes conserves i queviures molt a la menuda; a més, la mestressa del comerç preparava tamales, menjar molt grat als mexicans, i tenia gairebé tots els clients en el mateix edifici.

Al fons del pati, una escala de graons esvorellats donava accés a unes galeries amb arcs com els de la planta baixa. Les baranes eren plenes de testos amb flors i, penjades a les pilastres, hi havia gàbies, amb ocells, tot barrejat amb roba estesa i altres mostres de la intimitat que cada estadant treia a fora per compartir-la amb els altres. La casa tenia tres pisos, a cada un dels quals hi havia deu apartaments, amb portes que donaven a les galeries; l’estretor i les famílies nombroses impregnaven l’edifici d’un aire de promiscuïtat que, a ple sol, tenia l’aparença de l’alegria, però que estava amarat d’una tristesa sorda, d’un espès fatalisme tribal.

En Deltell vivia al segon pis. Cada vegada que entrava a casa seva, mentre evitava amb els peus els esvorancs dels graons, mentre saludava els veïns, es feia tot de preguntes. ¿Com havia anat a parar allí? Era el mateix estupor que el deprimia quan, en pujar en un autobús, es veia de sobte voltat de cares obscures. I les preguntes seguien, buscaven desesperadament tot de respostes que es resistien a la seva capacitat d’anàlisi. ¿Com era possible que s’hagués casat amb l’Adela? No recordava que els hagués units mai cap afinitat duradora ni ben bé del tot l’atracció de l’instint que ell relacionava necessàriament amb l’amor. Les coses havien passat com si obeïssin a un programa mandrosament establert, amb lentes escenes, com dies enervants, i els ritus i les cerimònies d’una borrosa religió. S’havia sentit cavaller a la manera occidental, per a trobar de seguida que el gest no tan sols no el compensava prou, sinó que l’havia abocat a un parany on tots els seus membres, tot el seu esperit, es debatien com en una massa de vesc. Ja feia temps que es confessava a si mateix, d’una manera oberta, que l’Adela no li agradava gens, ni tan sols des del punt de vista físic. La trobava excessivament prima, amb unes espatlles estretes damunt les quals es veia més gros que no era un cap de cabells esborrifats, cremats pels repetits intents d’aclarir-los amb tintures. En l’Adela, el color de la «raça de bronze» cantat pels poetes autòctons, no passava d’una tonalitat verdosa, a mig camí entre el gris i el color d’oliva, però que ja bastava a fixar un orgull: la seva família li deia la güera, la blanca, per distingir-la dels altres germans, que eren gairebé negres. Fins parlaven d’un mític besavi asturià, ros com un fil d’or, i dels misteriosos salts endarrera de la genètica. L’Adela tenia uns braços i unes cames quasi esquelètics i uns peus dels quals es vantava, qui sap per què, i els lluïa sempre, amb unes sandàlies que deixaven veure les ungles pintades de vermell. Les seves faccions eren d’una desconcertant mediocritat. No es podia dir que fos lletja, però costava de dir-ne altres coses; no se sabia com ponderar la grandor dels ulls o el perfil del nas, que podien ésser tal com els tenia o del tot diferents, sense que el conjunt hi guanyés ni hi perdés res.

Però si tot això era així ¿qui tenia la culpa del que havia passat? En Deltell s’exonerava, posava el cel de testimoni de la seva bona voluntat inicial. S’havia proposat, al principi, l’esforç d’estimar, convençut que l’estimació pot arribar després d’una mena de treball d’orfebreria, on les peces petites i valuoses s’han de muntar d’una a una, amb una atenció pacient. Tenia un pla ambiciós: convertiria l’Adela en una catalana, li canviaria subtilment els costums, per crear-se una illa a l’exili i refer la vida a base de records. Durant uns quants dies, es va refiar molt d’aquest propòsit, que abastava tot d’aspectes, des d’aconseguir que s’emocionés amb «La sardana de les monges», fins a interessar-la en la cuina catalana. Entre aquests dos extrems, la portaria sovint a l’Orfeó i freqüentarien famílies amigues, perquè «veiés la diferència». Però aquest somni s’esfondrà al cap d’una setmana de casats, quan en Deltell, amb un llibre d’Ignasi Domènec a les mans, ensenyava l’Adela a preparar un plat típic. L’Adela, en un moment de distracció del seu marit, va tirar xile al guisat i no es va parlar mai més d’experiències culinàries; la taula matrimonial es va parar per sempre més per als plats mexicans: mole, guacamole, chalupas, chilaquiles, tacos, birria, atoies, pozole, barbacoa els diumenges, sopa aguada molt sovint i sempre tortulas de maíz en substitució del pa, alternant amb altres plats d’exòtics noms indígenes. Semblava una gran varietat, però tot picava i quasi tot era a base de blat de moro, un veritable orgull nacional. Tractadistes i erudits parlaven de la Civilización del maíz com a aportació mexicana a la cultura universal, i en Deltell es planyia d’haver anat a parar de ple sota els efectes d’una gramínia que, despectivament, només considerava bona per a l’aviram. En això, com en altres conclusions apassionades, era una mica injust.

D’altra banda, l’Adela no es resignava a «veure la diferència» de les coses i, quan en trobava alguna, la girava combativament a favor d’ella i de la seva gent. A l’Orfeó s’ensopia, hi entrava amb un somriure encantat i en sortia de la mateixa manera, conservant les formes d’una educació limitada de recursos, on tot depenia de callar i de fingir que entenia una manera d’ésser tan diferent de la seva. Però en arribar a casa deixava anar el seu enuig, deia que es moria d’avorriment enmig d’aquella colla de mensos, un qualificatiu mexicà que defineix la monotonia quan va acompanyada de l’estupidesa. Iniciaven una lluita en la qual es llançaven paraules com sagetes, apuntant els llocs on poguessin ferir més, i dos països quedaven malament sota una crítica acerba, que arribava a l’insult.

A més, l’Adela havia descobert (massa tard, segons ella), que el seu marit no tenia res a veure amb l’espanyol gatxupín, odiat i admirat alhora pel seu estil de plantar bandera i obrir-se pas a cops de colze, amb una traça constant a fer diners. El seu marit era diferent, era un somiatruites enderiat amb la seva famosa Catalunya, de la qual parlava com si fos un aparador net i polit, ple de monades. L’Adela estava disposada a defensar-se d’aquell empatx de Catalunya, tant com ho estava el seu marit a demostrar tretze són tretze que entre els pobles encara hi havia classes. Quan arribaven en aquest punt, l’Adela li deia sempre que era un malagraït, que si trobava tants defectes al país que li havia «obert tan generosament els braços», el que havia de fer era anar-se’n. «Aquí, l’únic que ens va rebre amb els braços oberts fou el general Cárdenas!», cridava en Deltell amb els ull fora del cap. I afegia que, si no se n’anava, era ben bé perquè no trobava la manera de fer-ho.

Omplien els espais entre baralla i baralla preparant petites venjances i esperaven, gairebé amb alegria, els resultats del seu enginy devastador. En aquesta feina, l’Adela era més hàbil i tenia, a més, l’avantatge de governar la casa, la fortalesa asteca, com deia en Deltell amb una mordacitat plena de menyspreu.

Després del casament, el matrimoni va anar a viure al pis que habitaven l’Adela i la seva mare, al carrer de la República del Salvador. La mare de l’Adela era una dona grossa que, de tant en tant, quan s’enfadava amb la seva filla per coses que no tenien res a veure amb Mèxic ni amb Catalunya, prenia partit a favor d’en Deltell. Durant uns quants dies o unes quantes hores, en Deltell tenia un aliat, però mai no sabia ben bé com se’n podia servir. Enmig d’una d’aquelles crisis, la sogra l’agafava pel braç i li deia: «Pegui-li! És massa tou, vostè». La dona, en les poques converses que tenien, el tractava de vostè i de vegades se li escapava la fórmula usada durant el festeig amb la seva filla i li deia «senyor Joan». El consell que li donava era, dins les possibilitats, de bona fe. Durant tota la vida havia vist entre els seus que allò de pegar a la dona anava bé; ella mateixa, en altres temps, després de rebre la fúria dels punys del seu marit, se sentia més assossegada i tranquil·la, quasi ho considerava una deferència. Donya Xole (que aquest era el seu nom i la seva dignitat) pensava que ningú no pega a la dona si no hi està molt interessat. Les coses eren així i de vegades patia per l’opinió dels altres: «Si no li pega mai —deia al seu gendre—, els veïns es pensaran que no se l’estima».

Donya Xole recordava, fins i tot amb nostàlgia, els dies de les seves pallisses, lligats a l’època de l’amor. Després, el seu marit se’n va anar amb una altra senyora i es van acabar els cops, però també es va acabar la passió. Potser, endins de l’ànima, el ressentiment de l’Adela també creixia per aquella «falta d’interès».

L’Adela i la seva mare eren originàries de Tepecpan de Galeana, un poble de la costa de Guerrero on encara vivia el pare de la noia, don Xema, sempre ocupat amb un harem que augmentava a mesura que l’home s’obria camí en la vida, i amb la feina que li donava la seva plantació de cocos. Això darrer era un mite creat a través dels quatre-cents quilòmetres i escaig que separen Tepecpan de Galeana del Districte Federal, una fantasia que havia pres cos en boca de les dones. En realitat, don Xema no tenia cap plantació ni els cocos li donaven gaire feina: es limitava a fer de mitjancer entre els indígenes que els collien, pràcticament de terra, i els tractants que els compraven. Era un treball de temporada, que tenia lloc sota el ventilador de la cantina, amb els interessats asseguts al voltant d’una taula plena d’ampolles de cervesa i de tequila. Però don Xema quedava baldat per la resta de l’any perquè, segons afirmació seva, era una feina de cervell que esgotava més que no pas les altres. Don Xema ni tan sols tenia casa. Es repartia generosament, per prodigar patriarcalisme, entre les famílies que havia procreat i anava d’una barraca de palma a l’altra, vivint alternativament amb les seves senyores; sempre les anomenava així: «senyores», sense gens de sarcasme. Tenia l’encert de mantenir l’harmonia entre elles i el consideraven un bon pare dels seus fills. I era molt obligat: a cada visita deixava unes quantes monedes i, en cas d’un imprevist, podien anar a trobar-lo amb la seguretat de rebre’n sempre un bon consell. Quan un dels fills despuntava i sentia que el món se li feia petit sota els peus a la costa de Guerrero, don Xema l’enviava a la capital, a la de l’Estat o a la de la República, després d’obtenir que un dels tractants coneguts d’ell li busqués una ocupació. D’això, don Xema en deia, amb una punta d’orgull i de despreniment econòmic, donar carrera als fills. Ja en tenia cinc de col·locats així, quatre a Chilpancingo i un a Mèxic D. F.; aquest darrer era l’Adela, un dels fills consentits, per la seva llestesa i perquè era la güera, un sol de noia que s’ofegava a Tepecpan de Galeana. La iniciativa d’enviar-la a Mèxic D. F. havia permès a don Xema resoldre dos problemes en una sola operació: donar carrera a la filla i allunyar donya Xole, que no s’adaptava bé a l’ampliació de la capacitat d’estimar del seu marit. L’home, que tenia els seus principis, digué que la capital estava plena de perills i de corrupció i que una noia no hi podia anar sense la companyia de la mare. En va fer un punt, i, com que donya Xole s’hi oposava, la va apallissar per convèncer-la. Va ser la darrera pallissa i, per tant, la que donya Xole recordava amb més enyorament.

Al principi de la seva estada a la capital, l’Adela treballà en un magatzem de grans del carrer de la Corregidora, darrera el Palau Nacional. La noia tenia ganes de prosperar i, després de fer un curs de mecanografia en una acadèmia nocturna, aconseguí una col·locació a l’editorial on treballava en Deltell. Aleshores, mare i filla van deixar la pensió on s’allotjaven i van llogar el pis del carrer de la República del Salvador, cedit per uns parents que canviaven per millorar.

Don Xema, que a la seva manera indígena era un paràs —ell mateix no es cansava de dir-ho—, els enviava de tant en tant petites quantitats, cada vegada més insignificants i més espaiades. L’home es queixava de les seves múltiples obligacions, de males collites de coco i de la competència deslleial que li feien els gringos, els quals no operaven a les costes de Guerrero ni tenien don Xema per una potència financera que els fes nosa, però ja se sabia que eren una gent astuta amb tentacles que arribaven a tot arreu. Quan l’Adela es va casar, l’ajut més aviat simbòlic cessà i el comerciant tropical va fer un gran sospir. Els seus desvetllaments donaven fruit i la güera s’encaminava bé; d’altra banda, la gran família podia comptar des d’aleshores amb un sòlid cap de pont a la capital per a les combinacions, en complicació creixent, del pare sempre amatent al futur de la seva fillada.

En efecte, el cap de pont fou utilitzat de seguida. Un dia, en tornar a casa a l’hora de dinar, en Deltell va trobar don Xema assegut a taula. Sogre i gendre no s’havien vist mai, perquè el dia de la boda el comerciant era a Iguala, retingut per una transacció. I a la capital acostumava a anar-hi poc, perquè l’atabalava el moviment de cotxes i, a més, l’altura li produïa una opressió al pit que l’amoïnava molt.

En Deltell es va sorprendre de la seva aparença més aviat esquifida. Pel que n’havia sentit dir, se l’imaginava alt i fort, un tempestuós amant de ran de mar que, entre paternitat i paternitat, feia trescar un estol d’indis, els quals pujaven simiescament a les palmeres amenaçats pel fuet del seu patró. Però don Xema era una persona tímida, o almenys ho semblava fora del seu medi. Anava vestit de blanc i duia barret de palma, una indumentària de terra calenta que el protegia malament contra el clima de la vall de Mèxic. A la capital, fes el temps que fes, don Xema es moria de fred i es tapava el coll amb un virolat mocador de seda, fins i tot els dies que els ciutadans es queixaven del rigor del sol.

En Deltell pensà que la tonalitat olivàcia de l’Adela era realment un miracle, perquè el seu progenitor tenia la pell fosca i el fill que l’acompanyava en aquell viatge, un xicot de setze o disset anys, era quasi negre, amb els palmells d’un color clar que establien un contrast xocant amb la resta de la seva humanitat. Aquell noi, que es deia Natxo, era l’objecte de la visita de don Xema.

Li acabava de donar carrera: l’havia fet entrar en una fàbrica de cervesa, com a descarregador d’un dels camions que repartien la mercaderia, i el venia a deixar perquè visqués «en família». La col·locació tenia un gran futur —les fàbriques de cervesa són veritables potències—, el noi era llest i aviat estaria en condicions d’ajudar; a més, ja sabien que ell, don Xema, no es desentenia mai dels deures. No es comprometia a res, però s’hauria sentit molt ferit si algú hagués dubtat de la seva honorabilitat.

En Deltell va assistir en aquesta transacció sense adonar-se ben bé de què anava. Tot era dit amb insinuacions i mitges paraules, tot depenia d’un joc de valors sobreentesos molt difícil de desxifrar per als no iniciats. De fet no comprengué què passava fins que don Xema se’n va anar i es va quedar Natxo, amb una maleta de cartó lligada amb cordills que contenia totes les seves pertinences. Però això no fou fins l’endemà; de moment, durant el dinar i la sobretaula, en Deltell estava meravellat de l’exquisida cortesia amb què es tractaven donya Xole i don Xema. El passat, passat.

A l’hora del cafè, l’Adela es va fer venir bé les coses per referir-se a la plantació de cocos. L’havia feta servir moltes vegades, en el curs de les baralles, per demostrar que no era una qualsevol, sinó la filla d’un hisendat de Tepecpan de Galeana. Don Xema no havia sentit parlar mai de la plantació, però va entendre de seguida les possibilitats d’aquella posició social imaginària i seguí el corrent. És més: la idea va il·lusionar-lo i adoptà un posat de suficiència. Arribà a esmentar, d’una manera vaga, les hores de cavall que calien per a recórrer les seves possessions, i en una ocasió en la qual es parlà de la vida agitada de la capital i de la crisi econòmica, digué a en Deltell amb un aire paternal:

—Jove, si mai es cansa del tràfec d’aquí, vingui a la meva plantació. Allí hi ha feina per a tothom.

Va dir-ho després d’assegurar-se amb un cop d’ull i d’enteniment que aquell europeu amb coll i corbata, una mica menso, no posaria mai els peus a l’estat de Guerrero, si no fos per anar a banyar-se a Acapulco.

Però en Deltell també deixava volar la fantasia, i el tret va encertar la rodella. Potser aquell home insignificant tenia una veritable mina, que la seva delicadesa ancestral no li permetia d’explotar més enllà del nivell que denotaven les maletes lligades amb cordills i el desballestament familiar. Qui sap si a les seves mans, planejant la producció i la distribució d’una manera racional, aquella remota finca podria obrir-li les portes de la fortuna. Ja es veia passant per la vora de muntanyes de copra, regalimant de suor, però abrusat també de febre creadora, apuntant en una llibreta l’expedició que esperava una flota ancorada davant la platja de Tepecpan de Galeana.

Aquella tarda, fins en parlà als seus companys de treball a l’editorial. «Després de tot —els digué—, Amèrica és això, i no pas les grans ciutats mistificades, còpia de les del nord, que cada vegada s’assemblen més entre elles. Aquí perdem el temps i les energies, no farem mai res». Els altres li donaren la raó, perquè també es van sentir, per un instant, colliters de cocos.

Però al capdavall de les cogitacions, en Deltell es va trobar amb la realitat d’una boca més, amb un estrany ficat a casa que no tardà a fer servir, fent veure que era un desmemoriat, els seus mitjons i les seves camises. S’havia obert un nou front en la guerra entre ell i l’Adela.

En Deltell temia els diumenges i els dies de festa, perquè s’havia d’estar més estona a casa. No era pas que ningú l’obligués, però per massa d’hora o per massa tard, els matins no tenia ganes d’anar enlloc i a les tardes, quan arribava el moment d’anar a l’Orfeó, ja estava excitat per les batusses sostingudes.

Quan no havia d’anar a treballar, el retenia al llit, més que no pas l’ensonyament o la mandra, la por de començar un altre dia. Despert, però aclucant els ulls cada vegada que s’acostava soroll de passos, sentia el fressejar de l’Adela i de la seva mare i el rondineig del cunyat demanant alguna cosa. Tanmateix, havia d’acabar llevant-se i ho feia tot procurant evidenciar un mal humor que l’allunyés, fins on li era possible, dels primers contactes familiars. El pis aquell el deprimia, no hi havia res posat a gust seu o que dugués la seva empremta; només tenia, en un racó del menjador, un armari bast de fusta amb uns quants llibres. Les dues dones havien parat la casa abans que ell hi anés a viure, amb mobles comprats als encants de la Lagunilla. Eren uns quants mobles triats entre els que permetien, enmig de la pobresa, una il·lusió de confort, de luxe miserable realçat amb talles de poc preu i calcomanies amb temes de fauna i flora. Hi havia tapets per tot arreu, que sovint no passaven de draps o trossos de plàstic tallats a mides diverses, damunt els quals aguantaven la pols imatges i sants de guix, petxines de la costa de Guerrero i gerros policromats amb flors artificials. L’Adela i la seva mare havien reforçat la decoració cobrint les parets de cromos de calendari, de retalls de revista i de postals amb gairebé totes les cares conegudes del cinema nacional. Natxo hi havia col·laborat aportant retrats de toreros i relíquies taurines, entre les quals figurava una preada banderilla, amb taques de sang de brau seca, que fascinava les mosques. A més, des que l’Adela havia descobert les tendències progressistes del seu marit i la devoció que li mereixia el general Cárdenas, augmentà la iconografia mural del menjador amb un retrat de don Porfirio Díaz; el contraatac va merèixer una atenció especial de l’Adela, que arreglà una mena d’altar amb l’efígie del vell president, una estampa del Sant Crist de Xalma i una reproducció, feta amb escaiola, del calendari asteca. Donya Xole va emocionar-se tant, que de vegades encenia una xinxeta davant el conjunt format amb una traça que trobava exquisida. Donya Xole se sentia bé en aquell pis, que li recordava el jaeal de la seva joventut, la barraca del tròpic que, en una època de bonança econòmica, arribà a tenir un aspecte com aquell.

En Deltell ho hauria cremat tot de bona gana, però la seva reacció convertia l’incendi en un gest purament simbòlic, en el sentit d’afegir més llenya al foc de la mania d’enganxar coses a les parets. Aprofitava els escassos espais disponibles per clavar-hi fotografies de la Rambla de Barcelona, dels jardins de Montjuïc o del Tibidabo, tot el que bonament podia arreplegar que servís de muda protesta. Ja no li venia d’aquí i, de totes maneres, aquella ínfima reacció tampoc no el satisfeia.

Sense la pressa dels altres dies, que li permetia enllestir de seguida i anar-se’n, els esmorzars dels diumenges eren desagradables. L’Adela acostumava esmorzar abans, i quan el seu marit prenia aquell primer aliment ella ja s’arreglava els cabells, tenyint-se’ls o bé omplint-se el cap amb les petites peces d’una laboriosa permanent casolana.

Donya Xole, que també havia esmorzat abans, tenia l’atenció de fer companyia a en Deltell, una atenció no sol·licitada ni desitjada. La senyora s’asseia a taula, davant del seu gendre, i fumava en silenci un cigar negrenc; tenia, com tothom, la seva vida interior, records que li punxaven l’ànima, i tractava d’allunyar-los prenent de bon matí dues o tres copes de mezcal. En aquest sentit de foragitar els pensaments obscurs, donya Xole no estalviava i el mezcal de la marca que preferia era de bona qualitat; el fabricant, per garantir la puresa del producte, posava dins de cada ampolla un cuc de maguei ben nodrit a la planta. El cuc, ofegat en alcohol, flotava en el líquid i cada vegada que omplia una copa durant la setmana, la dona vigilava que l’insecte no sortís de l’ampolla, perquè se’l guardava per al diumenge, dia en el qual li quedava temps d’assaborir-lo mentre atenia la pietosa obligació de no deixar que el seu gendre esmorzés sol. En arribar el diumenge, solia passar que el mezcal era a les acaballes i en aquestes condicions, qui sap per què, el cuc que s’havia abocat al coll de la botella amb tanta pertinàcia quan aquesta era plena, es resistia a sortir. Donya Xole provava diverses posicions del receptacle i, quan veia que així no cobrava la peça desitjada, pescava l’insecte amb una agulla de fer mitja, la qual, si calia, feia servir d’arpó. Era una operació laboriosa, sense presses, un gust que s’allargava amb una epicúria satisfacció. Finalment, donya Xole degustava el cuc amb polidesa, agafant-lo amb l’índex i el polze de la mà dreta, sense desemparar el cigar que sostenia amb l’esquerra.

En Deltell procurava no alçar els ulls del plat o de la tassa, o bé s’esforçava a distreure’s amb el llibre que sempre llegia a taula. Tenia l’estómac fort i n’havia passades tantes que no se’l podia pas qualificar de llamenc. Però el cerimonial del cuc s’estimava més no veure’l, tot i que no s’escapava de sentir-lo: donya Xole feia comentaris, generalment ponderant les excel·lències del requisit, no s’oblidava mai de convidar-lo. Tot mastegant mig cuc, li allargava l’altra meitat amb amorança, renyant-lo pel seu entossudiment a no tastar-lo.

Més tard, les dones se n’anaven a missa i en Deltell aprofitava la treva per comprar el diari. Natxo encara dormia.

Tornant de la parada de la premsa, l’impressor d’esqueles i de participacions de bateig l’aturava sempre. L’home vivia en una petita habitació al fons del seu taller i la compartia amb dos aprenents. Era solter, tothom li deia don Lupe i havia estat un dels dorados de Villa. El fet que en Deltell treballés en una editorial li feia creure que existia entre ells dos una gran afinitat, perquè com a amo d’una impremta també es considerava servidor de la cultura. Eren els dos intel·lectuals del veïnat. A més, en Deltell era un ex-combatent de la guerra d’Espanya i don Lupe ho era de la Revolució mexicana; segons ell, això els havia d’unir per força en el terreny espiritual i, sobretot, podia esdevenir el tema de converses apassionants. El que cercava don Lupe eren aquelles converses.

Quan en Deltell passava per davant del taller amb el diari dominical a les mans, l’impressor li preguntava quines notícies hi havia i s’aturaven a peu dret per comentar-les. En Deltell el trobava divertit o, almenys, diferent dels altres. Tenia una visió del món amb tot de solucions aventurades, que es fonamentaven en un veritable fanatisme per la llibertat: tothom havia d’ésser lliure, però amb la gent ben fermada perquè no s’esvalotés. Per a conciliar les regnes curtes amb el seu generós repartiment de llibertat, posava en joc una dialèctica complicada, que es refiava de la facilitat de paraula i dels cops de sort verbals.

Don Lupe era misogin, sentia una aversió molt marcada pel matrimoni. Els homes casats li feien una llàstima sincera i un dia, quan en Deltell s’acomiadava després de comentar la situació de l’Argentina, va posar-li una mà a l’espatlla i li digué en un to compungit:

—Altra vegada cap a la ratera, eh?

Es penedí en veure la mirada trista del seu veí i va afegir de seguida:

—Bé, millorant el present. Jo en dic la ratera en termes generals, em refereixo al matrimoni sense ganes d’ofendre. M’ho fa dir l’egoisme, perquè la veritat és que això de poder fer el que em sembla em prova molt.

En Deltell va deixar-lo amb un visible emmurriament. Sí, era cert: tornava cap a la ratera, sense ni tan sols l’incentiu d’un tros de formatge que el compensés de la trampa que es tancaria darrera d’ell. Per dissimular el desconcert i l’agitació, va desplegar el diari, com si volgués llegir-lo tot pujant l’escala. Però això el va distreure i posà un peu en fals en un dels graons escantellats; caigué d’una manera grotesca, fent-se un embolic amb el diari.

De baix estant, l’impressor li cridà:

—Que s’ha fet mal, don Joan?

—No. És aquesta maleïda escala!

Provà de somriure, a desgrat del mal que li feia el genoll dret. Va sentir-se desgraciat, amb un enuig que li pujava del fons de l’ànima i que quasi l’ofegà. Ja no podia més, ho engegaria tot a rodar. Fugiria, deixaria plantada la seva família tropical, amb el cuc, la banderilla, el retrat de don Porfirio i la güera, que era l’orgull del cocoter. Estava ben decidit.

Però aquell mateix dia, a l’hora de sopar, donya Xole li va comunicar solemnement que l’Adela esperava un fill. Els ho acabava de confirmar una veïna entesa, com a detall de més a més, perquè elles ja n’estaven segures. Tot el món interior d’en Deltell es transformà, en virtut d’una nova il·lusió; la seva generosa fantasia reprengué el vol i va arreglar el futur immediat a gust seu, es formà un quadre ideal on, sota la vareta màgica del desig, tots els elements s’ordenaven amb una candorosa precisió.

Aquell fill, no se’l deixaria prendre. No el devorarien la família ni el país, en faria un català de soca-rel, que fins i tot s’enyoraria com ell. Per començar, li posaria Jordi; ningú dels seus no se’n deia, però quedaria bé: Jordi Deltell i Rodríguez. En pensar en el cognom matern el cor li va fer un salt. No. L’acostumaria a escriure Jordi Deltell R., i fins i tot pensà que es podria suprimir la R tranquil·lament, sense que passés res. I si fos una noia? Era igual: es diria Montserrat Deltell, amb la erra o sense la erra del final. Això de banda, seguiria el pla traçat sense vacil·lacions.

Tanmateix, la sort, la seva enemiga, va jugar-li una mala passada inicial, amb l’ajut del pigment i de les lleis de l’herència. El fill va néixer i fou un noi, però era gairebé negre; la seva pell s’assemblava més al color dels cocos madurs de don Xema que no pas a la blancor rosada, quasi femenina, del seu pare. En Deltell mai no havia tingut prejudicis racials. Almenys, ho proclamava així cada vegada que venia a tomb en el curs d’una polèmica. En la seva joventut, a Barcelona, s’arborava de noble indignació quan sentia parlar del problema dels negres als Estats Units, perquè l’únic negre que ell havia conegut, el porter de l’«Edèn Concert», era un home amable i simpàtic, que els dies de pluja acompanyava els clients fins al taxi protegint-los amb un paraigua. Com a protesta contra els horrors del Ku-klux-klan, en Deltell donava esplèndides propines al porter, cada vegada que els diaris duien la notícia d’un linxament.

Després de vint anys d’estada a Amèrica, aquell sentiment pur s’havia anat modificant. Potser en tenien la culpa els mexicans, amb la seva mania de dividir la humanitat en güeros i en prietos o potser les coses, vistes de prop, eren diferents.

El dia del naixement, els Rodríguez van trobar que el nen era grassonet com donya Xole, tenia els ullassos de l’Adela, un nas perfecte com Natxo i unes orelles gracioses com les de don Xema. La boca era igual que la d’una tia que tenien a Huitzuco, i la barbeta s’assemblava a la d’un cosí que havia mort a Tixla, feia dos anys. Llàstima del color…

Per presumir davant del metge i de la infermera, donya Xole digué:

—Tan blanca com és la seva mare!

I, girant-se cap al seu gendre, afegí:

—¿Que hi ha algun prieto a la seva família, senyor Joan?

Acordaren de seguida que allò era transitori, que el nen s’aclariria amb la creixença, a base d’ensabonades i de tenir-lo sempre a l’ombra. En Deltell no deia res. Tot li anava per dins, processó i alegria, i l’emoció de la seva paternitat li treia l’esma d’obrir boca. Podien dir el que volguessin, repartir les faccions del seu fill per tot l’Estat de Guerrero i treure a subhasta el color de la pell. El cert era que el noi, des d’aquell moment, ja es deia Jordi.

En Deltell tenia més imaginació que voluntat. Els seus abrandaments acabaven sempre per deixatar-se, tendia a ajornar per a l’endemà l’aplicació en ferm de les resolucions tot just acabades de prendre. Ell se n’adonava, ho atribuïa al clima i a l’enyorament. O bé al treball esgotador de vuit hores diàries a l’editorial i a les preocupacions de la seva situació familiar. Quan arribava el vespre, tenia poques ganes de jugar amb el Jordi o d’aplicar-se a la seva educació. Ho deixava per a l’endemà, per a la setmana entrant, per al mes que ve. Estava ben disposat a fer-ho, però de moment se n’anava a l’Orfeó, a parlar amb els amics perquè el passat no li fugis del tot.

El cas és que la «fortalesa asteca» engolí el seu fill. Quan el nen va complir set anys, ja feia temps que es deia Xordi; així l’anomenaven la seva mare, la seva àvia, els veïns i, a l’escola, els mestres i els altres nois. A l’escola, el nom i els cognoms havien sofert una curiosa transformació: al principi li deien Xordi Deltel, menjant-se una ela; després, com que allò de Xordi, malgrat haver-hi introduït la x nacional, els semblava una mica estrany, els professors començaren a usar la forma Deltel-Rodríguez i, en moments d’enuig, quan havien d’imposar l’autoritat a favor de la disciplina, feien un sol crit: «Rodríguez!».

Així, en Deltell proposava i el país disposava, els projectes minuciosament elaborats passaven pel sedàs del món exterior. Ell mateix havia caigut en l’estovament que inclina els pares a motiuejar els fills i acceptà de seguida allò de Xordi, Xordiet, Xor. Perquè els nens mexicans acostumen a estalviar nom i l’escurcen tallant-lo per la primera síl·laba. Per als amics, per als cuates, el noi es deia Xor.

I no era això sol. De bon principi, tot d’altres coses podien ésser temudes, i en Deltell, de fet, les temia, sense saber evitar-les. S’ajupia amb un aire d’indefensió quan li passaven pel damunt, trepitjant-lo, i s’alçava espolsant-se amb la imaginació unes robes imaginàries. Havia vist com el Xordi li fugia dels dits sense poder fer-hi res, o almenys sense encertar les formes d’atracció que calien. A més d’un estrany, el seu fill era de vegades un petit enemic, que per pur instint emprenia els camins que en Deltell intentava barrar-li. En Xordi no sabia un borrall de català, o tan poques coses i tan afilades que només servien per a fer riure donya Xole. Això sí: ho entenia tot. Aquest era l’últim vestigi de l’orgull paternal, sempre en retirada, a punt d’assolir la frontera de la vergonya. En Deltell es guardava d’exhibir la seva família als amics, però no podia evitar que, de vegades, els amics arribessin fins a la intimitat familiar. Era molt de tant en tant, d’una manera fortuïta, i en Xordi sempre feia un número.

—Com que es passa tot el dia amb la seva mare i la seva àvia… —deia tímidament en Deltell.

—Doncs t’has d’espavilar tu —li replicà un dia en Fageda—. Amb això d’entendre-ho tot no n’hi ha prou; també ho pot dir en Montfort del seu gos: «Estrella, porta’m les sabatilles!», «Estrella, porta’m el diari!», «Estrella, saluda aquest senyor amb la pota». L’Estrella també ho entén tot, però mai no cantarà a l’Orfeó…

—Bé, això no és just —contestà en Deltell una mica ofès—. El nen sap moltes paraules, però li fa vergonya dir-les. A veure, Xordi, digues alguna cosa en català al senyor Fageda.

—Munxetas, la bossa sona, cul d’ola.

Després d’aquest vaitot, en Xordi es refugià a la cuina, arrapant-se a les faldilles de donya Xole, perquè no l’amoïnessin més.

En Deltell es va sentir infeliç, acorralat. Aquesta sensació d’acorralament l’ajupia sovint; la seva situació era pitjor que abans, sense les compensacions que havia somiat. Abans podia anar-se’n, fugir, sense carregar-se excessivament la consciència. Però amb el Xordi les coses havien canviat. «T’has adormit una mica —pensava en Deltell—. El mes que ve, quan m’hagi tret del davant aquestes coses, m’hi dedicaré de ferm. Al capdavall, les criatures aprenen de seguida».

Aquestes coses a les quals es referia vagament eren també vagues, mig de l’esperit, mig de la matèria, i passaven amb esquivesa d’un mes a l’altre. El nen aprenia de pressa, certament, però unes lliçons distintes de les que s’havia imaginat en Deltell.

«Però ara m’hi posaré de debò. El mes que ve…».





III


Feia més de quinze anys que en Deltell treballava a la Companyia Editora Americana, la CEA. Era una gran empresa, amb sucursals a totes les Repúbliques de l’Amèrica llatina i casa a Madrid i a Barcelona; estava especialitzada en l’edició d’obres tècniques i tenia un equip intel·lectual on figuraven personalitats de l’emigració ocasionada pel final de la guerra d’Espanya. Enginyers i metges prestigiosos, catedràtics, professors d’escoles superiors, homes que havien destacat en algun aspecte de les seves activitats, feien de revisors de textos, de correctors i de traductors, sempre una mica enyoradissos de les esplendors passades, sempre parlant de la manera de tornar-hi. Tots vetllaven íntimament un escalafó, una llista d’antiguitat i de mèrits que creixia, segons ells, a l’exili, com un vegetal prolífic trasplantat a ultramar. El seu temps s’havia aturat a l’Espanya d’abans de l’any trenta-sis i allí la tenien com una bella adormida, sota campana de vidre, esperant-los a ells per llevar-se i tornar a caminar. Qualsevol notícia que trenqués aquest quadre els pertorbava; si els compatriotes que anaven i venien de la Península es referien a evolucions inevitables, a alguna millora en qualsevol sentit, se’l miraven de reüll i no se’l creien. «S’ha tornat un gatxupín —deien—. Perquè veu més cotxes pels carrers, li sembla que el país progressa».

En Deltell treballava de corrector. El seu passat no tenia brillantor acadèmica, però la seva formació periodística li donava una agilitat molt útil en l’ofici i era tan eficaç com els seus col·legues més il·lustres. Havia estat redactor de «La Rambla» i també es complaïa a tenir encantades les agulles del seu rellotge, però els seus eren uns altres motius: en el petit escenari íntim, en la litografia acolorida on tancava els seus records, hi havia la nostàlgia de la seva joventut i el reflex d’una època apassionada.

De bon matí, abans de posar-se a la feina, comentaven la situació del món, segons les notícies dels diaris. Els uns llegien «Excelsior» i els altres «Novedades», la qual cosa donava lloc a diferències d’interpretació de dades.

—Has vist això d’Armènia? —deia un d’ells—. Hi ha hagut mil morts…

—No, home! —replicava un altre—. No passen de cent.

Cada u brandava el seu diari i comparaven les xifres: on l’un deia cent, l’altre posava mil.

—Sí, mira: un cop de dit de més del linotipista…

—Són uns irresponsables i no els ve mai d’aquí.

Ho aprofitaven tot per fer la crítica de la premsa nacional, però tornaven a les notícies. Per a alguns, la guerra havia d’esclatar d’un moment a l’altre, era cosa d’hores i vivien amb l’ai al cor. Per als altres, la guerra ja no era possible i no s’espantaven mai, per molt tensa que fos la situació internacional.

Entre els primers, entre els del sobresalt permanent, hi havia l’Enric Solana. No era un refugiat polític, com els altres, sinó que havia arribat a Mèxic feia pocs anys, fugint d’una Europa que creia a punt de caure en un nou conflicte bèl·lic. En Solana tenia la passió de la pintura i la seva anada a Amèrica obeïa a una colla de càlculs precipitats: Europa estava llesta, la guerra imminent acabaria la seva existència física i, per tant, la seva capacitat de crear i d’expandir cultura. L’esperit europeu s’hauria d’asilar a Amèrica i continuar des del nou continent la seva missió. Ho veia molt clar. Ell mateix, que a Barcelona només podia pintar fora d’hores, aprofitant els descansos i les festes, a Mèxic volia dedicar-s’hi de ple; faria una exposició cada any i amb el producte de la venda viuria durant dotze mesos, els que calien per a preparar una altra exposició. I així indefinidament. Era una bella càbala, basada en la prodigalitat americana i l’esperit solidari dels catalans de l’emigració, però va fallar-li, devia tenir algun punt feble. El cas és que va acabar empleat a la CEA com a dibuixant, i podia estar-ne ben content. Això el desencisà, sense llevar-li del tot la fe en les seves facultats premonitòries. Perquè en considerar la fatalitat d’una nova guerra estava segur de no equivocar-se; esclataria la pròxima primavera, només calia saber llegir el diari i combinar les peces del joc per a adonar-se que tot estava a punt. La pròxima primavera… I quan la primavera passava enmig d’una pau provisional i estantissa, en Solana es valia de la geopolítica per a explicar el fenomen i renovar la seva fe.

—Ha vingut de ben prim —deia—. Els falta completar alguna base, se’n volen assegurar massa. Ara tenen un any més de coll i la primavera que ve …

En Deltell i en Solana s’avenien molt, potser per la seva tendència al somieig. Una ingenuïtat tota natural els feia anar pel món una mica a les palpentes; ensopegaven molt sovint —i ben sovint amb pedres conegudes—, però es redreçaven de seguida amb un posat d’estupor i seguien avançant, sempre amb l’esperança que en el primer revolt del camí trobarien un gran canvi de paisatge i un horitzó que se’ls obriria generosament.

Els semblava a tots dos que la societat els tractava d’una manera injusta i estaven ressentits. Però en les venjances que imaginaven no hi havia mal per a ningú, tot es reduïa a fer l’ofès i a deixar que els altres se n’adonessin bonament i els aclaparés la vergonya.

—Tu rai! —deia en Solana—. Quan no puguis més, engegaràs tot això i te n’aniràs a la plantació del teu sogre. Ja ho hauries d’haver fet. Allí, patiràs una mica, perquè el medi és dur, però nosaltres també ens sabem cuirassar. Amb quatre o cinc anys de sacrificar-te, ajuntaràs una petita fortuna, cinc o sis-cents mil pesos. Potser un milió. Ja en tens prou! El que cal és saber tallar a temps i no enllaminir-se, que no et passi allò de: «Ja tinc el primer milió, vaig per un altre!». Aleshores és quan el tròpic se’t menja i acabes sense esma de collir els diners de terra.

En Deltell també hi comptava amb aquest somni, i no s’oblidava mai de convidar el seu amic: «Tu també hi vindràs, Solana. Anirem a mitges i quan l’un defalleixi, l’altre l’animarà».

No comptaven gens amb don Xema. A tot estirar, se l’imaginaven ajagut sota l’ombra d’una palmera, amb una gerra de pulque a les mans i sense donar cap molèstia.

Els dos amics discrepaven, només, en la qüestió d’aplicar la fortuna guanyada. En Solana volia retirar-se a Cuautla, o a qualsevol lloc on pogués fer-se una caseta al peu dels volcans. Allí es dedicaria a pintar «per a ell tot sol», altiu i digne, prescindint de crítics i de compradors. Potser, abans de morir, cremaria tota la seva producció davant de notari. Faria estendre una acta on constés que treia del món una obra per la qual ningú no s’havia interessat gaire, però que no es tractava d’una falta d’interès derivat del judici que pogués merèixer l’obra, sinó de la deixadesa i de l’egoisme d’uns contemporanis que ni tan sols s’havien acostat a contemplar-la. El món no sabria mai què havia perdut amb aquella pira.

—T’imagines? —deia en Solana—. Això farà sang. D’aquí a deu o vint anys, o d’aquí a un segle, algú trobarà l’acta. «Sis-centes teles cremades, per voluntat expressa de l’autor…». El dubte sorgirà de seguida; jo no sé el que valdran els meus quadres; però els qui trobin l’acta tampoc no ho sabran. Aleshores, començaran els retrets: «I si s’hagués perdut una obra genial? ¿I si la indiferència criminal dels nostres compatriotes ens hagués privat d’un patrimoni preciós?». Que es rebentin! Les lamentacions vindran massa tard.

Era evident que la idea l’omplia de satisfacció i que no podia trobar cap finalitat millor al producte dels cocoters. En Deltell tenia uns projectes ben diferents. La seva obsessió era retornar a Catalunya i es lliurava tant als seus fantasieigs, que fins i tot l’entristia la topada amb les dificultats imaginades. Ja era ric, ja es preparava a tornar a Catalunya. Però ¿què en faria de la seva família mexicana? No es veia en cor d’emportar-se l’Adela a Barcelona, i no estava gaire engrescat amb la idea d’endur-se el Xordi. Aquí, la consciència li feia mal. Quina mena de pare era? Després de tot, el nen canviaria de seguida en contacte amb la terra. I si no canviava? Aquestes reflexions disminuïen l’alegria per la fortuna guanyada en la plantació de don Xema. Tants esforços sota un sol abrusador per a arribar a aquella amarguesa final! Acabava sempre pensant que Amèrica era així, que no s’hi podia fer més…

La decisió de quedar-se o el propòsit d’anar-se’n dividia en dues faccions gairebé rivals els companys que treballaven a l’editorial, com de fet dividien tota la massa d’emigrats. Segons el partit pres, cadascú interpretava les coses a la seva manera i s’establien fortaleses al marge de l’objectivitat; per als uns, tornar era una traïció, representava el reconeixement de l’estat de coses que havien combatut. I més que reconèixer-les volia dir ajupir-s’hi, passar per un adreçador humiliant. Per als altres, la llarga durada de l’exili l’havia desproveït de significació i ja no s’aconseguia res més que un seguit de destruccions aïllades, una lenta desaparició en un medi que els era del tot estrany.

L’Enric Solana estava tan allunyat dels uns com dels altres. D’una banda, no s’avenia amb Amèrica, s’hi sentia sempre foraster i una mica enemic, com si no l’acceptessin de bona gana i ell no estigués disposat a fer res perquè l’acceptació es produís. I no s’enyorava, potser perquè aquest sentiment no anava bé amb el seu caràcter, o potser perquè la seva experiència personal havia estat tan dolorosa que no li quedava res per a enyorar. A més, ell fugia de la guerra, simplement. No estava amb els uns ni amb els altres, sinó que la seva presència a Mèxic obeïa a uns càlculs diferents: d’Europa, no en quedaria res; Àfrica no valia la pena i Àsia, d’un cap a l’altre, no l’interessava gens. Oceania era massa distant i massa anglesada (en Solana tenia algun plet misteriós amb els anglesos), de manera que només quedava Amèrica, per bé o per mal, bona o dolenta. De totes maneres, ell tenia fetes les seves classificacions, es creia un observador imparcial a mig camí —o abocat en un mirador més alt— entre els qui es volien quedar de totes passades i els qui se’n volien anar costés el que costés. A en Deltell, li aconsellava que retornés; ja que no temia la guerra, ja que la considerava impossible, havia de deixar un continent amb el qual no lligava i retornar al seu. De vegades, fins i tot se sentia paternal i deia una mentida pietosa, com si enganyés una criatura a fi de bé:

—Després de tot, potser no vindrà la guerra. Passen coses tan estranyes! O potser el nostre país se n’escaparà, quedarà com una illa enmig de la destrucció…

Estava segur que la guerra vindria i que el seu país seria dels primers a desaparèixer. «Tinc la desgràcia de veure les coses massa clares, jo», deia sovint. I hauria pogut demostrar aquesta clarividència amb tot d’exemples estremidors. Però la seva bondat l’inclinava a tranquil·litzar els esperits massa sensibles —i una mica obtusos pel que feia a «veure venir»— de la mena d’en Deltell.

—Hi ha homes que aquí no s’hi poden quedar —deia—. Per la seva sensibilitat o per una tossuderia que els fa impermeables a l’adaptació. Gent com tu i l’Estrader, per exemple. Ja ho veus: l’Estrader es debatia en uns dubtes i uns neguits semblants als teus i, finalment, ha estat escombrat per tot allò que es negava a acceptar.

El nom de l’amic desaparegut, introduït a la conversa una mica subreptíciament, va desviar els pensaments d’en Solana.

—Per cert —digué—, ¿sabies que l’Estrader, poc abans de morir, volgué fer-se una assegurança?

—Sí, m’ho va dir en Bardés.

—¿I no et sembla estrany que un home com ell, que sempre s’havia burlat d’aquestes previsions, es decidís a canviar d’idea precisament en vigílies d’una mort anormal?

Digué «anormal» deliberadament, per trobar l’equidistància entre «mort natural» i «mort violenta». En Deltell, sensible al tema, respongué:

—Sí, em sembla estrany. Però pel que es veu, només m’ho sembla a mi. Segons en Bardés, és lògic que un home que espera un fill canviï de manera de pensar.

—No ets tu sol a trobar-ho estrany. No ho veig clar, però ni tu ni jo no farem res.

—Què vols que fem? És curiós: en el nostre medi, la mort sempre té tendència a la naturalitat. Ens falta el detectiu amatent i desconfiat, que pot convertir una mediocre mort natural en un bell assassinat. Quanta gent devem enterrar que, ben administrada, donaria de si per a un succés!

I en Deltell, que de vegades cultivava l’humor negre, va fer un ample gest amb la mà i afegí: «Quanta carn perduda!».

Temes així, pel simple gust de la conversa, els servien per a embrancar-se i arribar a conclusions insospitades. Aleshores, es lliuraren a consideracions sobre Scotland Yard i la Sûreté, sobre la policia prototípica i el seu poder creador, la força de modelar amb els dits una obscura desgràcia i donar-li la forma d’un crim sensacional.

—Però, i l’Estrader?

—Quedarà així! Nosaltres no tenim el detectiu ideal, els nostres costums no el deuen necessitar. Hauries d’anar a una delegació de policia i explicar…

Aquí, en Solana es va interrompre i, després d’un instant de reflexió, afegí:

—Explicar què, a fi de comptes? Ens embarbussaríem i ens trobarien sospitosos. A més, ja saps com són: el fet de sortir de la delegació al carrer ens costaria, pel cap baix, cinc-cents pesos. Després, anirien desfilant els amics i els coneguts. Cent pesos l’un, dos-cents l’altre i, els més modestos, se’n sortirien amb cinquanta. Mira si n’estem de lluny d’un inspector Maigret! I, mentrestant, l’Estrader seguiria —igual que ara— rígidament estirat dins la caixa, sense poder esperar cap bé d’aquesta terra ni de la nostra sol·licitud encuriosida.

Gairebé cada dia allargaven la conversa a la sortida del treball. En Solana vivia al carrer d’Isabel la Catòlica i acompanyava en Deltell fins a la porta de casa seva. Cada vegada que s’hi acostaven, en Deltell tenia la mateixa por: «Tant de bo que no se li ocorri de pujar al pis!». No el deixava mai el sentiment de vergonya per la vida que s’havia creat. Però en Solana semblava que intuís alguna cosa i sempre s’acomiadava sense passar el llindar, amb alguna frase amable.

—Què fa el Jordi?

—Molt bé! És el primer de classe… El mestre diu que, si no fos tan arrauxat, seria un veritable fenomen en aritmètica.

Això, en Deltell no sabia ben bé d’on ho havia tret. Però hauria jurat que no s’ho inventava pas; li ho devia haver dit l’Adela o donya Xole, o potser ho havia llegit en alguna de les notes que li enviaven de l’escola. Qui sap!

En Solana s’allunyava pensant en el prodigi dels milers i milers de criatures que eren les primeres de la classe. Les altres, les que no sobresortien, les veia com una vaga munió d’orfes, impossibilitada de prosperar per falta de boques paternals.

El sou que guanyava en Deltell a l’editorial li permetia cobrir les despeses familiars i encara li quedava un sobrant. A més, s’emportava a casa algunes feines de la mateixa empresa i això augmentava els seus ingressos, que eren objecte de llargs regateigs amb l’Adela, de petits enganys perquè els comptes resultessin sempre una mica obscurs. La qüestió era portar uns quants diners a la butxaca i administrar-los com li plagués. L’Adela, per la seva banda, feia el que podia, presentava el pressupost familiar amb partides intricades i elàstiques, per allunyar-se sempre de l’aigua clara.

Al principi de la seva estada a Mèxic, en Deltell es planyia de la pobresa de la vida espiritual del país. A la capital, només hi havia una o dues sales d’exposicions, que exhibien poca cosa i, encara, d’escàs interès. El teatre no anava gaire més enllà del gènere de les varietats i poques vegades podia llegir-se l’anunci d’una conferència interessant. La música també estava agrisada per aquest to menor general i tota la resta, fins i tot una premsa més aviat dedicada al fet divers i un moviment literari i editorial francament migrat, era immersa en una mediocritat anodina.

Amb els anys, la situació havia anat canviant, i ja hi havia una pintura jove que es presentava al públic tot sovint i suscitava comentaris més o menys apassionats. Havien estat creats uns quants grups de teatre experimental, amb prou inquietud per a muntar obres d’autors nacionals i estrangers aplicats a obrir nous camins. S’anunciaven concerts i conferències, i de les dues o tres editorials que existien a Mèxic D. F. a l’acabament de la guerra d’Espanya, la capital havia passat a tenir-ne una trentena, la majoria d’elles creades o impulsades pels refugiats procedents de les terres ibèriques.

Sí, era evident que la situació havia canviat. Però també havia canviat en Deltell, i ara que hi havia sales d’exposicions, el cor no li deia mai d’entrar-hi. Ara que podia assistir a unes representacions teatrals presidides, almenys, per un propòsit de dignitat, li faltava l’esma d’assistir-hi. Una mandra espiritual l’allunyava de concerts i conferències, el feia passar per davant de les llibreries amb una curiositat molt atenuada que l’havia dut, per una insidiosa drecera, a llegir amb una certa delectança, amb una certa prioritat, les seccions de crims dels diaris. De tot això, d’aquest esmussament de l’ànima, en Deltell se n’adonava i li feia una íntima angúnia que l’obligava a dissimular, no tan sols davant dels altres, sinó fins i tot davant de si mateix. Però la seva capacitat de reaccionar ja no passava d’aquest intent de simulació. Ell ho atribuïa al medi, en donava la culpa al país o bé, en els moments de generosa confessió, a les poques ganes que tenia d’adaptar-se; de vegades, pensava que potser era una defensa instintiva perquè el país no el destruís del tot. No volia interessar-s’hi, no volia que li agradés, i mentre pogués conservar aquesta aversió li semblava que, d’alguna manera, tenia assegurat el retorn a Catalunya. Li feia menys mal el sentiment d’injustícia que no pas la por de perdre el seu enyorament; s’havia acostumat a aquella silenciosa, quasi agradable, manera de sofrir.

D’altra banda en Deltell, a l’hora dels judicis, no s’oblidava mai de descarregar-se de la part de culpa que corresponia a la sort adversa. El seu matrimoni desgraciat no li deixava marge per a gaires volades de l’esperit i tot contribuïa al seu aïllament, a l’afany de protegir-se amb tanques ideals que, a canvi d’una hipotètica salvaguarda, el feien sentir més sol cada vegada. Procurava defensar-se de l’aplatanament —la rara malaltia espiritual que els europeus pateixen en climes càlids— amb petits subterfugis i minúscules evasions, que encara l’enfonsaven més en allò de què procurava fugir. Es passava llargues estones contemplant els aparadors de les botigues dels jueus, a l’avinguda de San Juan de Letrán; per això volia disposar sempre d’uns quants diners de sobres, per comprar-se foteses amb una il·lusió quasi infantil: diminuts aparells de ràdio, lupes acoblades a un llum elèctric, encenedors, rellotges barats, plomes estilogràfiques i bolígrafs, tot de coses que l’atreien amb l’encantament d’una primitiva ingenuïtat, com els mirallets i els baratims atreuen els salvatges. De vegades, passava tota una setmana esperant el dia de cobrament, amb una flama interior que arribava a causar-li insomni, una petita flama encesa per la il·lusió de comprar-se un encenedor de gas o un clauer amb caixa de música. No era pas insensible al fet que la llum interior cremés per tan poca cosa, però tenir consciència d’aquella mena d’embrutiment de l’ànima no l’alliberava pas de caure-hi. Pensava que retrocedia a un estat d’infantilisme; però ¿era bo o dolent aquest retrocés? Qui sap si es tractava d’una protecció instintiva contra l’ofegament, petits claus roents als quals s’agafava per preservar la reserva de càndida puresa que havia conservat al llarg dels anys de prova.

En Xordi descobria sempre les novetats adquirides:

—El papi s’ha comprat una altra xiva!

Havia procurat ocultar la fotesa, la cosa insignificant, la xiva —com deia en Xordi, molt a la mexicana—, però el noi furetejava i no se li escapava res. L’Adela es posava a parlar amb excitació d’unes sabates que feien falta, de roba interior que calia renovar, de la dentadura de donya Xole i d’altres detalls d’un pressupost que coixejava i que requeria més atenció. En Deltell acabava per sentir-se infeliç, amb un sentiment de culpabilitat per un llapis automàtic de colors o una enginyosa novetat japonesa.

—Estàs ple de xives! —reblava el Xordi.

Sentia sovint l’impuls d’estampir el nen contra la paret. No havia aconseguit que deixés de dir-li papi i això l’allunyava encara més de la desitjada intimitat entre ell i el seu fill.

Natxo tenia un costum odiós.

—Quant t’ha costat? —preguntava, allargant una mà per sospesar la xiva.

En Deltell arriscava una xifra imaginària, sempre per sota del preu real, però l’acorralaven entre tots i acabava confessant el cost exacte. Natxo se’l mirava amb un posat de commiseració:

—És el que val una localitat numerada d’ombra. I pensar que jo vaig a sol general!

O bé:

—T’han enganyat. El meu compare se’n va comprar un d’igual i només li va costar quinze pesos. Potser encara era més gran, brillava més, es veia més ben acabat…

El cas és que entre tots allargaven la conversa, li passaven el preu per la cara i el recriminaven amb mudes expressions o atacs directes.

Natxo es tenia a si mateix per un home refinat: s’acabava de comprar un tocadiscos a terminis i seleccionava la seva discoteca amb un criteri que ell trobava molt distingit. Fugia tant de la cançó popular com dels ritmes d’última hora i aplegava una col·lecció de melopees, de planys d’enamorats, de gemecs d’amants que anaven i venien amb un desfici incomprensible. Tenia també, com a peces cabdals, uns quants discos amb marxes toreres i entre elles, el pas doble de Silverio Pérez, amb orquestra i cant. Li semblava el súmmum de la distinció musical i una cosa tan sentida, que li arribava endins de l’ànima i li produïa esgarrifances, sobretot el passatge en el qual el cantant explica que Carmelo Pérez, torero famós mort en accident del treball, s’aboca des del cel damunt d’un núvol, per veure torejar el seu germà. Tot això, una mica confús i barrejat, Natxo ho feia servir per demostrar al seu cunyat europeu que no era tan superior com es pensava, que un xicot de Tepecpan de Galeana valia més, amb els seus boleros i la seva música de festa brava, que no pas el blanc amb les seves xives comprades als jueus.

—També a Sant Joan fa aire —deia Natxo, valent-se d’un aforisme que els mexicans fan servir sovint, per expressar que ells són tan bons com el qui més.

El tocadiscos s’havia convertit en un altre martiri familiar. Quan donya Xole descansava de les seves novel·les de la ràdio, Natxo feia entrada amb els discos. Aquí es produïa també una topada de criteris: a en Deltell li agradava la música popular mexicana, corridos, huapangos, huastecas, precisament la mena de música que Natxo considerava ordinària, pròpia de xarros, de gent que ve de fora. La guerra civil s’estenia fins als estadis de la cançó i en Deltell també perdia combats, sota el pes de la superioritat numèrica de l’enemic.

De vegades, entre la minúcia acabada d’adquirir a l’avinguda de San Juan de Letrán i la força d’un pas doble, la fe d’en Deltell trontollava. Aleshores, corria al seu ajut la condició d’home versat en lletres, el treball que aportava als llibres i la seva missió a l’editorial. Encara valia alguna cosa! I quasi sempre, per una mena d’atzar vetllat des d’una ombra favorable, quan es batia en retirada en transcurs d’un vespre qualsevol, sota l’atac combinat de l’Adela, de Natxo i d’en Xordi, davant la sospitosa neutralitat de donya Xole, en Deltell rebia l’ajut providencial de don Lupe, l’impressor. En plena desfeta, trucaven a la porta i apareixia l’ex-dorado de Villa, que venia a fer una estona de conversa. Entrava coixejant —es planyia d’una ferida soferta en el setge de Celaya—, i ple d’una polida cortesia preguntava per la salut de tothom.

Don Lupe, després d’haver-la servida fidelment, estava ressentit amb la seva revolució mexicana, perquè havia deixat a mig fer la feina començada. Odiava la classe dirigent que s’havia apropiat els fruits del triomf i que, segons ell, estava interessada a conservar les seves prebendes més que no pas a fer efectius els postulats que havien costat tanta sang. Era un revolucionari una mica romàntic, com tots els renovadors purs, i se sentia paradoxalment més segur quan no tocava de peus a terra; era espiritista perquè ho havia estat el president Madero —una ombra venerada— i quan parlava de les sessions on era evocada la figura del màrtir, es referia amb emoció al to de veu esmolat del cabdill, recomanant als mexicans que reparessin l’error que ell mateix havia comès: calia dur endavant la reforma agrària i, sobretot, calia tenir en compte l’indi.

Don Lupe, que tenia la pell de color de bronze, parlava de l’indi d’una manera impersonal, com si esmentés algú o alguna cosa sense relació amb la seva realitat física, però molt a prop del seu esperit. Li agradava parlar d’aquests problemes amb aquell europeu una mica perdut entre dos mons i entre dues èpoques, una mica estafat com ell mateix. Sense un propòsit deliberat de ferir-lo, podia burxar-lo clavant a fons les eines de la conversa, com si entrenés la seva esgrima amb un ninot ple de serradures que simbolitzava, més que no pas una oposició, una incomprensió de segles. Sovint, es dirigia a en Deltell adoptant el tractament de «vostès», que volia dir l’europeu de mirada encesa i ànima abrusada, el blanc que ho arrasava tot en nom d’una redempció que portava a tot arreu amb la bandera desplegada de les seves conviccions.

—Vostès —deia a en Deltell—, converteixen els seus gustos i les seves inclinacions en ideals universals. Els sembla que les solucions bones per a vostès han d’ésser bones per a tothom i quan volen ajudar una raça que no és la seva creuen que elevar-la ha de ser forçosament fer que se’ls assembli, adoptant els seus costums i les seves preocupacions. L’única llibertat bona és la que s’han inventat i desitgen vostès, la que s’imaginen, i el que ens ha de fer feliços a tots és, precisament, el que els fa feliços a vostès. Hem de córrer, amb la llengua fora de la boca, darrera de la seguretat tal com la conceben, del confort tal com el consideren, ens hem d’afanyar a tenir un compte al banc, la casa plena d’aparells, un altar amb uns déus o uns ideals que han fet a mesura seva. ¿Està segur, senyor Joan, que tot això ens redimirà «a la nostra manera»?

No. El senyor Joan Deltell, barceloní blanc, extraviat en terres d’Amèrica, no estava segur que tot allò pogués salvar l’indi. És més: dubtava I que tingués ganes de salvar-lo, estava cordialment disposat a deixar-lo tal com l’havia trobat. Però, en el fons del fons, reconeixia que don Lupe tenia raó i li sabia una mica de greu que l’atzar l’hagués portat a simbolitzar la raça que empenyia les altres a empaitar la felicitat traient el fetge per la boca. No es veia en cor d’exportar una felicitat que ell mateix no havia trobat mai!

Don Lupe prosseguia:

—A vostès els sembla que tendeixen a la simplificació i ho compliquen tot. Una qüestió com la del sexe, que per a nosaltres és tan senzilla, que es redueix a la funció normal de reproduir-se bonament, la compliquen amb uns reglaments que tenen la virtut d’omplir de dolor el tracte entre home i dona…

—Jo no complico res, don Lupe —es defensava en Deltell, que sentia la mirada acusadora de l’impressor—. Jo vaig fent de la manera que puc i ja tinc prou feina…!

—És una manera de dir, senyor Joan, una manera de generalitzar sense ganes d’ofendre. De fet, són reflexions en veu alta, amb el desig de saber la seva opinió. Perquè jo li vull fer una pregunta: ¿què passaria si el nostre concepte de la llibertat consistís a retornar als sacrificis humans?

De debò, en Deltell (que potser duia a la sang una vella herència anarquista) trobava que si els indis es volien estripar entre ells, no se’ls podia privar d’aquest gust. Donya Xole, que començava a endormiscar-se per l’ensopiment d’una conversa que no entenia gaire, s’animava de sobte en sentir allò dels sacrificis humans i li brillaven els ulls amb un sincer entusiasme. Ja tenia triada una colla de gent a la qual arrencaria el cor molt de gust amb un ganivet de pedra. Natxo, endut per l’afició, s’imaginava l’entrada a matar amb un estoc d’obsidiana, segur d’emportar-se l’orella de la víctima.

En Deltell volia i dolia. D’una banda, estava disposat a donar carta blanca als indis perquè es liquidessin mútuament amb plena llibertat. Però de l’altra, sentia la força missionera de la seva condició d’home blanc i s’havia d’oposar per principi a qualsevol estil de matar que no fos a la bella manera europea.

—Don Lupe —deia—, vostè sap que jo només puc respondre condemnant els actes de barbàrie. La llibertat ha d’obeir a uns principis d’ordre (vostè mateix ho ha dit de vegades), tothom ha de fer el que vulgui, a condició que només vulgui fer el que convingui. I els sacrificis humans no convenen, serien un repugnant retrocés. Penso que el nostre respecte per la vida és un estadi superior, en relació a la manera de matar.

—Això —replicà don Lupe—: vostè ho ha dit, maneres de matar. Els sacrificis humans són espectaculars i lents. ¿Quantes víctimes es poden calcular anualment, amb les piràmides funcionant a tota capacitat? Mil? Dues mil? Vint mil? Comparades amb les d’una guerra de blancs són xifres modestíssimes. O comparades amb els totals dels accidents de carretera propis de la civilització occidental…

—Don Lupe, aquestes coses no es poden considerar així!

—Oh, no! És clar! Són maneres de dir parlant de maneres de matar. El que jo vull expressar és que vostès…

(Deia vostès amb reticència, fent un ample gest amb el braç que incloïa en Deltell i tot de gent imaginària que el voltava).

—… vostès es tornaran a equivocar de bona fe, tornaran a fer el mal de sempre. ¿Que no veu què passa a l’Àfrica? No ho poden evitar: el que és bo per a vostès els sembla que ha d’ésser bo per a tothom: de llibertat només n’hi ha una, la que vostès han inventat i desitgen. Només hi ha una moral bona, la de vostès, com només és vàlida la seva manera d’organitzar-se en societat; n’estan convençuts i a l’hora de salvar el negre o l’indi creuen de tot cor que salvar-lo és obligar-lo a viure com vostès. Si es tracta de religió, la de vostès és l’única veritable, i fins el comunisme, per als blancs que se l’han inventat i hi creuen de bona fe, és l’única solució excel·lent, indiscutible, la que és apta per a tothom a tot arreu. Per vostès, és tan evident que el que cal és el que vostès creen i combinen, que si el poble o la raça que volen salvar bondadosament no ho veu així —per falta de maduresa, diuen— sempre tenen a punt l’esperit del croat per a «salvar-lo per força». És com el malalt que ha d’ésser operat, la vida del qual depèn de la intervenció i que es resisteix a sotmetre-s’hi. Què farien vostès? Obligar-lo a l’operació, portar-l’hi amb enganys o amb una certa violència plena, això sí, d’amor…

—És clar! —saltava en Deltell, tot imaginant-se a si mateix estirant les cames del malalt per fer-lo entrar al quiròfan.

Però don Lupe desgranava amb paciència el seu raonament:

—Sí, sí: l’operen, tallen i cusen amb una abrandada fe. Ara que, de vegades, el malalt perd la vida. I què passa aleshores? Els metges no en tenen mai la culpa. Ha fallat el cor o el que sigui, ha fallat el pacient, no pas l’operació. És el mateix que els passa a vostès: sovint, un poble o una civilització se’ls han quedat als dits, però vostès no en són mai responsables. En són sempre el poble o la civilització, per haver-los fallat el grau de desenrotllament o l’aptitud de comprendre la missió redemptora de vostès…

—Doncs què hauríem de fer, don Lupe? —preguntava en Deltell esbatanant els ulls—. ¿Desertar? Desentendre’ns del problema?

—Simplement, senyor Joan, vostès se n’han d’anar. Anar-se’n no vol pas dir que renyim o ens barallem. Ja tornaran com a visitants, diguem com a turistes. L’esgarrifança no els impedirà de sentir-se seduïts pels nostres programes d’atracció de forasters: «San Juan de Teotihuacan, diumenge vint-i-sis de juliol a les quatre en punt de la tarda. Sacrifici de sis donzelles d’Otumba a punta d’obsidiana. Sis donzelles, sis. L’alcalde d’Amalixtla regalarà un adolescent que serà ofert a la Lluna». Vostès, horroritzats, vindran donant-se empentes, a fer fotografies de colors i en relleu, que contemplaran de retorn a casa seva amb una excitació que compartiran, passant-se els visors de l’un a l’altre, els amics i els veïns…

—Si es pensa que amb això obtindran divises, senyor Lupe —deia en Deltell, disposat a fer-hi una broma mordaç—, equivoca els càlculs. Nosaltres tenim barreres que imposen un control a l’instint…

—He vist l’entusiasme dels blancs en saltar aquestes barreres, senyor Joan —responia don Lupe sense perdre la calma—. He vist ciutadans d’Oklahoma o de Nebraska que, a casa seva, són uns fervents defensors de les associacions protectores d’animals, però que així que arriben a Mèxic encarreguen a l’agència de turisme que els compri entrades a la plaça de braus.

—No els podem jutjar a la lleugera. Els atreu l’art i el folklore…

—És que l’art, senyor Joan, no l’oblidaríem pas. Entre donzella i donzella, hi hauria ballet. ¿Com vol que deixéssim de banda la llum i el color, tan grats a la raça blanca? Estic segur que al Congo mateix, abans i després de menjar-se un ciutadà a la vista del públic, hi hauria ball…

—Don Lupe: vostè fa una comparació absurda i de mala fe. Jo odio els toros, però quina diferència hi ha entre una cosa i l’altra!

—Sí, és clar: hi ha diferència. Jo crec que atraurien molta més gent els sacrificis humans. Vindrien de tot arreu. Però el que jo volia explicar és que la nostra barbàrie (com diuen vostès) no ens privaria pas d’entendre’ns. Els blancs tindrien la satisfacció de poder constatar a cada moment la seva superioritat i nosaltres, en el fons, estalviaríem vides. Cregui’m: no hi hauria tantes desgràcies.

Natxo anava una mica perdut. No podia seguir ben bé el fil de la conversa.

—¿Però a Teotihuacan hi hauria cavalls, don Lupe? —preguntava amb un posat entre doctoral i d’estupor—. Estarien sindicats els sacerdots?

Don Lupe li donava uns cops amicals a l’esquena, sense dir res, amb un aire de commiseració. A donya Xole li venia son, quasi li queia el cigar dels llavis. I l’Adela, si era oportú, tancava la conversa:

—De totes maneres, don Lupe, l’empresari sempre seria blanc. Nosaltres hi posaríem les donzelles.

«I els ganivets d’obsidiana, i els sacerdots —pensava en Deltell—. I el gust de la sang vessada».

Se n’anaven a dormir amb la ment ocupada per tot de reflexions entre el bé i el mal.





IV


En aquella època, l’Orfeó Català de Mèxic ocupava tot un tercer pis del carrer de Bolívar, entre les avingudes del Setze de Setembre i de Francisco I. Madero. Era un gran local que havia estat del Club Americà i tenia bones condicions com a lloc de reunió d’una entitat amb un nombre considerable de socis. Ben aprofitat, hi havia espai per a bar i per a restaurant, biblioteca, una petita sala d’espectacles, sales de joc —una d’elles amb taules de billar— i una gran peça amb mobles confortables, destinada al vell gust de la conversa. Els socis en deien l’ONU, segurament perquè allí es debatien qüestions relacionades amb la marxa del món. L’Orfeó tenia una massa coral que, segons els dirigents, patia sempre de la falta de veus, però era una secció important, que donava nom i caràcter a la societat. Hi havia també un esbart de dansaires i un grup infantil de ballet, destinat aquest darrer a fer que els fills dels catalans de Mèxic lliguessin amistat i establissin companyonatge entre ells. L’Orfeó mantenia una secció esportiva amb un equip de futbol, el «Barcelona», incorporat a una modesta lliga i formada per associacions i empreses de ciutadans de terres ibèriques.

Tot just en passar sota la llinda, ja es respirava un ambient de catalanitat. Almenys, feia l’efecte que tot d’esforços ben intencionats i pacients treballaven en aquell sentit. L’ascensorista era un mexicà rodanxó i somrient que venia bitllets de la rifa i que, per inclinació cordial o per interès del negoci, sabia unes quantes paraules d’un català pintoresc amb el qual, de vegades, aconseguia lligar oracions senceres. Allargava els números de la rifa i deia:

—Compri’m un tros, jefe. Aquest traurà segur. Podrà anar a la Rambla i a la Costa Brava amb un «Mercedes Benz» de la seva propietat…

Explotava el sentimentalisme dels seus clients i en treia partit. Els socis l’ensenyaven com si fos una curiositat i, quan algun català acabat d’arribar a Mèxic posava els peus a l’Orfeó per primera vegada, els veterans l’exhibien:

—A veure, Xabelo, digues a aquest senyor què podrà fer si et compra un bitllet…

I Xabelo, puntual, feia l’oferiment de la Rambla, de la costa i del «Mercedes Benz». Tenia un gran èxit i el cert és que no es deixava fer malbé per la vanitat. Cada dilluns llegia els resultats del futbol a la Península i estava sempre en condicions de fer comentaris al dia:

—Anem malament. Amb el València no havíem d’haver perdut. Ara que, aquests àrbits només van per fregar-nos.

I afegia de seguida:

—Quedi’s aquest número, jefe. Aquesta vegada, és segur que acabarà en sis.

Es defensava d’una manera tota natural. Coneixia els ressorts dels quals es podia refiar i no li fallaven mai.

Al tercer pis, al costat de la porta de l’ascensor, hi havia un tauler d’anuncis i era habitud dels socis aturar-s’hi un moment per comprovar l’estat de les subscripcions destinades a cobrir les despeses d’enterrament d’algun compatriota, les crides de la germandat apel·lant a l’esperit generós dels afiliats o les convocatòries de futures assemblees.

A l’estil de moltes construccions mexicanes, una ampla galeria circumdava el pati d’entrada i totes les dependències del pis tenien portes que s’obrien al gran rectangle vorejat de columnes. A la galeria coberta s’hi celebraven exposicions d’art i tenia, a més, l’atractiu d’unes vitrines on s’exhibien llibres catalans. Era costum dedicar uns moments a contemplar les cobertes, cultivant la grata escalfor interna de pensar que el temps s’aprofitava en coses essencials.

En Deltell s’hi aturava sempre. I quasi sempre, tenia la sorpresa de comprovar l’extraordinari do d’ubiqüitat d’en Fageda perquè, tot just en arribar, se’l trobava allí, atrafegat i amb el cigar a la boca. En Deltell pensava que, si hagués entrat de dret a la cantina, a l’ONU o a la biblioteca, també hi hauria trobat en Fageda. Era pertot i pertot escampava dinamisme.

—El mestre Adrià i la Lluïsa Costa han tornat a discutir sobre l’horari dels assaigs… —deia en Fageda.

El mestre Adrià era el director de la massa coral i la Lluïsa Costa dirigia els dansaires infantils. Les baralles d’ells dos —si és que arribaven a ésser-ho— no passaven mai d’un excés de zel en les ganes de servir la col·lectivitat. Però en Fageda s’hi amoïnava, intervenia de seguida i els feia fer unes paus sovint exagerades en relació al veritable abast de les diferències.

Altres vegades, en Fageda s’acostava sigil·losament a en Deltell i li deia en veu baixa:

—Els comunistes es volen apoderar de la junta.

En Deltell no s’espantava mai del tot. Els comunistes eren pocs i, a més, i què en farien de la junta?

—Ets un innocent, tu —en Fageda es treia el cigar de la boca i el feia servir per assenyalar, com la prolongació d’un índex acusador—. ¿Que no veus que així dominarien la colònia?

—I quina il·lusió els pot fer la colònia?

—Si no es tracta d’il·lusions, home! Quina il·lusió els havia de fer Cuba? Quina il·lusió els havia de fer aquest o aquell país? Aquesta gent toca de peus a terra i, mentre vosaltres us embadoqueu amb la mirada perduda sobre l’escaquer, us van bufant les peces…

«Potser sí», pensava en Deltell. Però no aconseguia inquietar-se; de totes maneres, ja vetllava en Fageda, sempre cívic i actiu, sempre ocupat a bellugar-se nerviosament a favor del proïsme.

En Fageda tenia el costum d’agafar el braç del seu interlocutor i el feia avançar així per la galeria, fins a l’entrada de l’ONU. Solien trobar algun mosso pel camí, que sense desemparar la safata preguntava:

—Un tallat, senyor Deltell?

—Sí.

A la sala de conversa hi havia de cara al vespre una apassionada ebullició. Es debatien sempre els mateixos problemes: ja faltava poc perquè les coses canviessin, ja era imminent la possibilitat de retornar. O al revés: la cosa estava del tot perduda, s’havien de quedar per sempre més a Mèxic, perquè el món emprenia amb decisió tendències que els eren contràries. Els dos punts de vista seguien dividint els emigrants, no pas en una simple manera de considerar les coses, sinó oposant-los; molts dels que se’n volien anar, era perquè a Mèxic només vegetaven, no havien aconseguit situar-se tal com Amèrica prometia. Molts dels qui es volien quedar, era perquè a Mèxic les coses els havien anat bé, perquè es consideraven uns triomfadors al respectable estil material de sobreviure.

En Fageda era d’aquests darrers. Sense deixar anar el braç d’en Deltell, preguntava:

—Ja has vist el que ha passat a en Boixens?

En Deltell es deseixia mansament. Mentre s’asseia, en espera del tallat, mostrava interès:

—He sentit dir alguna cosa, però no ho sé ben bé. Què li ha passat?

En Boixens s’havia dedicat durant una colla d’anys a explicar a tothom que «recollia». Estalviava amb un propòsit, volia ajuntar una quantitat —tota la colònia sabia la xifra exacta— que li permetria retornar a Catalunya. «Ja tinc tant», deia. O bé: «Ja només em falta tant». A l’Orfeó se seguia amb interès, gairebé moneda a moneda, el compte de la seva previsora nostàlgia.

Finalment, un dia, en Boixens entrà a l’ONU amb un somriure triomfal. «Ja els tinc!», digué. Quasi brandava la llibreta bancària. Van fer-li, en el mateix Orfeó, un sopar de comiat, i, un dilluns de bon matí, els amics acompanyaren en Boixens a l’aeròdrom. La senyora Boixens, menuda i nerviosa, plorava d’alegria, i el fill del matrimoni, un noi de disset anys que havia nascut a Mèxic, estava una mica esverat, no veia el futur amb la confiada lleugeresa dels seus pares. L’avió emprengué el vol i els de terra es van quedar amb els mocadors a les mans, consirosos i amb una honrada enveja.

—Això és el que jo sabia —completà en Deltell—. Què més ha passat?

En Fageda tornà a agafar el braç del seu company i, abaixant la veu, digué:

—Fa una setmana que els Boixens tornen a ser a Mèxic…

—Però si encara no fa sis mesos que se’n van anar!

—Sí, però han tornat. En Boixens diu que ha tingut un desengany terrible. Va trobar Barcelona petita i resclosida, tot li queia al damunt. La seva família només estava a l’aguait dels diners que havia portat d’Amèrica, s’esforçava a descobrir la quantitat total. En Boixens s’havia acostumat a fer l’aperitiu cada dia i el seu pare el va cridar a banda i li preguntà severament: «Aquestes coses apreneu, a Mèxic?». En una altra ocasió, en Boixens va donar una propina a la dona que li venia el diari i el seu cunyat s’escandalitzà: «Amb aquests aires de nou ric ho espatlleu tot —va dir-li—. Entre vosaltres i els turistes, fareu apujar els preus…».

—Però tot això no té importància —replicà en Deltell—. Són petites topades pròpies de la readaptació.

—No ho creguis. A més, el fill d’en Boixens trobà el país antiquat. No se sabia avenir que encara hi hagi carrers empedrats, les cases li han semblat incòmodes i velles i la gent carregada de romanços, envanida no se sap ben bé per què. Això que encara es mudin per anar al cinema li va fer l’efecte d’un provincianisme deplorable. Ja veuràs: això d’aquí ho critiquem molt, però nosaltres mateixos ens hem airejat, hem après de mirar una mica més enllà. M’entens?

No. En Deltell es negava a entendre-ho, amb la mateixa tossuderia que l’altre posava a fer-li-ho veure. Trobava que en Boixens i el seu fill eren uns ximples. Ah! I també ho era la dona, que, segons semblava, havia tornat esgarrifada per tot de coses insignificants: l’oli d’oliva ja no li agradava (donava, deia, un sabor horrible al menjar), la fruita no tenia el gust d’abans i era caríssima, la gent —la seva mateixa família— estava plena de petites manies i era molt difícil de lligar-hi. S’havia barallat amb la seva germana, perquè aquesta li havia retret el costum de dutxar-se cada dia, com un vici de «dona qualsevol» adquirit en terres d’Amèrica. Ella, la senyora Boixens, li havia contestat que «eren una colla de bruts». No s’havien entès, és clar…

En Fageda era dels qui recollien amb una certa fruïció notícies d’aquella mena, a fi d’acumular raons a favor de la seva decisió de quedar-se a Mèxic. Al costat de les coses en les quals Catalunya, segons ell, quedava endarrera, li plaïa detallar les excel·lències dels països americans, la ràpida creixença de les ciutats, les facilitats per als negocis, l’extrema llibertat, les realitzacions materials espectaculars. Si algú li hagués retret aquesta posició com a falta de patriotisme, en Fageda hauria botat: encapçalava totes les llistes d’ajut o de col·laboració, era dels primers a subscriure’s a qualsevol publicació de l’exili i comprava llibres catalans. Els comprava en un acte conscient i ple de transcendència, d’afirmació ciutadana; els fullejava tots i si no els llegia era ben bé perquè no tenia temps, però s’aprenia els títols de memòria. Tenia tantes coses al cap, que de vegades barrejava noms d’obres i d’autors, atribuïa als uns els llibres dels altres, però ho feia, fins i tot, amb una espurna de vanitat: la feina, el pes del negoci, l’Orfeó… No es podia distreure amb les coses que tenien espera.

—Això ho pots fer tu —deia a en Deltell—, que amb vuit hores d’oficina ja en tens prou. No et pensis: de vegades, us envejo.

En Deltell es veia novament encabit en un plural que aplegava, amb un cert menyspreu, una munió d’obscura gent il·lusa o desorientada. La consciència el feria una mica, perquè ell no fullejava els llibres catalans i ni tan sols els comprava. I no encapçalava llistes de subscripció, ni cantava a la massa coral, ni es movia activament per atendre les necessitats socials de l’Orfeó. Tot es reduïa, cada vegada més, al sol de l’enyorament en el centre del seu petit univers. Si pogués retornar! El dia que tornés a Catalunya… El plom que li llastava l’ànima, tota aquella vida provisional que l’ajupia amb capes i capes d’una xarxa que l’entortolligava i estava a punt d’ofegar-lo, tot allò s’obriria en un esquinç per on podria fugir.

En Fageda l’avorria, però la veritat és que mai no l’havia de suportar gaire. A mig parlar del paorós problema de l’habitació a Barcelona o de l’estat llastimós de les carreteres del litoral fins a la ratlla de Franca, sempre el venia a buscar algú.

—Fageda: el senyor Portolà et vol veure —el senyor Portolà era el president de l’entitat—. No sé quin contracte s’ha de renovar i vol saber si tu faràs de fiador…

Satisfet i fingint un resignat enuig per les molèsties que li ocasionava la seva condició d’«indispensable», en Fageda se n’anava a veure el president. En Deltell respirava.

A mesura que hi acudien els socis, les converses animaven la sala de l’ONU. Davant d’un escaquer, de les fitxes de dòmino o, simplement, de tasses oloroses, els exiliats es lliuraven a l’antic plaer llatí de la paraula canviada entre amics.

En Deltell s’incorporava a un grup d’homes com ell, que no tenien sort. Havien provat el negoci, el cop de daus que a Amèrica decideix la classificació entre triomfadors i derrotats. I tots ells havien anat a parar a la categoria dels fracassats i ofesos, dels ressentits contra la desgràcia perseguidora que els barrava unes portes que als altres, als de l’atzar feliç, els eren obertes de bat a bat. I això que a ells —ho afirmaven amb un aire dolgut— no els movia pas l’interès material, sinó que tan sols desitjaven els diners necessaris per a tornar a Catalunya amb una certa dignitat. A tots els feia por tornar i començar de nou a partir de zero, tots se sentien massa grans per a emprendre una aventura que, amb el pas dels anys, els semblava més arriscada, sense deixar d’atreure’ls.

Esperaven sempre una nova oportunitat que els permetés rescabalar-se del temps perdut. Un d’ells digué:

—El que ens ha passat a nosaltres és que no vam venir aquí a fer diners. Jo em pensava que, a tot estirar, ens estaríem tres o quatre anys a Mèxic. No valia la pena de posar-s’hi! Vegetant i esperant n’hi havia prou. Me n’ha passat de coses a frec de mans! I jo res, vinga llegir el diari. «Ara sí. Ara ja falta poc». Complint i cobrant un sou m’acontentava. Ni tan sols em vaig preocupar d’arreglar la casa i tot era transitori. Encara visc d’aquesta manera en molts aspectes… Però ara m’he decidit, ara que potser he fet tard. He sol·licitat una representació que si me la donen rai!

—De què és la representació?

—D’agulles de teixir.

—No faràs res. ¿Que no veus que no és país per a aquestes coses?

El derrotista que aigualia la fe del futur representant no sabia ben bé com era el país, ni de quina mena d’agulles es tractava. Per a teixir a mà? Per a teixir a màquina? Era igual: estava disposat a afirmar que era un mal assumpte. El seu pessimisme, que l’inclinava a no creure en res, era tan sincer i entusiasta que s’encomanava fàcilment als altres. Va haver-hi un moment de silenci, que trencà en Deltell per parlar de la seva plantació.

—Però home! —saltà el derrotista—. ¿Com és possible que us deixeu entabanar així? Tot el que es pot fer amb els cocos, ja ho han fet els micos, els indis i els comerciants de parla anglesa. No pots pas pretendre que, des de Colom fins ara, t’hagin esperat a tu perquè els expliquis com s’ha de pujar a una palmera. La feina que tindries a enfilar-t’hi!

—No es tracta pas de pujar-hi… —replicà en Deltell tímidament.

—No, és clar! Es tracta que tu els vagis a ensenyar el partit que se’n pot treure. Des del temps de la conquesta que esperen un tipus emprenedor com tu, de la mateixa manera que la gent que necessita agulles de teixir està parada, amb les mans plegades, esperant que aquest obtingui la seva representació i els tregui del compromís…

Quedaren una mica ressentits. En Deltell va pensar que aquell amic seu era exagerat i arbitrari, que enfocava les coses amb un criteri absurd, més desitjós d’ésser mordaç que no pas lògic. Però el cas és que va perdre de cop i volta la il·lusió pels cocos i li quedà un buit interior. Per venjar-se, va preguntar:

—Tu sí que deus conèixer una manera enginyosa de fer diners, oi?

—És clar! —respongué el derrotista—. Només n’hi ha una: deixar-se d’idealismes i de manies i fer préstecs a usura. No és enginyós, no és original, no és net, però és efectiu. I això sí: sempre trobareu gent que us espera perquè li deixeu alguna cosa, és un problema d’abans i de després de la conquesta, un problema universal i etern.

Semblava segur, afirmava amb una abrandada flama als ulls i els va impressionar. De vegades, sentir-se dolent enmig de la desgràcia, atribuir-se a si mateix la capacitat de males accions, fa una grata companyia a l’esperit. D’altra banda, ja sabien que no passaria res, que no farien mal a ningú.

—Aquestes coses es diuen, però entre gent com nosaltres no és costum procedir així.

—Que no? ¿Com et penses que ha fet els diners, en Fageda? ¿Que potser et penses que tot ha sortit de la seva botiga de llanes?

—No m’estranyaria gens. És una botiga acreditada i ven molt.

—Ah, sí? Quantes troques ven cada dia?

—No ho sé. Potser cent…

—Posa-n’hi dues-centes. Suposem que cada troca li deixi vuit pesos…

Es va treure un tros de paper de la butxaca i començà a fer números. Descomptant els dies de festa, li sortí un ingrés mensual de trenta-vuit mil quatre-cents pesos.

—No està malament, eh? —digué en Deltell amb un somriure triomfal—. Així, no té cap necessitat de fer usura…

—Espera’t, espera’t! La botiga té un lloguer de deu mil pesos mensuals. Ja només en queden vint-i-vuit mil quatre-cents.

—Encara està molt bé!

—Però has de descomptar les despeses. Els sous, entre l’administració i la dependència, pugen uns deu mil pesos més. Ens en queden divuit mil quatre-cents…

—Jo els tingués!

—I hisenda? Que no penses en hisenda? Calculo que entre impostos, imprevistos i despeses generals, s’ha de comptar, pel cap baix, amb un trenta per cent sobre la facturació. A veure què ens queda…

Tornava a fer números. «Veus? —deia—, la quantitat total queda reduïda a deu mil set-cents vint pesos. ¿Tu creus que amb això n’hi ha per a tenir una casa a la colònia Anzures, una altra a Cuernavaca i un bungalow a Acapulco? Apa, home, apa!».

—És que tot ho has inflat i desinflat a gust teu. Hi has posat massa dies de festa i estic segur que no paga, ni de bon tros, deu mil pesos de sous.

—Potser no. Però tampoc no ven dues-centes troques diàries!

Discutien, feien números de pobre i els semblava que així s’elevaven fins al món misteriós dels grans negocis. Consumien cafè i tabac amb una mena de placidesa interior, a desgrat de l’aparent excitació. A prop d’ells, dos frenètics jugadors d’escacs feien una partida darrera l’altra, amb una rapidesa obsessionant, que no tenia res a veure amb les regles acadèmiques del joc. Un d’ells es deixava fer, gairebé a cada partida, xecs dobles de rei o reina i s’agafava el cap amb desesperació, posava el crit al cel. «T’aprofites de les meves badades», deia. «Si no badés, ja veuríem si em podries guanyar!». Però l’altre, impassible, agafava la reina adversària per la corona i la deixava despectivament a un costat de l’escaquer. La tombava amb un gest irritant de la mà, per fer evident que era ben morta.

De sobte, en un grup que fins aleshores havia passat desapercebut pel seu silenciós capteniment, va esclatar una discussió sobre el mercat comú europeu. S’alçaven les veus, es veien mans que estiraven mànigues i tothom va girar el cap. Algú estava desesperat perquè, segons deia, l’entrada al Mercat comú seria fatal per a Sabadell. En canvi, el seu contraopinant afirmava que Terrassa estava tranquil·la, que esperava els esdeveniments amb la segura convicció del seu valer. Era una qüestió local que desvetllava passions i la paraula s’acostava al crit, sortien a flor vells ressentiments de festa major.

En aquells moments, en Boixens va fer entrada a l’ONU. Se’l veia una mica acoquinat, abaixava el cap i fumava d’esquitllentes. Feia pensar en els gats que tornen a casa després d’una agitada nit de gener i quasi caminava de puntetes. Va veure el grup d’en Deltell, la reunió «dels qui volien tornar» i, d’una manera instintiva, provà de defugir-lo. Però en Deltell el cridà:

—Home, Boixens! Ens has d’explicar moltes coses…

L’home va seure entre els amics, amb un posat d’apocament. «Què t’ha passat?», li preguntaven tots amb els ulls. I ell apartava la mirada, tenia por d’enfrontar-se al tribunal, però hi ha situacions que no perdonen i s’han d’acceptar tal com es presenten. En Boixens, gairebé amb un fil de veu, digué:

—Ha estat una experiència molt interessant…

Fent el cor fort, mentre remenava el sucre del cafè, afegí amb resolució:

—Tots hauríem de fer un viatge a Catalunya, per treure’ns l’enyorança. És una vacuna excel·lent…

—Que no t’ha agradat? Que «ja no fa per tu?».

En Deltell posà en aquestes darreres paraules tota la reticència possible, amb ganes de ferir.

—No es tracta pas d’agradar o no —respongué en Boixens, disposat a resistir l’escomesa—. És la gent, saps? Ha passat massa temps i ja no lliguem. Era inevitable.

—Però qui ha canviat? Ells o nosaltres?

—Tots una mica. Potser hem canviat més nosaltres. Potser ells s’entesten més a no comprendre-ho. Qui sap! El cas és que la represa de contacte s’assembla més a una topada que no pas a un retrobament. La meva mare, cada vegada que ens vèiem, em feia el retret «que em vestia d’una manera estranya» i mostrava ressentiment contra Amèrica «perquè m’havia fet malbé». Sense dir-ho amb claredat, també feia responsable la meva dona —pobra Carme!—, a la qual no estalviava cap ocasió, a tortes o a dretes, de demostrar-li que els qui veníem de l’altra banda de l’Atlàntic érem atrabiliaris i diferents…

En Deltell va témer que la conversa no es convertís en una ressenya de malentesos familiars i volgué cenyir-la:

—I Barcelona? Com l’has trobada?

—Oh, Barcelona està molt bé… Però no tant com ens pensem. D’una banda creix, però de l’altra està petrificada. La tenen molt bruta. Et recordes del solar del carrer de Pelayo? Encara està igual, amb la seva paret d’anuncis. I la part vella, llevat del barri gòtic, hauria d’anar tota a terra…

—Vaja!

—El paviment de la Rambla és una vergonya i hi ha molts carrers deixats. Però tot això potser no tindria importància, sabeu? El pitjor és l’encartonament dels costums. El meu noi, l’Emili, anava de sorpresa en sorpresa; una nit, sortint del «Coliseum», en arribar a casa del meu germà, ens vingué a obrir el vigilant: encara duen la pica, i l’Emili, a la vista d’un guardià públic armat amb llança, no em deixava viure amb els seus sarcasmes. Ah! I quan va veure el manyoc de claus, aquelles claus grans i pesades, i la candela per pujar l’escala, es va posar a riure…

—Sí, és clar —digué en Deltell en un to mofeta—. El teu noi està acostumat al modernisme delirant dels mariatxis que van a oferir serenata a les somioses senyoretes que els esperen darrera una reixa de ferro forjat. Oi? Latin lover, barrets d’ales amples amb boletes penjades made in Hollywood. Tot això és atòmic, actual, engrescador. El teu noi, davant l’estampa d’un xarro tirant el llaç o tocant la guitarra, deu estar sempre disposat a posar els ulls en blanc. Però, naturalment, un vigilant amb llança l’horroritza…

En Boixens se sentia ferit, volia defensar el seu fill més que no pas Catalunya i la seva capital.

—Mira-t’ho com vulguis i fes-hi tota la broma que et sembli —replicà amb un aire dolgut—. Però vés-hi i ja m’ho sabràs dir. De tant en tant, trobes un cec amb la seva paradeta, una petita vitrina on s’exhibeixen paquets de tabac: «Chesterfield» i «Camel» a pesseta cada cigarret. «Winston», «Pall Mall» i «Reynold», a pesseta vint o a pesseta cinquanta cada unitat. Empleats i dependents es fan la il·lusió de fumar «de pel·lícula» els dies de cobrament, però sempre vigilant-se la llargada del braç i de la màniga, sempre amb una diminuta misèria endreçada i orgullosa. No critico pas que no puguem fer més, sinó l’orgull de defensar aquestes limitacions amb actitud missionera.

En Deltell estava enutjat. Va aixecar-se i encengué un cigarret nerviosament. Sortí al balcó i va alçar els ulls cap al cel, contemplà la volta estrellada i llançà una glopada de fum; per atzar, van formar-se dues anelles, que desaparegueren en la fosca, ondulant graciosament les rodones. L’avinguda del Setze de Setembre era en plena bullícia i el soroll dels tramvies, el xerric de les rodes sobre les vies, es barrejava amb el rondineig dels motors dels cotxes. Se sentien els cops de porta dels autobusos, i fins i tot les veus dels cobradors, apressant els passatgers que pujaven o baixaven, o bé donant ordres als xofers perquè paressin o arrenquessin. Els fars apuntaven un devessall de llum cap al Zócalo, on convergia el trànsit com un torrent de claror. En Deltell deixà vagar la mirada per aquell món estrany: davant seu, a l’altra banda del carrer, un sastre tallava una peça de roba amb unes tisores enormes i al pis del costat (devia ésser en el mateix replà), una mecanògrafa escrivia a màquina amb una displicència que s’ajustava a la lenta tramoia d’aquell escenari nocturn. En Deltell mirà d’esma les cames de l’oficinista, però sense veure-les, perquè no va aturar-s’hi i continuà recorrent cases i finestres, amb una rara ingravidesa de l’esperit. A Setze de Setembre xamfrà Bolívar, en un tercer pis, un dentista s’inclinava sobre el seu pacient, que crispat en la cadira (una cadira monumental, d’un sorprenent goticisme esmaltat) obria la boca per deixar-hi entrar les eines, protegit amb una mena de tovalló que no suggeria gens la plàcida imatge d’un banquet. Al pis de sobre —on un rètol de gas neó anunciava un negoci: «Gestoria, Duanes. Passaports» —un home calb s’abocava a la finestra amb un gran cigar a la boca, tot agafant-se la galta amb una mà, en un gest de calmosa espera.

En Deltell se sentia foraster en el petit món que el voltava, però al mateix temps tot li era estranyament familiar. Avorria i estimava alhora el paisatge urbà de la capital, que era una mica la seva ciutat; prop d’allí, enemiga i tot, hi havia casa seva. Contemplà durant un instant el moviment de cotxes en el gran estacionament del carrer de Bolívar; els automòbils eren col·locats com llibres en una llibreria, a cada un dels pisos, i podia sentir el soroll dels canvis de marxes, en pujar i baixar els vehicles per les rampes. Pensà que en Fageda diria: «Són una colla de bèsties!», potser amb un paradoxal aire d’indulgència, però patint per reflex pel seu últim model americà.

Va donar una darrera xuclada i llençà la punta. «El temps just de fumar un cigarret!», es digué. El temps just, tan sols, de teixir una vegada més la indefensió del seu esperit.

Tornà a entrar. En Boixens havia deixat el grup dels seus amics i feia els seus relats de viatge a gent més ben disposada, a consocis que havien acordat que era preferible quedar-se a Amèrica i que Mèxic era el millor país de la terra. Entre ells, alçava la veu en Carles Ramoneda: «Hi ha molta llana per allà baix… Són una colla de pagesos!». Definia així la situació que explicava en Boixens, en el to triomfal de l’home que ha sabut triar; com a prova del seu mexicanisme, havia posat el nom de Cuauhtemoc al seu fill, i el de Xòtxitl a la seva filla. Cuauhtemoc Ramoneda, Xòtxitl Ramoneda… Li costava un esforç cada vegada que havia de cridar-los, però era una afirmació de voluntat que valia la pena. En veure en Deltell, li digué:

—Ja veus com està la teva Catalunya d’ara, eh? Han de treballar dotze hores diàries i, així i tot, no es poden comprar una «Coca-Cola» cada vegada que tenen set.

Rigué, una mica forçat perquè la frase no donava per més. «Ja te la pots confitar, la Coca-Cola!», remugà en Deltell. I en veu baixa, afegí: «De passada, confita’t el Cuauhtemoc i la Xòtxitl!».

En Deltell sortí a la galeria, malhumorat per totes les coses que es negaven a fer joc amb les seves il·lusions. Sovint, enmig de la gent, se sentia sol, però no es tractava de la sensació de solitud tan corrent en l’home aclaparat pels beneficis de la tècnica moderna, sinó d’una solitud que el feia sentir voltat d’enemics. Això el portava, per un pendent amb bruscos revolts, a considerar-se fracassat. I per al fracàs sempre se li acudia el mateix remei: si pogués fer diners! Estava segur que, si la sort li posava entre mans una oportunitat, ell sabria aprofitar-la; ja veurien que era tan bo com els altres per a «fer l’Amèrica», a condició que la fortuna li somrigués. Encara que fos un mig somriure, una forçada rialleta de la deessa. Ell sabria aprofitar-la.

Va passar per la cantina d’esma, abstret en els seus pensaments, i sentí que el cridaven. L’Enric Solana, acompanyat d’un amic, prenia una cervesa; s’hi acostà i en Solana, a cau d’orella, li digué:

—Ja saps que l’Estrader va deixar una carta?

En Deltell, que per dins encara pensava en el somrís de la fortuna, no entenia ben bé el significat d’aquelles paraules. Una carta?

—Què vols dir? —preguntà amb cara d’estupor—. ¿La carta adreçada al jutge que acostumen a deixar els suïcides?

—No se sap ben bé. Potser és un avís de perill, la denúncia d’una amenaça. O potser no té cap importància. Qui sap! El cas és que la carta, ara, apareix com un misteri.

En Deltell ja no pensava tant en aquell succés del qual s’havia refiat per fugir de la grisa habitud. Pensava en l’amic, el trobava a faltar; però cada vegada estava més convençut del dret dels morts a guardar avarament els seus secrets.

—A qui anava destinada la carta?

En Solana esquivà la mirada, com si hagués de defugir la indiscreta vigilància d’algú.

—És millor no establir deduccions que poden fer mal —digué—. Ja en parlarem una altra estona.

Sí. Ja en parlarien després. No hi havia pressa. De totes maneres, l’Estrader s’esperaria sota terra per tota una eternitat. Per a aquestes coses, sempre quedava temps, el temps llarg i monòton d’uns anys sense estacions, sota un clima de perenne primavera.

En Deltell s’acomiadà dels amics i, en el moment que entrava a l’ascensor, en sortia en Bardés, el qual li va dir de passada:

—Vinc de veure en Mitjans. Acaba de tenir un altre infart.

A desgrat de les frases d’atracció de forasters, del cel lluminós i de la suavitat de la temperatura, l’alta vall seguia cobrant a la colònia el preu elevat d’un aparent benestar físic. Els dos mil quatre-cents metres d’altura de la capital eren una mida i un pes, uns dards invisibles que els ferien de tant en tant, una mica a cegues, com tot el que depèn —només— de la naturalesa. En Deltell sentí una opressió al pit i va posar-s’hi la mà. Es va tranquil·litzar amb un recurs que ja portava vint anys de servei. «Són manies», es digué a si mateix. Però el cert era que feia molt de temps que no podia respirar a fons, que la sensació voluptuosa d’aspirar grans glopades d’aire quedava reduïda a intents trencats per estossecs inoportuns. «No hauries de fumar tant», pensà.

Va comprar bitllets de la rifa a l’ascensorista i se’ls guardà a l’infern de l’americana. Hi havia sorteig cada tres dies, però en Deltell sempre adquiria números que no havien d’entrar a la prova de la fortuna fins al cap d’una setmana. Tenia vuit dies de coll, vuit dies per a acariciar la idea d’un sensacional giravolt de la sort.

Sortí al carrer i, tot caminant, començà a calcular mentalment. Podia treure cent mil pesos; amb el descompte del govern, li’n quedarien vuitanta mil, que al canvi actual es convertirien en unes quatre-centes mil pessetes. En tindria prou per a comprar-se una caseta a prop del mar. O potser a muntanya. Aquest dubte l’amoïnava una mica, però sempre acabava decidint que el millor seria anar a viure a Barcelona. Li havien dit que es podien comprar pisos per cent cinquanta mil pessetes. En tindria prou? El viatge, el pis, la despesa de moblar-lo, la necessitat de reservar una quantitat que li permetés aguantar fins a situar-se… Tingué el neguit d’haver fet curt i gairebé l’aturà la temptació de retrocedir i comprar dos fragments més del mateix bitllet. Ja que hi estava ficat, ¿per què havia d’ajustar-se a un pressupost massa prim? Però es repensà: una distribució assenyada li permetria fer moltes coses. A més, no descartava la possibilitat d’establir un petit negoci que, ben administrat, donaria per a tot. No era pas ambiciós, ell…

De sobte, li va fer un salt el cor. ¿Què en faria de l’Adela? I el Xordi? Donya Xole i el Natxo, els engegaria. Però els altres dos… Sempre s’interposaven entre ell i el vagareig del seu esperit per les zones alades del somni, sempre li aigualien el goig de repartir —allargant-los i fixant-s’hi molt— els diners que, al cap de vuit dies justos, havien d’omplir-li miraculosament les mans.

Ja trobaria una solució. Tenia tota una setmana per a pensar-hi. O potser una colla d’anys. Potser tota la vida, una vida que sentia sovint com una carreta a la qual mai no podia pujar, que estirava, al capdavall d’una corda gruixuda, per treure-la de roderes i pedregars. I el cert era que cada dia estirava la corda més per força, cada vegada tenia més ganes d’asseure’s a la vora del camí.





V


Un raig de sol que es filtrava per la persiana obligà en Deltell a mig obrir els ulls. Feia estona que una mosca tenaç li pessigollejava l’orella i tot de sorolls difusos el mantenien entre el son i el desvetllament. Va estirar el braç d’una manera instintiva i comprovà que l’Adela no era al llit. Quina hora devia ésser? ¿Per què no l’havien cridat? La mandra el tenia presoner i li privava de mirar el rellotge, o almenys li feia ajornar amb un estrany plaer el moment de mirar-lo. Del dubte per l’hora passà al dubte del dia que era. Sentí el so d’uns timbals al carrer i, de sobte, la memòria se li obrí com una cortina: era dia de festa nacional, el vint de novembre. Un dia de festa sencer, que tot just començava, amb el rosari d’hores monòtones i una llarga permanència a casa! Amb un gest de contrarietat, enfonsà el cap en el coixí; el zum-zum de la mosca va posar-lo a l’aguait i es quedà quiet, esperant que l’insecte s’aturés novament damunt l’orella, per la qual semblava tenir predilecció. La mosca acudí a la silenciosa cita i ell li ventà un cop amb la mà, però no va encertar-la; en un sobtat recobrament de la lucidesa, se’n va alegrar. Viva li repugnava, però morta sobre la seva cara, encastada, li hauria fet un fàstic enorme.

Havia passat una mala nit, plena d’interrupcions i de sobresalts. Poc després de ficar-se al llit, el despertà un grup de mariatxis, contractats per algun enamorat. Segurament l’estimada objecte d’aquella cortesia nocturna devia tenir preferència per una melodia, perquè van dedicar gairebé una hora a cantar i a repetir la mateixa cançó, la patètica mort de Rosita Alvírez. Va semblar-li que, més que no pas cantar, cridaven descompassadament, com si pel preu acordat es veiessin obligats a fer un gran soroll i a esvalotar tot el barri. Alguns d’ells —o potser tots— devien haver begut, perquè en els breus intervals entre represa i represa es barallaven a crits. Sentí els cops de finestres que s’obrien i es tancaven, el so de rialles i, sobretot, el falset del galantejador, que amb uns esgarips enervants provava d’assegurar la presa.

Quan se’n van anar els mariatxis, tot retornà a una enganyadora tranquil·litat, i en Deltell es va tapar amb la gira del llençol.

El turmentava un malson. Somiava que l’Estrader el venia a veure a casa, però en comptes de donar al carrer de la República del Salvador, el balcó s’obria a la Diagonal. Era una Diagonal amb canvis notables: en el lloc del monument a Mossèn Cinto, hi havia una de les torres de la Sagrada Família i per l’avinguda es passejaven indis amb sarapes i barrets de palma. L’Estrader es movia amb una angoixosa rigidesa i el seu ull cremat supurava un líquid groguenc que s’escorria per la galta, fins al coll, fins a les solapes de l’americana, i feia una taca a terra que s’estenia sota els seus peus. Volia dir alguna cosa, però no li sortia la veu; duia una carta a la mà dreta i l’assenyalava amb l’altra mà amb una insistència obsessionant. En Deltell estava entestat a fer-lo seure. Li acostava una cadira i li feia pressió sobre les espatlles perquè s’assegués, però l’Estrader semblava de fusta, com si no tingués cap articulació en el seu cos. Oposava una resistència tossuda que irritava en Deltell, cada vegada més decidit —amb la cadira a les mans— a aconseguir el seu propòsit.

Va despertar-lo un gran terrabastall. Saltà del llit esverat, va anar cap al menjador i encengué el llum. Natxo acabava d’entrar al pis a les fosques i havia tombat la tauleta de la ràdio; estava estès a terra, enmig de l’embolic del cordó elèctric, de tapets de plàstic i de flors artificials. Duia una borratxera espessa, que el tenia inconscient; es quedà ajagut com si hagués arribat a port i dormia amb una certa placidesa, aliè al desordre que havia provocat. Tenia una ferida al nas, un nas ample i camús del qual rajava sang. Però no devia sentir cap molèstia, perquè començà a roncar amb un posat de benaurança.

L’Adela també s’havia aixecat i entre ella i el seu marit arrossegaren el xicot fins a l’habitació d’ell i l’acotxaren.

—No li poses res al nas? —preguntà en Deltell.

—Ja s’arreglarà!

Tot seguit, l’Adela tingué un penediment i afegí:

—Val més que el deixem dormir, pobret…

Aleshores, en Xordi es posà a plorar. El nen dormia amb la seva àvia i l’Adela va entrar a la cambra de puntetes; tocà el front del Xordi i va trobar-lo calent. Durant la tarda, el noi s’havia queixat de mal de coll i en aquells moments estava inquiet, somicava amb una veu prima i movia les cames desesperadament.

Donya Xole es regirà en el llit. Sense obrir els ulls, protestà:

—Feu callar aquesta maleïda criatura!

—No es troba bé —respongué l’Adela.

—Doncs que s’esperi, que es rebenti després. Ell i jo no ens podem rebentar alhora. Si no calla, em tornarà l’ofec.

Ho va dir amb un aire d’amenaça, com si els previngués a tots que estava disposada a donar-los una nit memorable. «Com si no ho fos prou!», remugà en Deltell.

—Emporteu-vos-el a la vostra habitació. Jo ja l’aguanto tot el dia. Si el deixeu aquí, l’escanyaré.

En Deltell ja no podia més. Esclatà amb un enfilall d’imprecacions, va cridar sense tenir en compte l’hora ni els veïns, sense la preocupació de triar raons o de revestir-les de polidesa. Això ofengué profundament les dues dones, que d’acord amb la manera d’ésser de la seva raça ho aguantaven tot menys els crits. Haurien tolerat una bufetada, però mai un crit. L’Adela agafà el seu espòs pel braç i va portar-lo al menjador.

—Què vols tu, ara? —li digué—. Demà és festa…

Era un argument sòlid. Com si ho justifiqués tot: l’avalot dels mariatxis, l’ofec de donya Xole, la borratxera de Natxo i les angines del nen. I tot el que pogués venir, encara, perquè l’endemà, de cap a cap de dia, era festa.

—No demà! —tornà a cridar en Deltell—. Avui, avui és festa! Són dos quarts de tres de la matinada!

L’Adela es va tapar les orelles i picà de peus a terra. Li digué que era un ingrat, una expressió que per als mexicans és plena de registres ofensius i que no vol dir, tan sols, falta d’agraïment, sinó tot de coses que s’han de sobreentendre perquè cadascú, d’acord amb la seva sensibilitat, se senti profundament ferit.

—Torna-te’n al llit —prosseguí l’Adela—. Tu, aquí, no hi fas cap falta.

Després de la llarga pràctica, ells dos ja s’entenien. Aquelles paraules significaven que en Deltell no feia falta al menjador, ni al pis, ni al carrer, ni a la ciutat, ni al país… Significava que l’havien rebut cordialment i que ell, l’ingrat, en comptes de passar-se la vida reconegut i submís, encara rondinava. Podia tornar-se’n al llit o a casa seva.

En Deltell optà per tornar-se’n al llit. El cansament, de vegades, pren la forma del menyspreu: no valia la pena de contestar.

Hauria jurat que l’excitació li privaria de dormir, però la son arriba per camins amagats i tan bon punt repenjà el cap sobre el coixí va quedar-se adormit. Tingué la sensació que havia transcorregut un instant, el temps d’una simple capcinada, i el despertà el xerric del somier. L’Adela es reintegrava a la cambra matrimonial sense estalviar sorolls, més aviat exagerant-los, amb cops de calaixos i de portes, llançant les sabates més que no pas deixant-les anar i fent uns sospirs a frec del plany.

Després, altra vegada a les fosques, en Deltell descobrí amb esverament la presència de l’insomni. Hi havia aleshores un gran silenci i tot era en calma menys el seu esperit. Provà el recurs que li servia en altres ocasions: deixar el pensament en blanc o bé ocupar-lo amb idees agradables, quan en trobava alguna. Però la ment li fugia dels espais deserts i anava a poblar les imatges de la seva vigília. I no podia aferrar-se als pensaments alegres, ni tan sols al de la distribució del premi de la rifa; la seva irritació ho dominava tot, reproduïa amb pertinàcia els detalls del seu enuig. S’havia espatllat la ràdio? S’alegrà de sobte imaginant que donya Xole no podria escoltar les novel·les. Això estava bé. En canvi, caldria pagar la reparació i tot tornaria a quedar com abans.

Li vingué set. S’aixecà per anar a la cuina i aprofità l’ocasió per venjar-se: va tombar expressament una cadira. Després, va sacsejar el llit, tot fent veure que ensopegava. L’Adela no es mogué; va fer un garbuix amb els llençols, però no va despertar-se.

A la cuina, en Deltell s’adonà que no tenia set d’aigua sola. Obrí la nevera i no hi havia cap refresc, la qual cosa el va contrariar. No sabia ben bé què volia, estava abaltit i les idees flotaven d’una manera vaga pel seu enteniment. Rebuscà en un armari, va treure un vas, la sucrera, una cullereta, sense cap propòsit concret, amb una gran torpor de moviments. Estigué a punt de tombar l’ampolla de mezcal de donya Xole i va quedar-se una estona contemplant l’etiqueta. De sobte, el dominà una frisança. Va agafar un tornavís llarg, destapà l’ampolla (que era mig plena) i provà de fer sortir el cuc. Ja sabia que era una operació laboriosa, però en aquells moments no tenia pressa; treia la punta de la llengua, com quan posava molta atenció a fer una cosa, i movia el tornavís a poc a poc, amb una certa saviesa. Se li abocà una mica de líquid, però tant li feia, perquè ell no tenia per al mezcal l’amorosa sol·licitud de donya Xole. Creia, amb una pueril exaltació, que en la lluita entre l’home i la bèstia, el primer té sempre molts recursos, sobretot si la bèstia és morta. Tanmateix, havia vist moltes vegades la defensa desesperada de la petita cosa flotant, el seu do d’esquitllar-se, amb unes cabrioles gairebé gracioses. Però en tot allò hi devia haver una bona part de feixuguesa de donya Xole, perquè en Deltell aconseguí el seu objecte més de pressa. Agafà el cuc amb la cullereta i va llençar-lo al forat de l’aigüera.

Va repenjar-se en els fogons, amb la mirada perduda i un somriure beatífic. S’imaginava la cara d’estupor de donya Xole, les càbales que faria en l’esforç d’endevinar què havia passat. De cop, sentí en el rostre la tibantor del seu somriure encantat i això el sorprengué, li produí un gran esbalaïment. ¿A quin punt del seu descens havia arribat? Ja es trobava celebrant el seu triomf sobre una vella asmàtica, després d’un combat a tres quarts de quatre de la matinada, contra un cuc mort. Als seus quaranta-cinc anys, un tornavís ja li semblava una llança, era un pobre cavaller descavalcat, amb un pijama com a armadura i la minúscula lliça d’una nit d’insomni.

Retornà a la cambra deprimit, amb els braços penjim-penjam i arrossegant els peus. Fins i tot havia perdut la il·lusió de molestar l’Adela, i s’acotxà silenciosament.

El raig de sol va despertar-lo. No tenia noció del temps, el record de les hores recents jeia confús i barrejat en el fons del seu cervell, com les peces de fusta desordenades d’un joc d’arquitectura infantil; les havia d’agafar d’una a una i tornar-les a la capsa, procurant que encaixessin. Ah!, sí! El desgavell nocturn, el renou i els incidents, el malson, l’anada a la cuina… Es decidí a mirar l’hora: era un quart i mig de deu. Sentí el redoblar dels timbals al carrer i recobrà la plena consciència.

L’Adela va entrar a l’habitació. Duia una camisa curta, transparent, i en Deltell va mirar-la de reüll; gairebé feia l’esforç, sense adonar-se’n, de sentir-se atret per aquella carn bruna que tenia l’ajuda de la vaporositat del tul. Més que no pas una veritable crida dels sentits, mobilitzava la imaginació per reviure’ls, desitjava el desig, que tenia perdut molt endins del seu ésser. Però ja li era impossible d’allunyar, només a base d’il·lusions, el record d’una realitat decebedora, sempre present i actual. Per a ell, no era veritat que l’odi s’assembli a l’amor, o bé que acabi per transformar-s’hi. El que coneixia era més fort que el que anhelava i allí hi havia la seva dona perquè no ho oblidés: sense arreglar, era encara més insignificant, quasi grotesca, amb els cabells esborrifats i un desmanyotament que la feia moure com si caminés descalça damunt de palets roents. L’estretor de les espatlles aguantava malament els tirants de la camisa, la qual lliscava amb una insistència que, en un altre cos, hauria trobat amable i generosa. Però tot el que mostrava era flàccid o ple d’arestes i en Deltell procurà pensar en altres coses. Es dominà l’impuls de preguntar pel Xordi, perquè, després de tot, aquell era un moment de plàcida neutralitat i no tenia cap interès a començar la jornada.

L’Adela va girar-se de sobte i quasi el sorprengué. Aclucà els ulls, va afluixar tots els músculs del rostre per fingir un son profund, però l’Adela ni se’l va creure ni estava mai gaire disposada a respectar el seu descans.

—Ha vingut don Lupe —digué—. Et vol veure.

Mentre pensava què devia voler don Lupe en aquelles hores, encara es resistia a despertar-se de fet. L’Adela el sacsejà:

—Don Lupe vol parlar amb tu.

Aleshores, no tingué altre remei que fer veure que es deixondia, amb la petita pantomima de recobrar els sentits lentament.

—És aquí? —preguntà amb una veu ensonyada.

—No. Tornarà després.

Allò era contrari als costums de l’impressor. Els matins —i menys en dia de festa—, no els havia visitats mai. Limitava als vespres el seu tracte social i encara de tant en tant, sempre amb prudència i cortesia, sempre per conversar sobre uns temes que s’assemblaven. En Deltell no creia que tingués una pressa especial a explicar-li algun episodi oblidat de la Divisió del Nord, alguna anècdota poc coneguda del general Villa o bé un punt de vista, nou i trepidant, sobre la llibertat dels indis. Don Lupe era un home calmós, a desgrat del seu passat, que es complaïa a esmentar amb un aire de falsa modèstia: «Jo, que Déu em perdoni, dec quatre vides. No parlo pas de la Revolució, que el compte aquell me’l deu portar el diable. Vull dir tres homes que he mort cara a cara, en plets de jo o ells que ni tan sols em donaren temps per a pensar-m’hi». Don Lupe, somiós, deixava vagar la mirada, com si penetrés molt endins dels seus records. En Deltell li havia preguntat, una vegada: «I la quarta vida, don Lupe?». «La quarta vida —respongué— era la de Teresa Toledano, una noia de Cananea. Em vaig encegar. Ara, potser no la mataria…». Don Lupe somrigué, amb indulgència i una ombra de tristesa alhora. Afegí nostàlgicament: «És clar que ara no estic per aquells trots! Són coses d’una joventut apassionada».

El medi i el clima feien que don Lupe expliqués el passat tumultuós sense perdre la bonhomia ni la consideració dels oïdors. I el cert era que ningú no dubtava que don Lupe devia realment la vida de tres homes i la de Teresa Toledano, a part un nombre indeterminat d’anònims desapareguts.

Però en Deltell pensava que l’impressor no havia vingut a veure’l de bon matí per parlar-li de cap d’aquestes coses. Estava intrigat i feia tot de suposicions. Seguia fent-les, encara, sota la dutxa, amb la seva tendència a enfilar-se per les branques de la fantasia.

La família, a la llum del dia, recobrava la normalitat. En Xordi jugava pel menjador, tot llepant una calavera de sucre que li havia guardat donya Xole des del dos de novembre, en previsió d’un empiocament que obligués el nét a quedar-se a casa. El nen duia el coll embolicat amb un mocador i emanava l’olor desagradable d’algun remei casolà. Donya Xole estava molt refeta i en Deltell, amb prou feines per complir, li preguntà com es trobava.

—Una mica millor —respongué ella—. Però el meu mal ve de molt endins. Des del dia que, tot planxant, vaig agafar un aire als ulls i al pulmó, mai més no m’he trobat bé.

El pulmó, en singular, era per a donya Xole una víscera aventurera i difícil de localitzar, la qual, una vegada perduda la salut, podia fiblar en els llocs més insospitats del cos. La senyora s’havia encastat a cada templa la fulla d’una planta que devia tenir rares virtuts, perquè hi recorria així que es trobava malament. En un to planyívol, s’excusà:

—Avui, senyor Joan, em permetrà que no l’acompanyi a esmorzar. M’he fet una tisana i miraré d’arribar a migdia sense carregar-me l’estómac.

En Deltell va haver de fer un esforç per no mostrar-se agraïdíssim. Escabellada, amb les fulles enganxades a les temples i el cigar mig abandonat en una comissura dels llavis, donya Xole tenia mal aspecte com a company de taula.

L’Adela havia perdut alguna eina d’arrissar i, després de l’etapa inicial de buscar-la amb serenitat, es lliurà a la desesperació. Obria calaixos i llençava el contingut a terra, sense deixar de proferir acusacions i amenaces. Estava segura de l’existència d’un complot per amagar-li les coses i per a ella era clar que el conspirador principal era el seu marit. Encara no havia arribat al retret directe, però llançava mirades amb ganes de fer mal i no estalviava les imprecacions en veu baixa.

—No en faci cas, senyor Joan —digué donya Xole—. Ja sap que això li passa sempre que ha dormit malament.

Tot seguit, suplicà:

—Oi que mirarà d’arreglar-me la ràdio?

—Després, després…

Es recordà de Natxo:

—Com està Natxo?

—Encara dorm, pobret. «Això» el trastorna molt. És igual que el seu pare, l’innocent…

En Deltell pensava que després d’esmorzar aniria a comprar el diari i parlaria amb don Lupe. Però en aquell moment van trucar a la porta i entrà l’impressor. L’home era amic de la cerimònia i de les bones formes. No emprenia mai un tema principal de bones a primeres i li semblava convenient començar les converses a base de circumloquis, o donant voltes pel camp de la meteorologia.

—Vostè dirà per què som bons, don Lupe…

Mentre deia aquestes paraules, en Deltell li oferí una cadira. Tenia l’esperança d’evitar que es dispersés, però els preàmbuls eren indispensables, i aquell dia l’impressor parla de la particularitat, realment notable, de la ferida que havia rebut en el curs de l’atac a Columbus. Un funcionari de correus li havia disparat un tret gairebé a frec de roba. «Maleït gringo!», digué don Lupe amb una placidesa plena de comprensió. «Jo també vaig disparar de prop, amb més encert: l’home caigué desllorigat, però tingué temps de mirar-me amb uns grans ulls estupefactes».

Explicà que la ferida aquella era diferent de les altres, les quals només li feien mal en els canvis de temps. Una d’elles, la de Zacatecas, detectava la pluja amb vint-i-quatre hores d’anticipació, a base d’unes punxades puntuals molt doloroses. Per això temia don Lupe la temporada d’aigües. En canvi, la cicatriu de Columbus li feia mal vint-i-quatre hores després d’haver menjat barbacoa.

—És curiós, eh? Vint-i-quatre hores abans, vint-i-quatre hores després. Com rellotges!

En Deltell estava impacient. No podia creure que l’impressor hagués començat tan aviat un dia de festa per explicar coses que, en aquells moments, li semblaven molt banals. Però tot havia de venir a passos comptats i don Lupe no deixava mai que la pressa modifiqués el seu concepte de la bona educació. Encara tingué temps de ponderar, amb un respecte amarat de reminiscències, el prodigiós coneixement de l’arma d’artilleria que havia tingut el general Felipe Angeles.

—Tot això és la pols d’aquell fang. No els vull pas amoïnar parlant d’aigua passada. En realitat, senyor Joan, he vingut a proposar-li un negoci que em penso que li ha d’interessar…

En sentir la paraula «negoci», donya Xole va aixecar-se per anar a la cuina, a buscar tres vasos i l’ampolla de mezcal. No era interessada, però els homes es posaven transcendents i ella volia servir-los. Va contemplar l’ampolla a contraclaror, amb cara de sorpresa, i donà una inútil mirada circular a terra, com si hagués perdut alguna cosa. Però es dominà i va servir la beguda polidament.

L’impressor prosseguí:

—El meu compare Rafael Trejo té un taller de litografia molt acreditat. Rafael, el vaig conèixer quan ell era l’encarregat d’imprimir els bitllets de banc de la Divisió del Nord i jo no passava de ser un simple sergent. Ell era un personatge: disposava de tot un vagó en el tren del general Villa i ens seguia amunt i avall amb les seves premses, sempre atrafegat amb el problema de trobar paper. Feia uns bitllets molt bonics, que sovint havíem de fer passar a punta de pistola. Quins temps! A Rafael, li vaig ser simpàtic de seguida; va encomanar-me el gust per les arts gràfiques i puc dir que li dec el que sóc. Al final de la Revolució, el meu compare havia fet estalvis i va posar una petita impremta a Monclova; al cap de cinc anys, es traslladà a la capital i aquí va muntar el negoci de litografia que és el motiu de la meva visita. Rafael Trejo ha viscut molt bé durant tots aquests anys, ha prosperat perquè el negoci és bo. Però ara ha arribat a una cruïlla de la seva vida. És un home d’ideals i es vol desentendre de tot el que representi massa subjecció a les coses d’aquest món. Busca algú que es faci càrrec del taller i si no el ven és perquè estima paternalment els seus obrers i li sabria greu que anessin a parar en mans de segons qui. ¿Ja m’entén, oi, senyor Joan? El que ell vol és trobar una persona de confiança, una mena de germà —són paraules seves— que pràcticament serà l’amo. Jo, senyor Joan, he pensat en vostè…

—I per què no ho agafa vostè, don Lupe? —digué en Deltell, tot emocionat.

—Nooo! Jo sóc home de poc soroll. Ja tinc el meu camí, m’agrada llaurar sempre en el mateix solc. El meu compare m’ho va proposar, però vaig explicar-li els meus motius i se’n va fer càrrec. En canvi, trobà excel·lent la candidatura de vostè, així que vaig esmentar-lo…

En Deltell procurà dominar l’agitació interior. Per fi, Amèrica trucava a la seva porta! Se li desbordà la imaginació, que galopava més de pressa que l’enteniment, i es veia voltat de màquines i de col·laboradors fraternals, que l’ajudaven a rescabalar-se del temps perdut. Però calia dissimular i seguir les regles de la conversa:

—Jo, don Lupe, no tinc diners…

—Els diners no figuren per res en aquest assumpte. El meu compare (això m’ho va dir d’entrada) tampoc no hi posarà ni un cèntim. Ell es limita a lliurar un taller a punt, sense problemes, i l’altre haurà de treballar i empaitar la feina. La resta són petits detalls que ja s’aclariran parlant-ne bonament. La qüestió és saber si vostè hi està interessat.

—En principi, em sembla que sí. Però hauria de veure el senyor Trejo, puntualitzar… Em ve de nou i no puc prendre una decisió sense conèixer tots els aspectes de la proposició.

—És clar, és clar! Ja ho havíem pensat així. Jo els puc posar en contacte i vostès ja s’arreglaran. El cas és que hem d’actuar de seguida, perquè el meu compare, que habitualment és un home tranquil i ponderat, té rauxes sobtades i aleshores se l’ha d’agafar al vol. Penso que s’haurien de veure demà mateix. Cregui’m, senyor Joan: no s’ho deixi perdre.

Van quedar que l’endemà, cap al tard, don Lupe acompanyaria en Deltell per presentar-li el compare Rafael.

—Quanta molèstia es pren, don Lupe!

—Ho faig molt de gust. El que desitjo és que s’arreglin. Estic segur que hi guanyaran tots dos…

Després d’unes quantes frases rituals de fi de conversa, don Lupe s’acomiadà.

L’Adela, en les seves anades i vingudes entre el menjador, els dormitoris i la cuina, havia sentit paraules aïllades.

—Què volia? —va preguntar.

Anava a contestar-li en Deltell, però s’avançà donya Xole:

—Ha vingut a proposar un negoci molt bo al teu marit. Volen donar-li una fàbrica de franc, amb tot de màquines i d’obrers…

A l’Adela, només se li va ocórrer que allò seria una excel·lent oportunitat per a oferir una bona col·locació a Natxo. No li agradava la feina que tenia; el sou era insuficient i el xicot estava voltat de males companyies. En Deltell no tingué temps de formular objeccions, perquè l’Adela es va despreocupar sobtadament de l’afer. Tenia l’actitud deliberada de tractar amb menyspreu tot el que es referia a les activitats del seu marit; retornà a la dèria del pentinat, però abans de girar l’esquena digué:

—Ja veus la diferència. Els teus catalans no t’han regalat mai res.

En Deltell sentia una generosa eufòria i la fletxa va passar sense ferir-lo. Tenia els ulls ben oberts, però mirava cap endins. Es veia a si mateix voltat de treballadors amb granotes blanques, vigilant unes premses de les quals sortien bells impresos de colors. Sotmetia el pensament a ràpides mutacions: «No. El blanc és poc sofert. Les granotes hauran de ser grises». Això sí: cada obrer portaria un emblema o inscripció. «Litografia Tre-Dell». O millor, encara: «Trejo & Deltell». Amb el temps, arribaria a ésser «Deltell» a seques. Es lliurava a una feina mental que li plaïa molt.

Donya Xole mirava i remirava el mezcal de besllum. No se’n sabia avenir. Inicià l’etapa de descobrir el culpable, que per a ella només podia ésser un:

—Que has tocat l’ampolla de l’àvia, Xordi?

El nen s’arronsà d’espatlles, sense alçar la cara del joc que l’atreia.

—Has d’haver estat tu —insistí donya Xole—. Ets un malagraït, un judes. Mira: si em dius la veritat, et regalaré una cosa. Si no, un gat se’t menjarà la llengua.

En Xordi cridà:

—Mami! L’avieta m’està molestant.

L’Adela hi acudí, malhumorada:

—Què passa, ara?

—El teu fill m’ha fet una maldat i només vull que ho confessi. Aquí no m’estima ningú!

—Jo no he tocat res. Dic la veritat i ara m’ha de regalar la cosa!

En Xordi tingué un d’aquests fugaços aferraments a la legalitat propis de les criatures. Clamava justícia, estirant les faldilles de donya Xole:

—Què em regalaràs, eh?

—Vés-te’n, ingrat! —contestà l’àvia—. Acabaràs a la presó!

L’Adela contemplava l’escena amb una certa indiferència. En canvi, en Deltell —que després de la visita de l’impressor se sentia inclinat a una bondadosa comprensió—, tenia remordiments. En un intent poc meditat de salvar el que pogués, digué:

—Potser ho ha fet Natxo…

—Natxo? El mezcal és l’única beguda que no li agrada. Per això la tinc a casa!

L’Adela s’enfurí:

—Tu saps que ni tan sols va entrar a la cuina. El que passa és que li tens mania. No el pots veure. No pots veure ningú d’aquí ni saps agrair el pa que menges…

Les dues dones van emprendre una apassionada defensa de Natxo, que brillà de sobte com una ànima incompresa.

En Xordi es va posar a plorar.

—Per què no te l’emportes a donar un tomb, eh? —preguntà l’Adela al seu marit—. En comptes de martiritzar-me, et podries ocupar una mica més del teu fill.

Això, un altre dia qualsevol, hauria estat el començament d’una discussió llarga i pesada. Però en Deltell s’inclinava a considerar el costat favorable de la vida i no se li va ocórrer emparar-se en les angines del nen.

—Vesteix-lo —digué—. Anirem al Zócalo a veure la desfilada.

Va afaitar-se, i després es preparà ell mateix l’esmorzar. Tot anava en doina, més que de costum, però ell ni tan sols s’hi fixava; tenia el cap lluny d’allí, en un món de premses i de paper imprès. El seu esperit vagava per un taller ideal ple de prosperitat.

En Xordi ja estava a punt. Tenia una figura una mica ridícula, amb un jersei malgirbat i uns pantalons balders. Duia els cabells crespats, amb un aclariment que s’esfumava a banda i banda de la clenxa. La seva mare, de tan en tan, li hi posava aigua oxigenada, perquè es veiés que era fill de la güera.

En Deltell va agafar la mà del nen i sortiren a l’escala. Mentre baixaven, en Xordi es volgué assegurar:

—¿Em compraràs tu el regal que m’ha promès l’àvia?

—Sí.

—Què serà, eh? Una bicicleta? ¿Un tren elèctric?

—Avui, les botigues són tancades —es defensà en Deltell—. Però ja trobarem alguna cosa…

Pensava sortir-se’n amb una trompeta de plàstic, comprada a qualsevol venedor ambulant.

—Però que no sigui una trompeta, eh? —digué en Xordi, amb una lucidesa miraculosa.

Va donar-li una estrebada i sortiren al carrer. Les voreres eren plenes de gent que es dirigia calmosament cap al Zócalo; en Deltell mirà els rostres obscurs amb simpatia, procurant posar-los sota la seva nova llum. El cert era que no sempre havia estat just. Els indis, sobretot, eren víctimes d’una incomprensió irritant, no es valorava prou la seva traça manual, el seu innat bon gust, la seva callada i coratjosa capacitat de sofriment.

«Tot consisteix a saber-los tractar de la manera adequada», pensà. I va completar la seva reflexió: «Aquesta vegada, jo en sabré. M’ajudaran, els faré veure que hi hem de posar el coll pel bé de tots».

Sense adonar-se’n, havia baixat al centre de la calçada, gairebé arrossegant el Xordi, i va haver de tornar a la vorera, perquè s’acostava una columna marcial. Obrers amb granotes i gorres militars s’esforçaven a marcar el pas, amb un posat transcendental. Portaven una pancarta: «Els Enllustradors i Similars del Districte Federal al costat de la Revolució. Som amb tu, Senyor President!».

Vuit timbalers precedien la columna. De sobte, van alçar les baquetes i redoblaren amb un gran estrèpit.

En Deltell es va emocionar. Li costà un esforç inconscient, va haver de barrejar tot de sentiments que no tenien res a veure amb la solemnitat de la celebració, però el cas és que reeixí a emocionar-se.





VI


L’endemà fou per a en Deltell un dia llarg, les hores del qual van transcórrer lentament. Tingué una jornada espessa a l’editorial i va equivocar una feina, perquè només pensava en l’entrevista que havia de tenir amb el misteriós litògraf que volia regalar-li un taller.

En va parlar als seus companys, tant per saber què en pensaven com per recrear-se amb una presumpció quasi infantil.

—Això és millor que els cocoters —comentà en Solana—. Fa més per tu.

Però no tots estaven disposats a animar-lo. Un dels companys li digué:

—Ja veuràs com no et donaran res a canvi de res. Alguna cosa sortirà…

Però ¿quina trampa podien parar-li, a ell, que tenia tan poc per perdre? No hi trobava sentit. Si es tractés d’un engany, haurien buscat algú amb més possibilitats d’explotació. En Solana també ho creia així i va fer retrets al company desconfiat:

—A vosaltres us passa que, de tant rondinar del país, ja no el podeu judicar a dretes. Aquí, estan al començament de moltes coses, i això, que té inconvenients, té també els avantatges de la puresa una mica primitiva dels principis. En aquestes latituds ésser europeu és una carrera. A mi em sembla que aquest senyor que vol posar el taller en mans d’en Deltell sap el que es fa; en Deltell empaitarà la feina amb aquesta vocació de cremar-nos que tenim tots nosaltres i li portarà a casa el que ell no es veu en cor —o no té ganes— de buscar. Trobo que es tracta d’un home llest: aquí, per a un negoci d’arts gràfiques, cercar la col·laboració d’un refugiat és un encert, sobretot si està connectat amb empreses editorials.

En Solana va fer una petita pausa. Tot seguit, preguntà a en Deltell:

—N’has parlat amb el senyor Bau-Gomar?

No. De fet, en Deltell no havia tingut temps de parlar-ne amb ningú més. Però ja hi pensava: el senyor Bau-Gomar era el gerent de la CEA i sempre es queixava de les litografies, per la irresponsabilitat en els terminis de lliurament dels encàrrecs o per la poca qualitat dels treballs.

—Potser serà millor parlar-li després, quan pugui fer-ho d’una manera més concreta —respongué.

—Qui sap! Ell et pot orientar, precisament ara, abans de l’entrevista que tindràs amb el teu futur soci. Si molt convé, et donarà elements per a aportar a la conversa i podràs assistir-hi una mica més armat.

En Deltell, que es moria de ganes d’explicar a tothom la crida de la fortuna, tingué el desfici de veure el gerent de seguida. Amb l’excusa de justificar-se per l’error que havia comès en la feina, va entrar al despatx de la gerència, una gran peça moblada amb una discreta modernitat, on tot suggeria eficàcia i bon ordre; en Deltell sempre hi entrava amb una certa timidesa, gairebé de puntetes.

El senyor Bau-Gomar era català, també refugiat, però de més altes jerarquies. Havia ocupat càrrecs importants durant la República i tenia un gran prestigi, que no alterava gens la seva senzillesa. Tenia el do de concretar. Les excuses després de qualsevol falta el fatigaven, i l’única cosa que li interessava dels errors comesos era corregir-los de seguida i procurar que no es repetissin. Defugia sempre l’establiment de culpabilitats, de manera que la fase inicial de la conversa fou molt curta. Però en Deltell afegí:

—Volia parlar-li d’una altra cosa.

I aleshores, embarbussant-se una mica perquè el seu interlocutor no era home per a emocionar-se amb prodigis, va parlar de don Lupe i de la seva extraordinària proposició.

El senyor Bau-Gomar somrigué. Tenia el costum de mirar amb fixesa, com si volgués penetrar el pensament més que no pas la paraula. Després d’escoltar, reflexionava un instant i deia la seva opinió amb una sincera rectitud, procurant no ferir, però sense estalviar la veritat tal com ell la veia.

—En aquest país —digué—, hi ha molta fantasia i vostè també té la seva. No és pas que això sigui un defecte, però s’ha de vigilar. Aquí, moltes coses no passen de l’abrandament de la conversa. Però sempre hi ha algú que busca que els altres li facin la feina, i això, de vegades, ens sembla una gran oportunitat. I com que, sigui com sigui, la feina s’ha de fer, ja és bona cosa que l’acceptem amb il·lusió, convençuts de la nostra sort. Potser sí. En cas afirmatiu, tot dependrà del grau de responsabilitat que vostè tingui i de l’equip disponible. Si s’entenen, m’agradaria fer una visita al taller. I si aconsegueix fer rutllar les coses tal com ara se les imagina, la CEA el pot ajudar molt.

En Deltell estava radiant d’alegria. Ja s’aixecava per anar-se’n, balbucejant paraules d’agraïment, quan el senyor Bau-Gomar li digué:

—Si s’arreglen i es fa càrrec del taller, ¿deixarà l’editorial?

En això no hi havia pensat. Tot depenia dels tractes. Però ja sabia per endavant que el senyor Trejo no hi posaria diners, i les seves pròpies possibilitats de resistència eren escasses. Amb una veu quasi suplicant, va respondre:

—M’aniria molt bé que la CEA em donés feina per a fer a casa. Ja trobaria la manera de dedicar-hi les hores necessàries.

—Està bé. No crec que hi hagi cap dificultat. Li desitjo un bon encert, Deltell. Sobretot, procuri tocar de peus a terra…

Sortí del despatx del gerent amb el cap flotant en una regió de núvols rosats i els peus molt lluny de terra. Era la seva gran oportunitat! Tot se li aplanava, com passa en els moments estel·lars, tot semblava venir-li de cara. Li vingué aleshores el rosec de témer que el filantròpic industrial no es desdigués a darrera hora i així, entre un optimisme desbordant i unes caigudes depressives durant les quals veia sorgir altres candidats que podien oferir més garanties al desconegut benefactor, en Deltell va arribar al vespre trasbalsat per tot d’emocions contradictòries.

A l’hora convinguda, don Lupe l’esperava a la porta de la seva impremta. L’home s’havia mudat a la seva manera, amb una indumentària mig d’obrer mig de burgès modest, amb detalls que ell creia que ressaltaven la seva dignitat i que només reservava per a les ocasions solemnes.

Van agafar un taxi. En Deltell es regirava en el seient i es passava sovint la mà pel cap.

—No estigui nerviós, senyor Deltell —va dir-li don Lupe—. Li recomano que no es posi difícil. No demani gaires detalls. El meu compare és una persona molt decent, però ja vaig explicar-li que se l’ha d’enxampar de passada. Quan té una rauxa bona, cal aprofitar-la i no esperar que li’n vingui una de dolenta. Ja veurà que és molt interpretat, un veritable idealista; però no l’exciti, no el contradigui. Després, vostè ja farà el que li sembli.

En Deltell s’imaginava un taller amb les parets recobertes de rajoles blanques, il·luminat amb tubs fluorescents, i unes màquines empavonades per les quals passaven muntanyes de paper. Els obrers, en aquella figuració, eren tan idealistes com el compare Trejo i feinejaven incansablement.

La litografia era al carrer de Balderas, entre Article 123 i Victòria. El taxi es va parar enfront d’una vella construcció d’una sola planta, on hi havia comerços insignificants i l’entrada, ampla i fosca, d’un garatge.

—És aquí —digué don Lupe.

I va empènyer en Deltell cap a l’interior d’un establiment pintoresc, la façana del qual era plena de rètols, amb lletres blanques sobre fons vermell: «Còpies fotostàtiques en un minut. Credencials, documents, títols, certificats, etc., etc., mentre vostè s’espera. Netedat i rapidesa. Ofici, vuit pesos. Carta, cinc pesos». En Deltell no tingué temps de llegir res més; es va trobar de sobte en un passadís molt estret, davant d’un taulell ple d’objectes heterogenis. Pertot arreu, al sostre, a les parets, en el taulell mateix, hi havia monedes d’or pintades, bosses plenes amb el signe dels diners i feixos de bitllets de banc. En els feixos de bitllets, l’artista anònim hi havia dibuixat unes ales i, en general, els diners flotaven sobre un fons celeste, causaven una sensació de volatilitat on s’endevinava un intent de filosofia mural. O potser expressaven la nostàlgia de l’antic fabricant de moneda del Centaure del nord, que volia recordar en la decoració el seu passat gloriós.

Tot plegat semblava l’entrada d’una barraca de la fira, una instal·lació bigarrada per a exhibir pels pobles algun fenomen de la naturalesa.

Darrera el taulell, vestida amb una bata blava, hi havia una dona alta i grossa, amb un rostre infantil que contrastava amb la seva corpulència. Don Lupe va saludar-la amb una gran cortesia:

—Com està, Nena? Sempre tan enfeinada!

—Doncs què podem fer, don Lupe?

La Nena tenia una veu prima, gairebé de falset, i parlava en un to de criatura aviciada. Devia tenir uns trenta-cinc anys i els aparentava honradament, però la seva cara, els seus ulls una mica tristos —que miraven amb un aire d’estupefacció— i una mena de fragilitat oposada a les seves dimensions feien pensar en una indefensió infantil.

Don Lupe digué:

—He vingut a presentar-los el senyor Joan Deltell, un cavaller de la Mare Pàtria…

La Nena va allargar una mà tova, desmaiada, i després de les frases convencionals preguntà:

—Fa poc que ha arribat a Mèxic?

—No, no! —s’avançà don Lupe—. El senyor Deltell és dels qui vingueren després.

Amb aquest eufemisme, don Lupe evità de pronunciar el mot «refugiat», que els mexicans només utilitzen quan volen ofendre. Tot seguit, ell i la Nena es lliuraren als circumloquis de la bona educació, per no entrar bruscament a la conversa principal. Van esmentar un amic comú que tenien a Guanajuato, un avicultor afeixugat pel reuma; s’embrancaren parlant de remeis, tots a base d’herbes, i finalment, després d’una interrupció motivada per un client que havia entrat a encarregar còpies fotostàtiques, don Lupe preguntà:

—Que hi ha el meu compare? El voldríem veure…

La Nena va desaparèixer darrera d’una cortina de drap vermell i tornà al cap d’un moment, acompanyada d’un home baix i gros, gairebé rodó, que respirava amb una visible dificultat. En Deltell pensà que era un prodigi que es pogués cordar el coll de la camisa i fer-se el nus de la corbata, perquè el seu cap s’unia directament a les espatlles i un enorme sotabarba que començava en el llavi inferior donava a la seva cara una continuïtat que només interrompia la corba del ventre. Ell i don Lupe es van abraçar, tot donant-se uns cops molt forts a l’esquena. Don Lupe s’havia d’ajupir una mica, però això no disminuïa el seu entusiasme i els cops ressonaven per tot l’establiment. De l’americana de don Lupe, va alçar-se un núvol de pols.

—Aquí, el senyor del qual et vaig parlar —digué l’impressor—. És una persona finíssima, un veritable intel·lectual.

El compare Rafael va donar a en Deltell una mirada d’indi murri, que tingué per un instant una duresa angoixosa. Per un moment, tan sols: després, tota l’expressió es va distendre i un ample somriure s’obrí pas entre les galtes.

—Rafael Trejo Basave —recità a manera de presentació—, per a tot el que vulgui manar.

Encaixà amb una cordialitat afectada. Després, es va agafar les mans i les deixà en repòs sobre el ventre, en una actitud de dona gràvida. La Nena els contemplava tots amb un encantament carregat de placidesa.

En Deltell coneixia prou bé la gent del país per a saber que no abordarien de seguida l’objecte de la visita. En realitat, rumiaven una volta, buscaven un motiu que servís de coixí. Don Lupe fou el més hàbil i es referí a la plaga que delmava el bestiar de Sonora, on el compare Rafael tenia un parent.

—El teu cosí es deu haver perjudicat, oi?

—No! Ja no fa de ramader. Ara es dedica a negocis de frontera. Li va molt millor…

Van somriure tots, com si sabessin molt bé de què anava. S’estengueren parlant de la frontera, com d’una vasta ratlla plena de possibilitats, fins que una altra pausa els va invitar al canvi de conversa. «Ara sí», pensà en Deltell:

—Vaig explicar el teu propòsit al senyor Deltell. L’he portat per veure si podeu arribar a un acord. Jo us deixaré, perquè aquestes coses són entre vosaltres dos i, a més, tinc feina: demà al matí he de lliurar cinquanta participacions de casament.

Ell compare Rafael proposà d’anar a la cantina, perquè no els distraguessin les entrades i sortides dels clients. En Deltell estava desconcertat; hauria volgut veure el taller abans de parlar de res. De l’altra banda de la cortina, arribava el soroll d’una premsa i, a intervals, se sentia el cop sec d’una guillotina. Li semblà indelicat precipitar el ritme que el personatge principal volgués donar a l’entrevista i seguí dòcilment els seus acompanyants. Es volia acomiadar de la Nena, però el senyor Trejo l’agafà pel braç:

—Ja tornarem després. Li vull ensenyar el taller… Però de primer em sembla millor parlar una mica. De la conversa en surt la llum…

El senyor Trejo era ampul·lós i, de tant en tant, feia ús de sentències. Al carrer, insistí perquè don Lupe els acompanyés a prendre una copa i don Lupe refusà amablement. Devia ser de debò que tenia feina, o potser la seva era una sincera discreció; el cas és que els deixà, tot fent vots perquè arribessin a un bon acord.

Entraren en una cantina propera, del mateix carrer. En Deltell no es podia explicar la preferència dels mexicans per resoldre els negocis en aquella mena de locals, on l’aïllament és quasi impossible; la disposició recordava la d’un saloon de l’oest americà, però sense cap preocupació decorativa o sumptuària. La part frontal del taulell estava coberta de rajola blanca esmaltada, amb un canal de desguàs a la part inferior, perquè servís d’urinari. Al mig de la cantina hi havia tres o quatre taules, gairebé sempre buides, perquè els clients tenien predilecció pels compartiments adossats a les parets i separats amb envans de fusta baixos. Aquesta separació evitava a mitges la promiscuïtat, i el recolliment era del tot il·lusori. Tanmateix, el senyor Trejo en va triar un:

—Aquí estarem bé. Què voldrà prendre?

En Deltell tenia la boca seca i respongué que li vindria de gust un refresc qualsevol.

—No el demani pas! —replicà el senyor Trejo amb un gest d’horror—. Cridaríem l’atenció i potser ens molestarien. Deixi’m fer a mi…

Va alçar la mà i acudí un mosso.

—Porta’ns dos submarins, Panxo. Ja saps com els vull.

El trasbals d’anar del taller a la cantina, l’haver traginat tot el seu greix durant mitja travessia, havia accentuat l’ofec del litògraf, que provava de refer-se mantenint un silenci sense deixar de somriure.

—¿No és massa fort això que ha demanat, senyor Trejo? —preguntà en Deltell—. No estic acostumat a beure.

L’home gros va fer un gest ambigu, però amb l’expressió volgué donar a entendre que la cosa no tenia importància. De moment, el preocupava més recobrar la normalitat de la seva respiració perquè —segons va dir— no podia parlar de gust quan tenia els pulmons «agitats».

El mosso va portar dos bocs de cervesa clara i dos vasos de tequila. En Deltell va veure amb estupefacció com el senyor Trejo agafava el vas i el deixava anar, vidre i líquid alhora, a dins del boc. Vacil·là un moment, però com que tenia set, va agafar la nansa del boc; el senyor Trejo va aturar-li el brac:

—No, així no. Faci la barreja.

—És que…

—Cregui’m. Ja m’ho sabrà dir!

Sense convenciment, però amb una disciplina destinada a complaure, anava a abocar el tequila a dins de la cervesa; el senyor Trejo l’aturà novament. Ell mateix va agafar el vas i el submergí en el boc.

—Sembla mentida, eh? Què hi pot fer el vidre? Doncs és diferent: té un altre sabor, una altra gràcia…

En Deltell s’havia adonat de l’entelament del vas. Sabia com els rentaven sota el taulell, una mica d’amagat: se sentia el raig de l’aixeta i es veia el moviment del cantiner, però sempre quedava el dubte de si el vas havia coincidit amb l’aigua. Després, eixugaven els gots amb un drap grisenc i els omplien de seguida, amb un gran professionalisme.

El terra de la cantina era ple de serradures. Es tractava d’una higiene a base de capes d’absorció, que no aconseguia dissimular les olors, que eren insidioses, variades, pròpies de l’ambient de masculinitat exigit pels assidus. A les cantines, no hi poden entrar les dones, els enllustradors, els venedors ambulants ni els militars uniformats, perquè res no torbi la pau dels bevedors. En Deltell estava una mica inquiet; davant del taulell, hi havia dos ciutadans que es jugaven les copes als daus: tan aviat tenien a les mans els vasos com el gobelet de cuir i les rondes no cessaven. Un d’ells començà a mirar en Deltell; intuïa que era un sobrevingut i no es volia perdre qualsevol conculcació dels ritus o de les normes, disposat a intervenir-hi.

El senyor Trejo va alçar el boc, amb una certa solemnitat:

—Salut!

—Salut! —correspongué en Deltell, amb la veu trencada per un gall inoportú. Va beure tot dissimulant les seves aprensions; la mescla li va semblar horrible i la set l’havia abandonat sobtadament, però va fer el cor fort.

Aleshores, ja podia començar la conversa.

—Suposo que el meu compare ja li ha explicat els antecedents —digué el litògraf—. Jo he viscut molt. Molt!

El senyor Trejo deixà vagar somiosament la mirada i prosseguí:

—Però ara he arribat a terme. Pertanyo a l’Associació de la Vida Impersonal. N’ha sentit parlar?

—No.

—És molt interessant, el millor camí per a arribar a l’oasi després d’una llarga caminada pel desert. Ens eduquem per desprendre’ns del pes terrenal i posar l’esperit sobre la carn, tot canviant la posició normal d’aquestes envoltures. Potser no ho sembla, però jo ja ho he aconseguit: tinc una caseta a Tacubaya, el taller i catorze fills, els quals m’han estat donats per tres senyores, totes submises i decents. He tingut molta sort. Amb els fills sempre s’està sotmès als atzars de la naturalesa humana, però no em puc queixar. El que vull explicar-li és que si ara entrava a la cantina un empleat meu i em deia que la casa de Tacubaya s’ha enfonsat, que el taller està cremant, que els catorze fills han mort víctimes d’una plaga i que les tres senyores han fugit en companyia d’amics meus, em quedaria exactament tal com em veu ara, sense que ni un sol múscul de la cara em canviés l’expressió. En aquestes circumstàncies, què em pot importar el taller?

—No res, és clar. Imagini’s!

—El volia vendre, però això no ho puc fer. Els obrers em consideren com un pare, i, en realitat, tres d’ells són de debò fills meus. Ja els coneixerà. No són de la Nena (que és una de les senyores), però ella els aprecia molt.

En Deltell tingué un escrúpol i l’hagué de formular, encara que anés contra els seus interessos:

—¿I per què no deixa el taller en mans dels seus fills?

—Nooo! Ni tan sols m’ha passat pel cap. La joventut d’ara és molt diferent de nosaltres, que ens deixàvem consumir per l’ideal. El taller els duraria quatre dies. El que necessito és tenir a prop algú que els doni l’exemple de dedicació el treball que jo ja no els puc donar. El taller està molt bé: tinc dues màquines «Duplex» i dues «Multilith», amb tota la instal·lació necessària per a granejar i sensibilitzar les planxes, una bona guillotina i, com a auxiliars, unes quantes caixes i una minerva. Tot això, ben portat, pot donar molts diners. A mi, ja no m’interessa gens.

(Va alçar les mans i les ensenyà, tot separant els dits i girant-les dues o tres vegades).

—Per aquestes mans han passat milions i jo he pogut conservar la puresa. Ara, en tinc prou amb la sobrietat dels pelegrins i, de debò, ho sóc: passo, només, a l’encalç de la pau definitiva.

Va brindar novament:

—Salut!

—Salut!

En Deltell es limitava a fer el gest, però allò, en aquell lloc, no valia.

—Vostè només s’humiteja els llavis —digué el litògraf—. Begui, home, begui! ¿Que no li plau la meva companyia?

Els seus ulls tornaren a adquirir una duresa fulgurant i en Deltell s’hagué d’empassar uns quants glops. La placidesa revingué en l’ample rostre de l’ex-guerriller.

—És tal com li dic —prosseguí—. He arribat a una total abstracció, tot em rellisca per la pell…

Amb aquest relliscar tan mexicà expressava que les coses li passaven pel damunt o pels costats sense tocar-lo.

Des del taulell, un dels bevedors s’havia adonat que el català aixecava el boc tremolosament i començà a murmurar paraules trencades, amb un somriure mofeta: «güero», «perfumat», «gatxupín infeliç»… Va tocar el seu company i, amb un moviment de cap assenyalà en Deltell.

—Deixi’l estar —digué el senyor Trejo—. No se’l miri. No es distregui del que li dic, que pot ser l’oportunitat de la seva vida. El meu compare m’ha contat que vostè és intel·ligent i treballador. Si porta feina, no cal res més. ¿És cert que vostè està relacionat amb editorials?

—Sí.

—Doncs treballi per a vostè, no es cremi més al servei dels altres, que són una colla de voltors. En les arts gràfiques, l’offset és el procediment del futur. D’això ja fa anys que me’n vaig adonar, quan vaig canviar-lo per la impremta. Però ara he deixat el timó, l’he anat abandonant. ¿Què se me’n dóna, a mi, de l’offset? Tanmateix, el taller és aquí, es troba a punt, net de problemes i en marxa. ¿No seria una llàstima que es perdés perquè jo he arribat a un estadi superior i els meus fills són una bola de desgraciats?

—Però què és el que espera de mi senyor Trejo? Què hauria de fer, jo?

—El que vulgui! Agafi el taller, faci’l rodar, guanyi els diners a mans plenes. Per una cosa així, no és costum que ningú es faci pregar.

En Deltell estava desconcertat. No ho veia clar, però s’aferrava a la seva il·lusió. D’altra banda, allò no era rar a Amèrica: de vegades, algú picava de peus a terra i sortia petroli, o bé queia al riu i trobava or. Havia sentit parlar de generosos protectors, de fabulosos mecenatges comercials, de fortunes que baixaven del cel com una pluja i només s’havia de parar la mà. Però una espurna de bon sentit el feia reaccionar:

—¿I com és que no té altres candidats, senyor Trejo?

—Qui li diu que no en tinc? Els tinc a dotzenes! Només hauria de sortir al carrer i triar. Hi ha un industrial de Puebla que no em deixa viure. Ell em parla de crèdits bancaris i jo, el que busco, és un home …

—Desenganyi’s, senyor Trejo: vostè, a mi, no em coneix de res.

—Sé el que m’ha explicat el meu compare. No li diré que don Lupe, per a mi, és com un germà, perquè de vegades un germà no és res. Ell i jo som molt més que això. El meu compare és un gran observador, no s’equivoca mai en jutjar una persona i a vostè me l’ha ponderat molt. A més vostès em simpatitzen. Admiro el seu afany de córrer d’una banda a l’altra empaitant els maldecaps i la feina, tot i que —dit sigui sense ganes d’ofendre i millorant el present— em fan una mica de llàstima. Al principi de la guerra de vostès va venir de poc que no m’enrolés en un batalló de voluntaris que es va formar aquí. Però quan ja m’anava a inscriure em vaig trencar una cama i tot va canviar.

En Deltell es veia novament inclòs en el plural que de vegades l’afavoria amb unes virtuts i d’altres amb uns defectes generals. S’aplicava a trobar sincer aquell home rodanxó, que potser era la forma que havia pres la fada per venir a trucar a la seva porta. ¿I si la vacil·lació el feia trigar massa a obrir? Aquest pensament el va neguitejar i prengué de sobte un aire decidit:

—Si accepto, quins tractes establiríem?

El mexicà somrigué. Va relaxar tot el cos i féu un gest amb la mà, com si foragités una presència inoportuna.

—Jo no m’assec mai a taula sense saber que el menjar ja està cuit —va dir—. De primer, tapem el forat i després ja hi caminarem damunt. ¿No li sembla? En el meu estat present, parlar d’interessos és matar-me; sóc aquí, l’acompanyo molt de gust, però el meu esperit vola per regions molt altes. De les coses materials se n’hauria d’encarregar vostè, del tot. Per ara el tracte seria aquest. Quan el taller doni el rendiment que se’n pot esperar, ja en parlaríem.

En Deltell gairebé es va ruboritzar. En aquelles condicions, esmentar una anada a casa del notari li hauria semblat d’una rudesa imperdonable. No fos cas que, per ganes de lligar-ho massa, ho perdés tot. Aleshores, adoptà un posat important:

—De feina, en puc obtenir tota la que faci falta. Més de la que pot sortir del seu taller, senyor Trejo. I no cal dir que, si arribem a un acord, hi posaré els cinc sentits.

—Doncs de moment no cal res més —respongué l’ex-guerriller—. Que quedi clar que jo li proporciono les eines i que vostè les farà servir. De diners, ara, ni cal parlar-ne. O bé només per dir-li que, en aquest sentit, no compti amb mi. Ja hi poso prou! Però això no em fa patir: vostès estan relacionats, s’ajuden els uns als altres; si troba feina, és qüestió de fer-la i aleshores ja obtindrà els acomptes que calguin. És cosa d’espavilar-se. Vostè és jove, té molts camins sota els peus i unes ganes enormes de recórrer-los tots. Jo, en canvi, m’he assegut en una vora i amb prou feines si m’interessen els qui van d’una banda a l’altra amb la llengua fora de la boca. Poso la mirada molt enlaire i, en tot cas, contemplaré el seu trescar per pura cortesia. Després, ja veurem…

Sí, tot semblava rendir-se a favor seu. Devia ser el moment somniat, una rifa disfressada que l’atzar organitzava a benefici seu. Hauria estat absurd girar-se d’esquena, inventar objeccions o posar obstacles a la sort. En Deltell havia sentit tantes històries singulars! En Fageda ho deia sempre: «A Amèrica, tot consisteix a estar a l’aguait darrera d’una mata i, quan passa l’oportunitat, saltar-li al coll». Un petit rosec encara feia crides desesperades a l’enteniment d’en Deltell, però procurava tapar-se les orelles, per evitar que els dubtes li fessin perdre aquell tren daurat que s’acabava d’aturar davant seu, per prendre passatge.

A més, comptava amb la carta decisiva del senyor Bau-Gomar, s’hi sentia emparat. Com si hagués llegit aquest tombant del seu pensament, el litògraf digué:

—La CEA el pot ajudar molt. El meu compare m’ha dit que vostè hi treballa.

—Sí, ja fa molts anys. Em consideren molt…

Tenia, aleshores, el neguit de la minúscula botiga amb l’efecte, paradoxalment depressiu, dels diners pintats a les parets. Es regirà en el seient:

—És clar que no puc decidir res en ferm sense veure el taller.

—Ho comprenc, ho comprenc…! Jo no podia decidir res sense veure’l a vostè. Ara hi anirem.

En Deltell s’anava a aixecar, però el senyor Trejo l’aturà:

—On va, home de Déu! No el deixaran sortir d’aquí si no s’acaba això. A més, a mi em coneixen i em respecten, però és costum pagar abans d’anar-se’n.

L’home va somriure, bondadós, però implacable. En Deltell envermellí novament; va agafar el boc i engolí el contingut d’una tirada. El vas immers en el boc se li va aturar d’una manera grotesca entre el nas i els llavis i vessà una mica de líquid. Encara bo que els clients del taulell eren d’esquena; a més, s’havien embolicat amb una discussió pesada, gairebé en veu baixa, però no tant que no els pogués sentir tothom. Un d’ells afirmava provocativament que el «Necaxa» era l’equip de futbol millor del món i l’altre —que era atlantista— escopia de costat i deia que el «Necaxa» no servia ni per a fer-li els encàrrecs. Van començar a donar-se uns cops lleus a les espatlles, aparentment inofensius, i s’empenyien gairebé amb suavitat. D’un dels compartiments, va aixecar-se un home de mitja edat, el qual es va plantar davant dels bevedors i, en un to amable i estranyament amenaçador alhora, els digué: «On jo sóc, amics, ell és el pare de tots!». El cantiner féu un signe als mossos, que hi acudiren de mala gana, sense convenciment.

El senyor Trejo deixà unes monedes sobre la taula.

—Anem-nos-en —digué—. Aquí ja no ens podríem concentrar.

En Deltell respirà amb avidesa l’aire del carrer. El seu company caminava a poc a poc i va queixar-se que fresquejava. En Deltell més aviat tenia calor. No els entendria mai!

S’aturaren al xamfrà, perquè un tramvia entrava a la corba lentament; tenien temps de passar, però el senyor Trejo no duia pressa. Mentre s’esperaven, agafà en Deltell pel braç i li digué:

—El negoci de les fotostàtiques no entra per a res en el nostre tracte. El porta la Nena, que amb això manté una de les cases. Vaig donar-l’hi com a recompensa, perquè val molt i s’ho mereix. Jo sóc així: no planyo res als qui se’m porten bé. Però ai del qui me’n fa alguna!

Havia adoptat la gravetat sobtada d’un advertiment i en Deltell es va sorprendre. En realitat, encara no hi havia tracte i li semblava prematur inquietar-se per futures deslleialtats. Els tranquil·litzà tot atribuint a imaginacions seves la diminuta taca negra d’aquella temença, perquè el senyor Trejo tornà a somriure amb el generós despreniment que devien tenir els sectaris de la Vida Impersonal.

Quan entraren a la botiga, la Nena parlava amb un client. Tenien estès damunt del taulell un diari del vespre, en una de les pàgines del qual hi havia fotografies del crim del dia.

—Quin home! —deia la Nena—. Dotze punyalades!

La dona i el client somreien, divertits i admirats alhora. El client comentà: «Oh, i era bonica, ella! Malaguanyada! Encara es podia aprofitar…».

La Nena rigué obertament:

—Ah, com és vostè! Sempre pensant en el mateix!

El senyor Trejo apartà la cortina vermella, amb un gest d’invitació:

—Passi, senyor Deltell, passi…

Encengué els llums, que eren quatre o cinc bombetes brutes, molt diferents de la blanca fluorescència que en Deltell s’havia imaginat. Bé: tot era diferent; en comptes de les rajoles esmaltades hi havia unes parets amb esvorancs, plenes de taques d’humitat. Era una quadra gran, amb un sostre d’asbest al mig del qual hi havia una claraboia amb uns quants vidres trencats, substituïts per planxes de zenc i trossos de fusta. Els obrers ja havien plegat.

Una rata enorme va passar a frec de les sabates d’en Deltell. El senyor Trejo va donar-li una puntada de peu inhàbil, tan sols per quedar bé.

—Nena! —cridà—. Que no hi ha el gat?

Des de l’altra banda de la cortina, la Nena respongué:

—Ja fa dies que no el veig. Ja saps que li agrada rondar…

«Condemnats animals!», rondinà el senyor Trejo referint-se a les rates. «Se’m mengen el paper i, de vegades, roseguen la pasta dels roleus». Tot seguit, va repensar-se i afegí:

—És el que li deia. Quan jo atenia personalment el taller, no n’hi havia ni una. Tot era endreçat i net com una plata. Però així que gires l’esquena, les coses cauen totes soles i tothom se n’aprofita. Per això busco algú que se’n faci càrrec. Ara em comprendrà millor que totes les explicacions que li he fet abans…

En Deltell examinà les premses «Duplex». Eren d’un model antiquat, però aquestes màquines tenen una llarga vida i encara podien donar un bon servei. Les dues «Multilith» estaven molt bé; una d’elles era quasi nova, i en Deltell sentí que se li eixamplava el cor.

—Aquestes sí que són unes bones eines —digué—. Se’n pot treure un gran partit.

El senyor Trejo retornà a una de les seves expressions d’extremada gravetat, i digué:

—Li he d’advertir que vostè només podrà comptar amb una. Aquesta —i assenyalà la més nova—, la vaig regalar de fet a una altra senyora meva. La porta un dels meus nois i amb el seu producte ajuda la mare i els germans; som una gran família apinyada, vetllo per tots amb una prodigalitat que vostè ja comença a conèixer. Si jo fos inconscient i desobligat, avui tindria una fortuna. Però per què els vull, els diners? El que persegueixo és elevar-me més i tot això és un llast que encara em lliga a terra.

La pèrdua de la «Multilith» va recar-li, perquè en Deltell s’aplicava a mirar-ho tot com si ja fos seu. El senyor Trejo ho devia pressentir, perquè volgué animar-lo:

—Amb la resta n’hi ha ben bé prou. Quan jo m’ocupava del taller, en vaig arribar a treure vint mil pesos nets cada mes, abans de comprar la màquina nova. Calculo que seleccionant la feina i dedicant-s’hi amb amor, es pot arribar als trenta mil pesos. S’imagina? El dia que ens toquin quinze mil pesos mensuals a cada un, ja li veuré una altra cara…

Va somriure. Aquell home, sense arribar mai a l’alegria, no estalviava la placidesa facial; en Deltell, que ja no es recordava de la repugnància que li havia produït el «submarí», tenia en canvi la mica d’eufòria de l’alcohol i veia les coses aparentment clares. «Vaja! —pensà—. Per primera vegada parla de repartir…». Experimentà una contrarietat fugaç, de la qual es va desfer de seguida. En realitat, era millor així, ho entenia més. Ja era la base d’un tracte comprensible i, en qüestió de negocis, valia més un terreny ferm que no pas les vaguetats de la Vida Impersonal. Va anar d’una màquina a l’altra, les tocava totes, i es va interessar pels detalls de la instal·lació; trobà que podria obtenir rendiment de l’equip i, almenys en aquest aspecte, el senyor Trejo no havia exagerat. De tant en tant, l’assaltava un dubte: «¿No és pas que ja ha ofert la meva persona a una altra senyora seva, perquè amb el meu treball mantingui més cases i més fills?». Però no! Aquell era el seu gran defecte: malpensava sempre, i de vegades veia com a enemics braços que se li oferien cordialment. Si de debò es proposava començar de nou, s’havia de corregir, netejar-se de cor i confiar més en els altres.

—Quan podria començar? —preguntà finalment.

—La setmana que ve, si li sembla. Necessito dos o tres dies per treure’m del damunt els darrers encàrrecs i li deixaré el taller sense cap problema.

En el fons, en Deltell ja estava decidit, però li va semblar convenient reblar les coses, assegurar-se dels punts que encara quedaven obscurs:

—Si m’hi avinc, tindré llibertat?

—Tota la que vulgui. Verge Santa! Si el que jo desitjo es desentendre-me’n com més aviat millor!

—Doni’m de temps fins a demà. Em calen unes quantes hores per a pensar-hi, he de fer els meus càlculs i, en tot cas, he de preparar la liquidació dels compromisos que tinc pendents. Aquests dos o tres dies de coll em vindran molt justos…

—Ja sé que em dirà que sí. M’he adonat de seguida que vostè és un home llest. No veig que sigui d’aquells que, per no ajupir-se, deixen rodolar l’or als seus peus.

El senyor Trejo proposà que passessin al despatx, per ampliar la coneixença. El qualificatiu de despatx excedia la importància real de la peça, perquè es tractava d’una rebotiga molt petita, amb una taula esvinçada coberta amb un tros de domàs que no conservava res del seu passat de grandesa. Asseguda en una cadira, la Nena feia capcinades, amb el diari a la falda.

—Deixa’ns un moment, Nena. El senyor i jo hem de parlar a soles.

Després, el senyor Trejo va treure d’un armari una ampolla de conyac.

—Celebrem el nostre acord —digué.

En Deltell, amable, objectà que encara no hi havia acord, i l’altre —tot intentant una reverència que es va frustrar per l’excés de greix—, va replicar:

—Doncs brindem per la nostra naixent amistat. En mi, sempre tindrà un bon amic.

Amb la copa, en Deltell veié augmentada la seva capacitat d’optimisme. Contemplava el seu amfitrió sota una llum favorable; el trobava simpàtic, original, estimable per la seva delicada senzillesa. De sobte, es va sentir loquaç, comunicatiu, amb ganes d’intimar:

—M’agradaria saber com és que s’ha decidit precisament per mi…

—Oh, si li ho dic no em voldrà creure! —respongué el litògraf—. Jo, que sóc tot esperit, decideixo les coses importants de la vida tirant una moneda enlaire.

Es va treure de la butxaca un peso de plata i l’allargà a en Deltell, que el contemplà amb un entendriment interior que no podia saber d’on li venia. En una cara de la moneda, hi havia l’escut de Mèxic, amb l’àguila sobre el nopal, aferrant una serp amb el bec. En el revers, hi havia un sol amb una gorra frígia al mig.

—En aquest cas —continuà el litògraf—, després de garbellar molt, em quedaven dos candidats: vostè i l’industrial de Puebla. «Si surt àguila —em vaig dir—, l’industrial. Si surt sol, l’amic del meu compare». Va sortir sol i ja no vaig dubtar més. Es meravellaria de saber les poques vegades que m’ha fallat aquest procediment. Són febleses, supersticions… Però qui sap!

En Deltell exagerà la seva admiració. Era un vell envit, el coneixia molt bé… Tanmateix, les circumstàncies eren diferents, perquè el dit invisible de la sort l’havia assenyalat a ell. Realment, qui podia saber res? Escalfà la moneda amb el puny clos i tingué una inspiració:

—A veure! Si surt àguila, acceptaré la seva proposició. Si surt sol, ho deixarem córrer…

El senyor Trejo va aturar-li la mà, amb una extremada seriositat. Digué:

—Això s’ha de fer a soles, amb el recolliment d’una oració. A més, el que és bo per a mi, potser no ho és per als altres. És com el xarop pel pit: de vegades, fa passar la tos, però hi ha qui necessita pastilles; depèn de la mena de persona i de la mena de tos.

Va fer una pausa i s’embutxacà el peso de plata; tot seguit, va assuaujar la mirada i afegí:

—Provi-ho a casa seva, mentre es lliura als càlculs que m’ha dit que faria. Però penso que serà millor que se n’abstingui; en aquest cas, ja vaig consultar la moneda i la resposta fou favorable. Em sembla temerari temptar la sort dues vegades, com si desconfiéssim del seu veredicte. Tots els jocs tenen les seves regles…

Rigué i el sotabarba va fer unes ondulacions gelatinoses, que el coll de la camisa absorbia dificultosament. Tornà a repenjar les mans damunt el ventre, en una actitud d’espera. Semblava donar per acabada l’entrevista i en Deltell s’aixecà:

—Bé: ja tinc prou coses per a meditar. Demà a la tarda li comunicaré la meva decisió.

El litògraf l’acompanyà fins a la porta, amb mostres d’una untuosa cortesia; li retingué la mà llargament, tot mormolant paraules que eren una mena de vots per al futur.

En Deltell va estar una estona a la parada de l’autobús. De sobte, li vingué la pruïja de caminar i va anar-se’n a peu. Tenia una exaltació joiosa; embastava tot de projectes, sense ordre, sense sospesar-ne cap a fons. No era pas que dubtés del que diria l’endemà al seu providencial benefactor.

Això ho tenia ben decidit. «Quinze mil pesos cada mes! —pensava—. Passant com passem ara, en podria recollir deu mil, que en un any sumarien cent vint mil pesos».

Alentí el pas, sota els efectes de l’emoció. En un parell d’anys, en tindria prou per a poder retornar a Catalunya. Però per a retornar-hi amb el cap alt dels triomfadors procedents d’Amèrica: es podria establir bé, sense oblidar la prudència de cara a la vellesa. Calculà el canvi: més d’un milió de pessetes! Qui sap si no valdria la pena esperar tant… Amb mig milió també s’arreglaria, sobretot ell, que tota la vida havia estirat els ingressos. Era la rifa somiada, amb un gran premi i un sol número en joc, que li havia caigut a les mans!

És clar que, per molt que s’esforcés a bandejar-lo, un corcó insidiós torbava les belles columnes de xifres: els diners pintats a les parets, la Nena i les múltiples senyores, la rata, la «Multilith» que havia quedat fora del tracte, la Vida Impersonal… Però quin cel hi ha sense núvols? El seu company de l’editorial tenia raó: ningú no dóna res a canvi de res i, després de tot, el preu que preveia no era excessivament alt comparat amb els beneficis.

Travessà l’avinguda de San Juan de Letrán amb un perillós encantament i un cotxe hagué de frenar d’una manera brusca per no enganxar-lo. El conductor l’imprecà; va treure un braç per la finestreta, tot fent-li un gest ofensiu, mentre es dedicava a insultar-lo. Però, en aquells moments, en Deltell tenia una infinita capacitat de perdó. Se sentia entendrit, membre d’una generosa germandat.

Posat a salvar coses, li semblà que fins i tot podria salvar el seu matrimoni. Acordà emportar-se l’Adela. No s’hauria resignat a deixar el Xordi i, si se l’enduia, era just no privar-lo de la companyia de la mare. A donya Xole i a Natxo els donaria una quantitat. Ben contents que estarien!

I l’Adela, en un altre medi i voltada d’una altra gent, canviaria. A més, Catalunya li agradaria, s’hi sentiria bé. Perquè, ¿com era possible que Catalunya deixés d’agradar a algú?





VII


L’Adela se l’escoltà amb el posat de sorruda indiferència que solia dedicar a totes les seves coses. En Deltell volgué guanyar-la amb la descripció d’una prosperitat imminent i barrejà xifres, ponderà el taller com si sol·licités un crèdit a un banquer indecís.

—Ja era hora! —digué l’Adela—. Podem comprar una nevera més gran, un televisor, roba (que bona falta ens fa!), tindrem minyona, i potser et decidiràs a adquirir un cotxe…

Va aprofitar la passada per queixar-se amargament de la seva falta de vestits i en Deltell —que esperava la benvinguda que es reserva als vencedors— va trobar-se sota una pluja de retrets, com si fos culpable d’unes estretors a frec de la misèria. Més que d’un futur hipotètic brodat sobre el canemàs de les il·lusions, l’Adela estava interessada a parlar d’un present abominable, gairebé sòrdid, sobretot si se’l comparava amb les esplendors de la seva joventut a Tepecpan de Galeana. Semblava que el seu marit l’hagués raptada, traient-la del tròpic alegre i pròdig per abocar-la a una vida de privacions; als seus llavis, la família Rodríguez es revestia de la noblesa de vells hisendats, mig rurals, mig mariners, i la barraca de la costa, a base d’afegir-hi peces i salons, llums de vidres multicolors i algun tapís cobrint les parets de canya, s’anava assemblant a un palau. Si per fi milloraven, només ho acceptaria en concepte de restitució.

—I tant! I tant! —comentava donya Xole, ressentida contra aquell gendre que les havia empobrides.

En Deltell, que encara portava la càrrega de bondat de la seva nova fe, es defensava feblement, feia esforços perquè no li fugissin de la idea central. Tenia por de caure en un parany i aprofità una pausa per dir, amb una certa timidesa:

—Si tot va bé, podríem anar a Catalunya…

De moment, les dues dones no el van entendre. Els coneixements geogràfics de donya Xole eren d’una simplicitat impressionant: per a ella, el món era pla i es podia anar a tot arreu sense deixar la línia recta, emprenent camí a dreta o a esquerra, amunt o avall. A més, era un món de poques taules; al mig, enorme, hi havia Mèxic, i pels voltants, molt borrosos, els Estats Units, Espanya i una massa d’indis i de negres repartits en repúbliques germanes, de les quals sabia tres o quatre noms.

—Podrem veure la Setmana Santa de Sevilla! —digué amb un sobtat entusiasme.

L’Adela abandonà els improperis per un instant. Del viatge tant se li’n donava, però l’atreia el retorn a Mèxic, la possibilitat de presumir davant dels veïns i de les amigues.

—Ja seria hora que pogués sortir una mica d’aquestes quatre parets! —digué amb displicència.

Calia puntualitzar, precisament aleshores, i en Deltell s’arriscà:

—Jo dic que ens hi podríem quedar a viure…

No es va veure en cor d’afegir que donya Xole s’hauria de quedar a terra i, d’altra banda, no tingué temps, perquè l’Adela el va escometre amb una andanada d’injúries. De tants greuges que volia acumular, s’embarbussava.

—No estic disposada a passar tota la vida en un Orfeó Català gran, voltada de mensos!

Sorgí el tema de la ingratitud. Li digué que, en comptes de la seva dèria per anar-se’n, valdria més que s’apliqués a tornar una mica del molt que havia rebut del país.

—Per què vas venir, eh? —prosseguí—. ¿Vols que t’ho digui? Perquè no us volien enlloc més! Perquè a tot arreu se us treien del damunt com si fóssiu gossos rabiosos! Aquí us vam obrir els braços i ara mossegueu les mans que us han donat menjar.

En Deltell creia que, en aquell cas concret, les coses eren al revés i que un dels seus comensals li acabava de donar una queixalada. Contra el que era habitual en aquells esclats d’odi, va aguantar en silenci l’enfilall de reprotxes; pensava en la penosa limitació dels seus drets de tria, en com l’havien fet anar d’una banda a l’altra sense consultar-lo gaire. Des dels primers trets de la guerra, es va sentir arrossegat per una onada enorme i ja no va saber mai més contra quina platja aniria a batre. Per miracle, es trobava en un pis del carrer de la República del Salvador, com per miracle s’hauria pogut trobar a qualsevol altre indret remot, sempre —això sí— amb l’agraïment obligat que han de tenir els parents pobres cada vegada que se’ls reconeix, amb una mica de generositat i molt per força, el seu dret a respirar.

Al capdavall de les seves reflexions, va dir mansament:

—Si s’han de tenir convidats per a exigir-los que tot ho trobin bé, val més no convidar ningú…

L’Adela no el va entendre, sobretot perquè el to submís no corresponia a les il·lusions que s’havia fet sobre la baralla. Però no va dubtar gens a sentir-se ofesa i humiliada, la qual cosa va donar-li inspiració per a noves burxades.

En Deltell va plantar-la amb la paraula a la boca. Es ficà al llit i apagà el llum de seguida, com si volgués expressar que, per aquell dia, ja en tenia prou.

Donya Xole no sabia com havien quedat. El seu enteniment era una petita màquina primària, que sovint la deixava a mig camí entre una certesa i una vacil·lació.

—Què hem dit que faríem, güera? —preguntà plena d’estupor—. ¿Ens n’anem a Catalunya o ens quedem aquí?

L’Adela no respongué. Va agafar el Xordi d’una revolada (el nen s’havia adormit de cap a la taula) i el portà a l’habitació de l’àvia.

L’endemà, en Deltell va sortir d’hora de casa, sense esmorzar. No tenia gana i, a més, volia fugir del costum de continuar de bon matí la discussió interrompuda el dia abans. Es trobava sota els efectes del seu engrescament i els projectes li foragitaven l’amarguesa; tenia l’esperit ocupat per coses agradables i no quedava lloc per al ressentiment.

Si agafava l’autobús a la cantonada, arribaria massa aviat a l’editorial. Decidí caminar, almenys una part del trajecte; es mirava els carrers i les cases amb una mirada nova, com si els hagués rentats i embellits una pluja meravellosa. Fins i tot es dolia —com els mexicans vells— de les construccions modernes que transformaven la ciutat i li treien caràcter. No es podia negar que era una ciutat bonica, poblada per una gent, si més no, interessant. Entossudir-se a no voler-ho reconèixer era injust, formava part d’aquella illa que portava molt endins de l’ànima i en la qual només hi havia un nàufrag, que era ell mateix. Somrigué: ara veia un vaixell a la ratlla de l’horitzó i li feia signes tot agitant la camisa.

Passà per davant d’un cafè xinès i se li va ocórrer d’entrar-hi, més per fer temps que no pas perquè sentís necessitat de desdejunar-se. Demanà un cafè amb llet i pa dolç; mentre s’esperava, es va treure de la butxaca un paper i un llapis, amb el propòsit de fer càlculs. Però què volia apuntar? Potser seria bo tractar d’establir la capacitat de producció de les premses… Però això només li ho diria la pràctica, no podia fer cap operació aritmètica sense conèixer dades i xifres. Començà amb una mena de lassitud mental i la mandra s’estengué per tot el seu cos. ¿I si demanava festa a l’editorial, per dedicar-se a fer gestions?

«Quines gestions?», es preguntà gairebé en veu alta. El cert era que de moment no n’havia de fer cap, o, en tot cas, només en podia fer a la CEA. Tot depenia del que li digués el senyor Bau-Gomar.

Es va prendre el cafè amb llet, sense tocar el pa. Després, en treure les monedes per pagar, va separar un peso i el contemplà mentre el girava amb els dits. Somià la màgia de la seva cara i de la seva creu i tingué la temptació de consultar-lo, no pas per preguntar-li si es faria càrrec o no del taller —perquè això ja ho tenia ben decidit—, sinó per indagar el futur. «Si surt sol, és que m’hauré de quedar aquí. Si surt àguila, és que podré retornar».

El cor li anava de pressa. Estava a punt de tirar la moneda enlaire, quan li vingué la temença de trencar la seva pau interior; si sortia sol, no podria evitar l’ombra del mal auguri. «És una bestiesa —pensà—, però precisament per això val més deixar-ho córrer». A més, el lligava la timidesa: el cafè era ple de gent i l’operació —una mica trinxeraire— de fer volar el peso disminuiria la seva dignitat.

Es mirà el rellotge i tingué un sobresalt. El temps sobrer s’havia escolat i ara calia afanyar-se. Pagà la consumació i sortí al carrer.

A la parada, esperant el canvi del semàfor, hi havia un autobús: l’agafà en el moment just que engegava i va tentinejar a l’estrep, aferrant-se fortament al passamà. El xofer tingué el desencís de veure que conservava l’equilibri; encara provà de donar un quart de volta sobtat al volant —amb el pretext d’esquivar una motocicleta—, però en Deltell ja era a dins i tan sols empentejà involuntàriament una vella, la qual es va passar la resta del trajecte rondinant.

En arribar a l’editorial, en Deltell preguntà de seguida si ja havia arribat el gerent. Contra el seu costum —el senyor Bau-Gomar era molt puntual—, encara no hi era. En Deltell va fer un gest de contrarietat; haver de dominar la impaciència l’enervava sempre, sobretot quan empaitava una il·lusió.

Va anar a poc a poc cap a la seva taula. La vasta nau, plena de compartiments separats amb ventalles envidrades, ja li semblava una etapa superada, alguna cosa que s’anava esfumant per arrenglerar-se submisament a la zona dels records.

En Solana, que més aviat era tocatardà, aquell dia ja era el seu lloc de treball. Allò el va alegrar, perquè formava part del seu desfici: volia parlar amb l’amic, invitar-lo a compartir el seu entusiasme o bé —millor encara—, esperar d’ell que li donés nous arguments per a sentir-se segur.

—Com és que ahir no vas anar a l’Orfeó? —li preguntà en Solana.

—Vaig anar a veure el taller. Ja t’havia dit que hi aniria. La conversa amb el meu soci s’allargà i vam acabar tard.

Tot seguit, amb una loquacitat fluvial, va contar-li l’entrevista. Als seus llavis, els avantatges creixien i els inconvenients passaven d’esquitllentes. I encara, si esmentava els punts obscurs, era perquè volia ésser equànime, per demostrar que no l’encegava la passió. Sota l’encís de la paraula, les màquines creixien i es modernitzaven, la rata era tan sols un element que evidenciava quanta necessitat hi havia de posar el taller en mans fermes, i el senyor Trejo entrava a l’escenari de la conversa com un personatge mític, ple de virtuts barrejades, però brillants. Era un ex-guerriller llegendari, un industrial llest quan s’ho havia proposat, un home que tenia la valentia de fer una parada en la seva vida per dedicar-se a netejar l’ànima i desprendre’s de la concupiscència. Vist així, es comprenia el seu gest, les ganes de trobar algú que l’alliberés del seu negoci. Remarcà que l’havia trobat sincer, intel·ligent, agradable, novel·lesc…

En Solana se l’escoltava amb fredor i això el va sorprendre. No ho podia pas atribuir a l’enveja, perquè era un amic lleial i desinteressat. Però què tenia? Es va interrompre i li preguntà:

—Què et passa?

—És que ahir vaig saber més coses de l’Estrader…

Altra vegada l’Estrader! En Deltell ja l’havia guardat en un racó entranyable de la seva memòria, per tal de servir-se’n cada vegada que el sentiment l’inclinés a la nostàlgia. Tanmateix, ara no hi podia pensar. De debò que no tenia temps: tot s’ajuntava per donar-li preocupacions d’un altre ordre i els fantasmes, per molt estimats que fossin, el torbaven desagradablement.

En Solana s’adonà que havia estat indelicat.

—Perdona’m —digué—. Et felicito de tot cor. Has d’acceptar i estic segur que te’n sortiràs…

Després d’una pausa, afegí:

—És que el cas de l’Estrader m’obsessiona. He sabut que quan el van trobar a la banyera encara vivia. El van portar a l’«Hospital Anglès» i els metges d’allí digueren que estava sota els efectes d’una intoxicació. No m’han dit si es tractava d’un excés de medicaments o de la ingestió de licors. Però tu saps que l’Estrader no bevia. Va recobrar els sentits per un instant i s’arrencà la sonda i el tub d’oxigen. Es resistí amb una força increïble que els hi tornessin a posar i encara se’ls va arrencar una altra vegada…

—Vols dir que es va suïcidar?

—No ho sé. Hi ha tantes maneres de buscar la mort! El metge digué que sofria un estat d’angoixa molt intens, una desesperació que li llevava la voluntat de viure; tècnicament, es pot morir així sense que sigui lícit parlar de suïcidi…

—Però tu dius que estava intoxicat.

—Sí. No obstant això, l’Estrader era un malalt. Sempre et podran parlar d’un accident, d’una equivocació en dosificar algun remei. Què sé jo!

En Deltell acceptava el tema amb una mica de desgana, continuava per no contrariar:

—A la clínica podien aclarir de seguida si es tractava de drogues, d’alcohol o del que fos…

—És clar! Però hi ha una conspiració de silenci i, sigui com sigui, tot d’altres preguntes queden sense resposta: ¿per què el van portar a l’agència d’inhumacions? ¿Per què l’enterrament no va sortir de l’«Hospital Anglès», com era lògic? I si fou un accident, o el resultat d’una malaltia, o bé, fins i tot, un cas de suïcidi, ¿per què s’ha de recórrer al misteri? ¿Quina necessitat hi ha d’amagar els fets, si és que algú no tem més la divulgació de la veritat que no pas les suposicions que puguin fer-se? No estaré tranquil fins que trobi respostes a aquestes preguntes.

Era curiós. En Solana ni tan sols havia assistit al sepeli (deia que aquests actes el deprimien massa), però ara que tothom callava, ell volia parlar. Semblava que s’atribuís el paper d’investigador, que per no haver-hi el detectiu que en una conversa anterior havien trobat a faltar, se sentia cridat a substituir-lo. En Deltell pensà que devia tenir pocs maldecaps o poca feina. Després de tot, cadascú té el dret de preferir per als seus unes morts determinades, i fins de corregir-les, el dret d’inventar-se-les una mica. En una certa mesura, això pot constituir un delicat homenatge pòstum. A més, els temes canvien, es renoven constantment, i aleshores en Deltell era ple del seu tema, creia de bona fe que no n’hi havia d’altre. Ja tenia l’imprevist que havia desitjat tant i el cadàver de l’Estrader més aviat li feia nosa.

Tanmateix, calia dissimular l’egoisme, per raonable que trobés el seu, i, només per seguir el corrent, anava a preguntar què havia passat amb la carta. Però no tingué temps: una noia l’avisà que el gerent acabava d’arribar. Va deixar en Solana, tot excusant-se, i, en un estat de dolça excitació, demanà audiència.

L’entrevista amb el senyor Bau-Gomar va deixar-li una mena d’agredolç. La gent, de vegades, és incomprensible: així com en la primera conversa el gerent l’havia animat, ara que la cosa ja podia considerar-se un fet, semblava que s’hagués complagut a frenar-lo. No és pas que es desdigués, perquè li reiterà que la CEA sempre tenia necessitat de col·laboradors en aquella branca de les arts gràfiques; fins i tot li digué que preparaven la reedició d’una colla de volums i que això representava feina per molt de temps. Però s’estengué en reflexions fora de lloc: li aconsellà que, amb l’ajut d’un comptador, revisés els llibres del senyor Trejo, que s’assegurés de la situació legal dels obrers i, sobretot, que comprovés si el taller estava al corrent en el pagament d’impostos. ¿Com era possible que anés amb aquestes imposicions al senyor Trejo? L’engegaria! El senyor Bau-Gomar no veia que no es tractava del passat, sinó del futur, de començar de nou. El gerent li havia demanat que s’hi pensés bé, que es prengués tot el temps necessari… Com si la sort tingués el costum d’esperar pacientment davant d’una porta tancada! Era qüestió d’agafar-ho de seguida o de perdre-ho per sempre. I el senyor Bau-Gomar havia replicat que les coses mai no eren així, que sempre quedava un marge per a tocar ben bé la terra amb els peus. De totes maneres, ho supeditava tot a la visita que volia fer al taller.

Encara que ja comptava amb aquella condició, en Deltell va sentir-la com una espina clavada al mig de les seves esperances. S’havia guardat molt de parlar dels diners pintats a la botiga; tenia la intenció de convèncer el senyor Trejo que fes emblanquinar les parets. Però no podia tapar la Nena amb capes de pintura, ni es veia en cor d’obtenir del fotògraf que no es referís a la seva estimada filosofia. De moment, havia esmentat —només de passada, com si es tractés d’una anècdota divertida que no tenia res a veure amb el fet principal—, que el senyor Trejo era un excèntric, un home amb unes manies originals que, per pura paradoxa, no alteraven el seu bon sentit. El gerent se l’escoltà amb un somriure, mig d’esfinx, mig de llàstima. I va insistir en la seva pretensió de visitar el taller.

En Deltell demanà uns quants dies de temps, molt pocs, perquè la seva impaciència l’empenyia a cremar etapes. Volia posar una mica d’ordre, començar a tenir el timó a les mans… De fet, es refiava de muntar una escenografia, no sabia com ni amb quins recursos, encaminada a produir bon efecte.

A l’hora de dinar, l’Adela encara estava ofesa. Més que no pas parar la taula, havia rebatut els plats i els coberts, tenia un emmurriament agressiu a punt de saltar a la més lleu provocació. En canvi, donya Xole anava d’una banda a l’altra amb diligència, servicial, la curiositat li feia tenir unes ganes de conversa que la decantaven a la convivència. Havia provat d’aclarir la qüestió del viatge, però l’Adela va tallar-la amb un rebuf tan violent, que la pobra dona s’arrupí en la cadira i, enmig del desconcert, amb una virada brusca, preguntà:

—I què és el que fabricarà, senyor Joan?

Què podia contestar-li? Estava segur que donya Xole no havia obert mai cap llibre i li va fer mandra encetar una explicació inútil; sense alçar els ulls del plat, va assenyalar amb el braç un calendari que hi havia penjat a la paret. Donya Xole es va aixecar, amb la forquilla a les mans, i contemplà el calendari; no havia sospitat mai que «allò» ho fabriqués algú i arribà a pensar que el seu gendre se la treia del damunt amb una mentida, com si la prengués per més enze del que era. Sabia molt bé que aquelles coses les feien els artistes i fins i tot una vegada en va veure un que pintava l’Àngel de la Independència, al passeig de la Reforma. A més, amb aquell negoci no anirien enlloc, perquè els calendaris els regalaven a les tendes.

Es va tornar a asseure, una mica picada. En un to escèptic, preguntà:

—Vol dir que pintarà cromos, senyor Joan?

Natxo intervingué, amb un posat de suficiència:

—No, dona, no! Es tracta d’unes màquines com la que té don Lupe. També fan diaris i bitllets de tramvia.

Donya Xole tingué un desengany. Mai no havia considerat don Lupe entre les persones pròsperes i li semblà que allò de comprar cotxe i viatjar havia estat una píndola daurada, ganes de presumir.

En Deltell endevinà el pensament de la vella i sortí en defensa del seu somni:

—El meu taller és molt més gran que el de don Lupe, i d’una altra mena. És ple de màquines i hi treballen una colla d’obrers.

Donya Xole era voluble i els seus entusiasmes dequeien i tornaven a créixer amb una gran facilitat. «Doncs potser sí!», pensà. I per no perdre el torn a la conversa, s’aferrà a la primera idea que se li va ocórrer:

—Ara sí que podrà ajudar Natxo, oi? L’Adela diu que li donarà una col·locació més bona que la de la cerveseria.

Natxo es regirà en la cadira. Li costava d’entendre que ajudar-lo consistís a donar-li feina i sempre que algú en parlava se sentia amenaçat. Per a ell, el treball conservava tot l’horror de la maledicció bíblica, era un càstig que li feia pagar les culpes d’algú altre, sense haver tingut abans les compensacions del paradís.

—No puc carregar pesos, jo —digué a la desesperada—. Tinc punxades a l’esquena i el metge del Segur Social m’ha dit que em convé un llarg repòs, o bé una feina d’estar assegut, sense fatigar el cervell. Perquè el cervell també em fa punxades, des que vaig tenir les febres.

L’Adela trencà el seu mutisme amb una entrada iracunda, com si envestís:

—Només faltaria que et fessin traginar paquets! A tu t’han de donar un càrrec de confiança, de vigilar i prou, un càrrec dels que es paguen bé!

I, perquè quedés clar el que volia dir, afegí:

—S’ha acabat això que vinguin els de fora a explotar-nos. Que es guanyin ells el pa que ens vénen a prendre!

Natxo va fer un sospir d’alleujament. Encara sort! Tenia sempre l’ai al cor, la sensació que el feien caminar amb els ulls tapats per un terreny escabrós: la més petita distracció el podia fer caure en un forat i es malfiava de tothom.

En Deltell també tenia por d’ensopegar.

—Se’m fa tard —digué per fugir d’estudi.

Va aixecar-se de taula i se’n va anar, amb el mínim possible de soroll.

No tenia ganes d’anar a l’editorial de seguida; després de tants anys de metòdica puntualitat, bé podien perdonar-li un retard. A més, havia arribat al final, estava a punt d’emancipar-se i sentia fluixos els lligams de la servitud.

Entrà al taller de don Lupe. Volia comunicar-li el resultat de l’entrevista amb el compare Rafael; s’hi sentia obligat i, a més, es proposava ampliar la poca informació que tenia sobre el seu futur soci.

Don Lupe estava assegut en el llindar, amb la cadira inclinada i el respatller estintolat en el marc de la porta. Els dos ajudants feien anar la minerva: tiraven unes esqueles amb una orla negra molt ampla, exagerada; en Deltell n’agafà una d’esma i llegí: «La nena Trini Escobar Capulelque ha bolat al cel». El séc professional l’empenyé a remarcar l’error i don Lupe, aparentment, no es torbà; estava segur que bolado s’escrivia amb be alta, ho havia vist en algun lloc. Era diferent de volar (que sí que s’escrivia amb ve baixa), un d’aquells misteris de la gramàtica que a la gent li costa tant d’entendre. Però la seva delicadesa natural l’obligava a defugir les discussions i s’esquitllà a la manera autòctona:

—Aquests tipus són de lletra vella. Així que pugui, els he de renovar.

I canviant de tema, preguntà:

—Com va anar l’entrevista?

Es va alegrar molt de saber que havien arribat a un acord. S’aixecà de la cadira i va abraçar en Deltell, tot donant-li els obligats cops a l’esquena.

—Ara —digué—, el que li recomano és que sigui llest. No badi. Tingui sempre dos o tres altars per a encendre-hi ciris i, sobretot, no es deixi menjar els encàrrecs…

Què volia dir? Era curiós que, quan ja era gairebé impossible retrocedir, tothom li sortia amb reserves. El senyor Bau-Gomar havia fet el mateix.

—El senyor Trejo m’ha semblat molt bona persona —replicà.

—I ho és! No en trobarà de millor. Però sempre va esverat amb les dones i ja sap que les ingrates, de vegades, ens fan fer tots els papers. Ell és un enamorat i el porten d’una ala.

Allò li semblava absurd. El senyor Trejo devia tenir una seixantena d’anys i, en aquesta edat, es podia esperar que alguns ardors tendissin a aplacar-se. I, ja que evocava l’edat de l’ex-guerriller, volgué aclarir un dubte que, en el curs de les darreres hores, l’havia preocupat més d’una vegada:

—El seu compare devia ser molt jove a l’època de la Revolució, oi?

—Sí, més que no pas jo. Ell s’incorporà a la Divisió del Nord força després de Columbus. Potser ja ni tan sols no hi havia Divisió del Nord i tot començava a ser un record. Els gringos, després de la inútil persecució dirigida pel general Pershing, ja havien retornat a casa seva. Al cap d’un quant temps, se’ns va presentar el compare Rafael; era un minyó, gairebé un marrec i —ara li semblarà mentida— era esvelt i presumit.

—I ja era un impressor tan hàbil?

Don Lupe es va torbar, però es recobrà de seguida:

—En aquells temps maduràvem de pressa. I potser si ara veia un d’aquells bitllets, em cauria l’ànima als peus. Què sé jo! Però li puc assegurar que el meu compare sempre ha estat una persona llesta:

—De totes maneres —reblà en Deltell—, en qüestió de dones ja hauria de reposar. Deu tenir més de seixanta anys…

—No crec que hi arribi. I, en aquest aspecte, sempre ha estat igual. Morirà voltat de faldilles.

Don Lupe va somriure picardiosament tot donant cops a l’esquena d’en Deltell i afegí:

—A més, en aquest terreny, l’hora de plegar és una cosa privada, de cadascú!

—Però ell m’ha dit que ja només el preocupa la seva ànima, que ho supeditava tot a la vida de l’esperit. D’aquí ha vingut la nostra coneixença…

L’impressor va quedar molt parat:

—Però home de Déu! Una cosa no té res a veure amb l’altra! Es pot tenir el cap entre els núvols, volant molt alt, i la resta del cos arrapada a terra. Que fa diferències, vostè?

En Deltell no respongué. El preocupava una altra cosa.

—I la Nena? —preguntà.

—Oh, la Nena és un encant! Val molt… Tan femenina com és, amb la seva veueta prima, i jo l’he vista rebotre un policia contra la paret. Sembla una mosca morta, però quan ensenya les ungles es transfigura. Em sembla que el meu compare la tem, i això que ell és tot un home…

—El senyor Trejo em va dir que la Nena quedava al marge del tracte.

L’impressor esbossà una mitja rialla:

—La Nena no queda mai al marge de cap dels tractes del meu compare!

En Deltell va fer una cara de desolació tan expressiva, que don Lupe s’amoïnà i volgué tranquil·litzar-lo:

—Però de què es preocupa, vostè? Imposi la seva conveniència, vagi a la seva i deixi que la resta rellisqui per les vores. A més, si se la sap tractar, la Nena és dòcil i amable…

En un to murriesc, afegí:

—Encara tindrà una aliada!

S’estengué ponderant les qualitats de la Nena.

—És una dona que està molt bé. Sempre m’han agradat ben plantades, més aviat grosses, i apassionades com ella, encara que dissimulin el foc sota una capa mansa. I és molt intel·ligent, la condemnada! Si m’ha de creure a mi, tracti-la bé. Vigili-la, però no vacil·li a demanar-li consell si el meu compare es posa difícil.

En Deltell sentí una angúnia indefinible. Amb el pretext que se li feia tard, va acomiadar-se de don Lupe, tot donant-li les gràcies, no sabia ben bé de què.

Decididament, no tenia ganes d’anar a treballar. Un regust amarg li enterbolia el quadre ideal que s’havia forjat i els personatges de les seves figuracions entraven a escena representant un altre paper, com si es revelessin contra l’autor de l’obra. Es veia abocat a un abisme, sense poder evitar la rara atracció del buit. Tingué la temptació d’anar a trobar el litògraf i desdir-se; ja s’imaginava excuses, poderosos motius que l’obligaven a declinar, mentre triava paraules d’agraïment per l’oferta que circumstàncies adverses li privaven d’acceptar. Però aquest pensament li produí una depressió encara més forta. No es veia en cor de renunciar al seu somni i tornar a una habitud de la qual tantes vegades havia volgut fugir. Necessitava trencar la rutina, espolsar-se el tedi, encara que fos a base de submergir-se en un llot on hauria de moure desesperadament els braços per no ofegar-se. S’adonava que ja no li seria possible reprendre uns dies iguals, amb unes hores grises i un calendari immutable; necessitava canviar d’avorriment i de pors, sentir l’exaltació d’altres riscos i així, de mica en mica, capgirà la seva aprensió i va retornar a les il·lusions de la prosperitat industrial. Era com un insecte giravoltant a l’entorn d’una flama: les ales se li començaven a encendre, però la llum que cremava l’atreia irremissiblement. I el bo era que, en el cas d’evocar aquesta imatge, no l’hauria revestida gens de poesia, perquè una cosa, almenys, quedava clara en el seu esperit: com a insecte no s’atribuïa cap gala de bellesa entomològica i la llum no passava d’un bec de gas que amb prou feines il·luminava.

Havia caminat a l’atzar, li semblava que només seguia el fil, una mica embrollat, de les seves cavil·lacions, però d’una manera inconscient les ziga-zagues s’ordenaren i va descobrir que s’acostava al taller del senyor Trejo. Quan se n’adonà, els darrers dubtes es batien en retirada i apressà resoltament el pas.

Va entrar a la botiga convençut de la necessitat de netejar l’ànima de prejudicis i va donar una ullada comprensiva a la decoració mural; no es podia negar que encomanava un despreocupat optimisme. «Diner crida diner» i, al capdavall, eren a Amèrica, on tot és diferent. A més, qui sap si allò tenia força d’atracció publicitària! Calia acostumar-se a la propaganda, sense la qual no prospera cap negoci.

La Nena despatxava un client; va saludar-lo i li va fer el gest, tan mexicà, d’alçar el braç tot ajuntant el polze i l’índex d’una mà, com si pincés alguna cosa invisible a ple vol, un gest que volia dir que s’esperés un instant o tota una eternitat.

En Deltell mirava discretament la Nena. Don Lupe tenia raó: era una donassa, en la qual tot allò que pot agradar a un home abundava. La primera vegada l’havia trobada grassa; ara, sota els efectes de la suggestió, només la trobà plena, a la manera de Rubens, amb una exuberància que tenia el seu encís. No es va poder estar de comparar-la mentalment amb l’Adela i va fer una ganyota.

El client va pagar amb un bitllet de cent pesos. La Nena obrí el calaix, va furgar per tot de compartiments, rebuscà en una petita caixa metàl·lica i va tornar el canvi com si el bitllet fos de cinquanta pesos. El client va comptar minuciosament les monedes i va reclamar la diferència:

—Li he donat un bitllet de cent pesos.

—Ah, sí? —respongué la Nena, amb una rialleta d’indulgència per les pròpies febleses—. Que en sóc distreta! Igual li’n podia haver donat de més!

Ho arreglaren, entre somriures que allunyaven tota violència. Ja se sabia que tots dos estaven en el seu dret: l’una fent la prova i l’altre defensant-se’n. Es van acomiadar amb una gran polidesa i la Nena es desfeia en coqueteries. Era, de debò, molt femenina, a desgrat que la mola imponent que havia de moure amb els seus afalacs sobrepassava gairebé sempre el volum dels seus interlocutors. Però en Deltell s’afermà en la impressió recent: don Lupe tenia raó:

—Que hi ha el senyor Trejo?

—No. És a la cantina —respongué la Nena—. Ara el faré avisar…

En Deltell digué amb una certa vehemència que no el volia molestar, que ja tornaria després.

—No és cap molèstia. Té moltes ganes de veure’l.

La Nena va girar-se cap a la cortina vermella i cridà:

—Lalo!

Comparegué un minyó que duia un jersei amb ratlles verdes i grogues, i uns pantalons foscos molt cenyits, amb el perfil de les butxaques i les costures repuntejat amb fil blanc. Tenia els cabells d’un negre blavós, tan abundants que se li menjaven el front, i els portava plens de greix i de brillantina, per tal de ressaltar un pentinat molt elaborat; una tofa a manera de marquesina li ombrejava la cara, una cara obscura i hieràtica, amb uns ulls que esquitllaven constantment la mirada. Una medalla d’or penjada al coll completava el seu aspecte de galant de suburbi, una condició que acreditaven les pinces de ciclista que duia subjectades als turmells. Dalt de la bicicleta, pedalejant voluptuosament i brandant la medalla, devia semblar irresistible a les noies de Bondojo o de Portales, devia tenir prestigi en els carrers d’Indianilla o en qualsevol dels barris de la perifèria urbana.

—Vés a buscar el teu pare —li digué la Nena.

«Vaja! —pensà en Deltell—. Un dels catorze fills…». L’inquietà el fet que no calgués precisar on era el senyor Trejo, perquè Lalo sortí sense demanar detalls. Però es tranquil·litzà de seguida: «Doncs què et pensaves? ¿Que el trobaries al peu d’una màquina bregant amb tintes i papers?». El litògraf no l’havia enganyat pas sobre la seva voluntat de retirada i, després de tot, era cosa d’ell si començava a elevar l’esperit tripulant «submarins» a la cantina.

Van transcórrer uns quants minuts, potser un quart escàs, i el senyor Trejo entrà a la botiga boquejant com un peix. Es tapava, ja sabia ell que no li convenia l’agitació.

—És el que li deia —mormolà després de saludar en Deltell—. Aquesta altura em mata. Quan vaig a Paraíso —el senyor Trejo era de Tabasco—, sóc un altre, em trec anys del damunt. Ja veu que he de plegar, és un cas de consciència…

—Com ets! —li digué la Nena.

I, adreçant-se a en Deltell, afegí amb una inflexió maternal:

—Tot s’ho pren a la valenta. S’amoïna massa per les coses.

El senyor Trejo tenia els ulls vermellosos i, cada vegada que obria la boca, deixava sentir un baf de tequila i de cervesa. Però tenia un posat greu i serè, mantenia l’enteniment al marge de les seves febleses.

—Què m’ha d’explicar, senyor Deltell? —preguntà, mirant-lo amb uns ulls penetrants.

En Deltell li respongué que estava disposat a fer-se càrrec del taller. Ho va dir amb una precipitada locució, com si es llancés de cap a mar per vèncer les vacil·lacions ocasionades per la fredor de l’aigua. Ja estava fet. Respirà a fons i després expirà l’aire lentament.

El senyor Trejo l’abraçà:

—El felicito. És una decisió intel·ligent. N’estava segur…

I somrient, com si es tractés d’una broma molt fina, afegí:

—Li traspasso el meu martiri!

Va agafar-lo pel braç i se l’endugué a través de la cortina vermella, tot dient-li que el volia presentar als obrers.

El taller, en ple treball, tenia un altre aspecte. Almenys, en Deltell procurà veure-ho així; és clar que parlar de «ple treball» era una exageració motivada per la bona voluntat, perquè una de les màquines estava parada i davant de l’altra hi havia sis homes discutint un intricat problema tècnic. Tiraven el cartell d’una festa de toros de San Bartolo Naucalpan, una feina senzilla a dos colors, de lletres soles, i en Deltell pensà que hi havia massa ajudants per a una premsa que només necessitava dos operaris.

—Què us passa? —preguntà el senyor Trejo, arrufant les celles.

Un xicot de cara espavilada mastegava xiclet inflable i, de tant en tant, feia unes bombolles rosades que li tapaven la boca i el nas i esclataven de sobte, amb un esclafit que crispava els nervis. El noi va agafar un full i l’ensenyà al patró:

—El vermell pinta malament.

Es veia de seguida que era un escrúpol exagerat per un treball en el qual s’havia prescindit d’altres requisits més importants.

El senyor Trejo s’enfurià:

—Tu sí que pintes malament! Continueu tirant i no em vingueu amb històries, que això s’ha d’acabar avui!

Els homes s’escamparen i la premsa prosseguí la seva missió. El senyor Trejo afluixà la tensió facial i la seva cara tornà a una placidesa lunar. «Són molt bons —digué—, però sempre se’ls ha d’estar al damunt. Això ho ha de tenir en compte. Li ho dic jo, que conec la meva gent».

Tot seguit, va presentar-lo als seus fills. «A Lalo ja el coneix». Lalo va fer un moviment amb el cap. «Pot netejar un tinter sense embrutar-se. És un dandi». Ho va dir amb una punta d’orgull paternal, com si ponderés una bona mercaderia. Cridà l’adolescent mastegador de xiclet i digué:

—Aquest és Xebo, el més petit dels que han heretat l’afició a les arts gràfiques. Espero fer-ne un excel·lent premsista, si li trec la seva inclinació a rondar de nits.

Abaixà la veu, va acostar-se a en Deltell i, en un apart a penes discret, afegí: «És un enamoradís, com jo. Un veritable gall». Ho deia amb la satisfacció d’haver sembrat una bona llavor i veure-se’n els fruits.

Xebo allargà una mà sense vida. Quan en Deltell va deixar-la anar, caigué en el buit i pendolejà al capdavall del braç. El minyó se’l va mirar amb recel i no va dir ni una paraula.

Caminaren unes quantes passes i es van aturar davant de la «Multilith». Un jove taciturn, d’una vintena d’anys, estava abstret vigilant els fulls que s’apilaven en el receptacle de la màquina. Duia els cabells engomats, sense aconseguir la perfecció de Lalo, perquè formaven una cresta rebel. Un halo blavenc li circumdava el front, acusant un ardit: se’l devia afaitar perquè els cabells no s’ajuntessin amb les celles, desposseint-lo d’una part de la cara que es té per indispensable a la noblesa de l’intel·lecte. També tenia l’elegància dels afores, però amb un refinament distint del de Lalo, es veia que tenia una cultura cinematogràfica: duia alçada la part posterior del coll de la camisa i els punys doblegats fins a mig braç, amb un estudiat abandó.

—Aquest és Xutxo, el poeta de la família. Compon cançons i ell mateix les canta. L’any passat va guanyar un premi a Ixtapan de la Sal.

Xutxo va desviar modestament la mirada i completà la breu biografia:

—Toco la guitarra elèctrica…

El senyor Trejo enllestí de pressa, com si el noi no gaudís de la seva predilecció. Tot reprenent, camí, digué:

—Em sembla que ja vaig explicar-li que aquests tres no són fills de la Nena. Ja anirà veient que no m’agraden les barreges. D’això, sempre n’he fet un punt…

Finalment, per tancar el cercle íntim, el presentà a un home vell que feia anar la guillotina. Tallava els blancs que havien quedat en els fulls d’una feina malmesa. «Aquí s’aprofita tot», comentà el senyor Trejo, estenent l’índex de la mà dreta amb un aire doctoral. «Aquests trossos poden servir per a fer prospectes».

El vell es girà i va mirar-los amb una expressió de mofa.

—Sí: s’aprofita tot… —digué.

I va murmurar una frase que a en Deltell va semblar-li l’equivalent asteca de l’adagi català que vol prevenir contra els estalvis que cremen les tovalles. O d’aquell altre que diu que a cada bugada es perd un llençol.

El senyor Trejo deixà passar el dard i va posar una mà damunt l’espatlla del vell, ple d’una comprensió bondadosa i protectora:

—Don Santi és el veterà de la casa. Quan vaig comprar el taller, ja hi treballava. Sap més coses que ningú…

—Massa coses… Massa! —remugà el vell, amb reticència.

—Ah, quin don Santi! Com és! —saltà el senyor Trejo, tot emportant-se en Deltell.

En aquell moment, van engegar la granejadora, la qual feia un gran estrèpit; l’amo va manar que la paressin, i també ordenà que aturessin les altres màquines. Va enfilar-se en una plataforma de fusta que servia per a apilar raimes i digué als treballadors que s’atansessin.

Onze homes s’aplegaren al seu voltant, amb l’íntima satisfacció de fer una parada. Estaven encuriosits per la novetat, però feien tot el que podien per dissimular-ho.

El senyor Trejo, solemne i oratori, els adreçà una mena de proclama:

—El senyor Joan Deltell és el meu soci. Es farà càrrec del taller a partir de la setmana que ve i tot anirà d’una altra manera. El senyor Deltell és una persona enèrgica, molt entesa. Portarà feina bona, entrarem en una etapa de gran prosperitat, de la qual ens beneficiarem tots. Però no tolerarà que ningú es distregui, i ell i jo esperem l’entusiasta col·laboració de tots vosaltres.

Tot seguit, invità en Deltell a pujar a la plataforma. En Deltell estava emocionat; havia de dir alguna cosa, no se’n podia escapar, però ell no tenia facilitat de paraula. Els obrers se’l miraven amb desconfiança, perquè els havia alarmats l’amenaça d’augmentar la feina. ¿Què volia aquell gatxupín? Només faltava que els estrangers vinguessin a donar-los pressa, com si encara fossin en temps de don Porfirio!

En Deltell es va mostrar una mica infeliç:

—Sempre he lluitat a favor dels obrers, jo. Seré un més entre vosaltres, treballarem d’una manera fraternal. Si no millorem tots, no millorarà ningú…

El senyor Trejo li va estirar una màniga. «Bé: ja ho sabeu!», tancà a manera de conclusió. Va aixecar el braç amb un gest autoritari i els homes tornaren a engegar les màquines.

Encara van parlar una estona puntualitzant alguns detalls, molt pocs, de la nova situació. En acomiadar-lo, el senyor Trejo digué:

—Li he explicat més d’una vegada que els diners, aquí, no són indispensables. Ja veu que tot és a punt, oi? Però si té algun estalvi —i jo sé que vostès són unes formiguetes—, aquesta és l’oportunitat d’una excel·lent inversió.

En Deltell es va sobresaltar. A veure si el seu «soci» havia errat els càlculs i tot s’havia originat en una falsa suposició!

Tingué una arrencada d’orgull:

—Ho tinc tot invertit, ara. També jo recordo haver-li explicat que no podia disposar d’efectiu.

Però el senyor Trejo el tranquil·litzà amb uns cops paternals a l’esquena.

—És igual, és igual! —va dir—. Jo sé que se’n sortirà d’una manera o altra…





VIII


Els tres dies següents foren agitats, plens de tràfec físic i de revoltim mental. En Deltell s’afanyà a rentar la cara del taller, amb l’ajut dels dos aprenents i la desganada col·laboració de la resta del personal. El desfici els produïa esverament, com si fos l’avís d’un futur ominós; meditaven defenses i subterfugis, preparaven un pla pacient de protecció. En canvi, el senyor Trejo estava encisat. «Quina gent!», pensava. «Sempre van amb els ulls fora del cap, sempre tenen el frenesí de fer coses. El que cal és encarrilar aquesta font d’energia i aprofitar-se’n». Trobava que havia estat molt llest, se sentia content de si mateix.

El cert era que es mostrava molt complaent. Llevat de pintar les parets de la botiga (a la qual cosa es va negar amb una tossuda resolució), accedia a tot.

—Faci el que vulgui —deia—. Les màquines no les podrà moure perquè estan collades a terra. A part d’això, ja ho pot capgirar tot, si li sembla.

En Deltell tapà les taques i els forats dels murs amb paper d’embalatge. L’allisava curosament, el clavava amb gavarrots, i, al damunt, hi enganxava cartells a guisa de mostres de treball. Va fer netejar el sòl amb una gran abundància d’aigua, com si fos la coberta d’un vaixell; afegia una barreja de desinfectant i d’insecticida a les galledes i els escarabats i els altres diminuts habitants d’escletxes i racons acudien amb torpor a la darrera cita. El gat havia comparegut finalment, però en Deltell no se’n fià: va posar per tot el local plats amb una preparació contra les rates, un ardit químic sota l’aparença d’aliment temptador; el gat va ensumar els plats amb escepticisme, sense dissimular un cert ressentiment.

De fet, en Deltell invertí petits estalvis. També comprà bombetes noves, més potents, i estopa neta perquè abrillantessin les màquines. Al fons del taller hi havia un quiosc envidrat, el qual, en altres temps, havia servit al regent de garita i de despatx alhora; des d’allí, es dominava tota la quadra. El soci nou volgué retornar-li l’antiga dignitat de talaia i el desembarassà de papers i de pots de tinta seca, en va treure munts de fòtils inservibles, arrambats sota capes de pols i de brutícia. Després d’una neteja a fons, va portar-hi una taula i una cadira i les col·locà en la posició més convenient: a través dels vidres —que havien recobrat l’oblidada transparència—, veia les anades i vingudes dels obrers i abastava amb la mirada gairebé totes les màquines. En Deltell es va asseure i respirà profundament; estava satisfet i orgullós de les seves possessions i, per una insòlita associació d’idees, desenterrà fugaçment de la memòria la plantació de cocos, la qual li va fer una mica de llàstima. O més exactament: es va fer una mica de llàstima ell mateix, per haver-hi cregut.

La Nena va entrar al taller. Ho contemplà tot, amb un somriure que era una barreja d’admiració i de sornegueria; en Deltell la veié —sense sentir-la—, que feia un comentari amb Lalo i tots dos esclafien el riure. La Nena s’acostà al quiosc i, des de la porta, digué:

—Vostè és molt bo amb l’escombra a les mans, senyor Deltell. Ja voldria jo una minyona amb les seves qualitats!

Com si es ruboritzés, plena de coqueteria, afegí:

—Però no tinc casa per tal moble!

Va fer uns quants comentaris sobre els avantatges de l’ordre i del bon govern i, tot anant-se’n, formulà un lleial advertiment:

—Si és que el vol retratar, faci-ho de seguida, perquè d’aquí a un parell de dies tot tornarà a ser com abans.

De moment, en Deltell pensà que ja s’encarregaria que allò no passés. Però li quedà el rosec dels dubtes; de totes maneres, era millor que el senyor Bau-Gomar hi anés tan aviat com fos possible. Desficiós, li va telefonar, per pregar-li que passés a veure el taller. El gerent de la CEA pretextà que, en aquells moments, tenia unes obligacions ineludibles i quedaren que l’endemà en Deltell passaria a buscar-lo i l’acompanyaria.

Aleshores, li vingué un altre neguit. Explicà als obrers la importància de la visita que esperava i com tot depenia del bon efecte que produís el taller. Els va pregar que l’endemà s’arreglessin bé, i, a tall d’exabrupte, com si fes una mica de broma per dissimular la violència, gairebé els demanà que es rentessin i es pentinessin bé.

El senyor Trejo, que se l’havia escoltat amb un posat seriós, el cridà a part:

—Si vol seguir el meu consell, no els faci mai discursos. I ara vagi-se’n tranquil, que jo ja els ho faré entendre a la meva manera.

L’endemà, abans de sortir de casa, en Deltell dedicà una bona estona a arreglar-se. Es va posar el millor vestit que tenia, tot pensant que un general ha d’estar sempre disposat a donar l’exemple als seus soldats.

Donya Xole estava intrigadíssima. Quan el veié a punt d’anar-se’n, no es pogué estar de preguntar-li:

—Com va la fàbrica, senyor Joan? Quan començarem a anar bé?

«Aquestes coses van per llarg!», respongué en Deltell, mentre sortia de bursada.

El senyor Bau-Gomar ja era a l’editorial. Van pujar al seu cotxe i en Deltell li donà l’adreça.

El gerent conduïa tan a poc a poc que de vegades impacientava els altres automobilistes, però era un home metòdic i serè, el qual no es deixava torbar mai per presses que no fossin seves. A més, observava escrupolosament els reglaments de trànsit i, en aparença, ningú no podia dir-li res. En aparença, només, perquè sovint els impacients li dedicaven tocs de clàxon que no l’amoïnaven gens. Esperava que els semàfors fessin els canvis sense que el cor se li desboqués, i quan tenia el color a favor seu, mirava a dreta i a esquerra abans d’engegar. «Sempre temo els frenètics que s’esquitllen entre el groc i el verd», deia.

En una cruïlla de dues avingudes, els va passar com una exhalació un descapotable gris. Una noia va treure el cap per la finestreta, amb una cara furibunda.

—Vellet! —cridà.

En Deltell va esgarrifar-se per la falta de respecte i es cregué obligat a fer un comentari, banal i oficiós, sobre la joventut moderna. Inexplicablement, el senyor Bau-Gomar no hi va estar d’acord:

—Ells fan el paper que els escau i jo també. Deixi que sigui així.

De totes maneres, l’alleujà que el minúscul incident hagués trencat un silenci que s’allargava a través de carrers i places. Tenia un corcó, volia dir alguna cosa abans d’arribar al taller.

—¿Ja li vaig explicar, oi, que el senyor Trejo és una mica extravagant?

—Sí.

—Jo, com és natural, encara no hi he pogut fer res. Em proposo canviar moltes coses. S’entra al taller per una botiga molt estranya, però no té res a veure amb la litografia.

—El que interessa són les màquines…

Al senyor Bau-Gomar no li agradava parlar mentre conduïa i no en pogué treure gaire cosa més. Van fer la resta del trajecte enmig d’un mutisme trencat, només, per monosíl·labs i moviments de cap.

En arribar, en Deltell s’adonà que no sabia el nom de la Nena i li va semblar frívol presentar-la sota aquell motiu.

—La senyora és l’encarregada de les fotostàtiques —digué.

El senyor Trejo encara no hi era, però la Nena els invità a passar al taller. El gerent de la CEA va donar una ullada a les parets de la botiga i, malgrat que ja l’havien previngut, va sentir un lleuger malestar.

En Deltell sospirà. Els obrers l’havien obeït i se’ls veia passadorament endreçats. Però no treballaven, potser perquè els engavanyava la roba de mudar, o potser perquè no volien embrutar-se. S’estaven drets al costat de les màquines, en una visible actitud d’esperar visites; en Deltell s’hauria volgut fondre.

—No hi ha feina, ara —va dir—. El senyor Trejo ha enllestit la que tenia per deixar-me el taller lliure de compromisos.

El senyor Bau-Gomar s’aturava al costat de cada premsa i feia preguntes als premsistes. Després, començà a mirar el sostre amb insistència; una de les fustes de la claraboia s’havia mig desprès i es veia el cel a través d’un forat ple de teranyines. En Deltell s’esforçava a portar a terra la mirada del gerent, però l’home tornava a aixecar el cap, aparentment obsessionat pel tros de cel. Què hi podia veure? Si la neteja havia estat feta arran de terra i era allí on es podia admirar alguna cosa!

—El sostre no l’he tocat. Ja me n’ocuparé. Després de tot, el sostre…

—Arregli’l, abans de la temporada de pluges.

L’aigua, és clar! No havia tingut temps de pensar en tot i es protegí esmentant una administració passada que no l’afectava. Des d’ara, tot seria diferent. Faria arreglar el sostre de seguida.

Es tranquil·litzà en veure que el senyor Bau-Gomar celebrava —discretament, això sí— el fet que el taller comptés amb l’equip de sensibilització i d’insolació de les planxes per a l’offset Hi havia empreses més grans que encarregaven aquella feina a fora, i això sempre era un inconvenient.

—Bé: ja me n’he fet càrrec —digué el senyor Bau-Gomar, amb l’aire de donar per acabada la visita.

En el moment d’anar-se’n, arribà el senyor Trejo. Sense que ningú li ho demanés, s’excusà per haver fet tard i en donà la culpa a l’ofec. Després de les presentacions, tingué una sortida de botiguer de barriada.

—És una joia, eh? —digué referint-se al taller.

En Deltell envermellí, com si algú ponderés exageradament una cosa seva, i el senyor Bau-Gomar, indulgent i evasiu, respongué:

—Ja n’hi ha prou que només sigui una eina.

En Deltell va témer que el litògraf no es posés a parlar de filosofia i de la seva feblesa a considerar la família com a cosa sagrada, que es volgués lluir esmentant les seves reparticions de béns entre els fills, les senyores i els amics que li queien en gràcia.

—Ja ens en anàvem —digué precipitadament—. El senyor Bau-Gomar ha de tornar cap a l’editorial.

Una mica contrariat, el litògraf els va acompanyar fins al cotxe i, mentre els ajudava sol·lícitament a obrir i a tancar portelles, encara tingué temps de dir unes quantes paraules de més. Dirigint-se al gerent —i assenyalant en Deltell amb el cap—, comentà:

—L’ha deixat net com una patena, eh? S’ha passat dos dies sense desemparar l’estopa i el sabó.

El cotxe arrencà i el senyor Trejo es va quedar dret a la vorera, tot mústic per no haver tingut temps d’impressionar aquell personatge important. Hauria volgut preguntar-li, de potència a potència, detalls financers sobre la CEA.

Van fer el camí de retorn a l’editorial enmig d’un silenci més tancat, encara, que durant l’anada. En arribar a la CEA, el senyor Bau-Gomar va fer entrar en Deltell al seu despatx i l’invità a seure, mentre examinava uns papers. Darrera la seva taula enorme, el gerent imposava i en Deltell s’arrupia a la butaca, amb l’ànima penjant d’un fil, com un col·legial que espera de llavis del professor els resultats d’un examen.

El senyor Bau-Gomar adoptà un posat de compassiva comprensió. Va contemplar en Deltell durant un instant, i digué:

—Jo, si fos de vostè, no m’embolicaria. No hi ha cap d’aquests tallers que estigui net de problemes; quan no existeixen, es creen de seguida i vostè ja haurà de començar enfrontant-se amb el més important: la falta de diners…

En Deltell va fer una cara de desencís tan expressiva, que el gerent s’entendrí una mica.

—Però el veig tan engrescat —prosseguí— que el consell que li dono no és pas el que vostè desitja. Potser a la seva edat jo també hauria sucumbit a la temptació. Hi ha pedres amb les quals hem d’ensopegar per força, perquè d’altra manera no estaríem mai més tranquils. Diuen que la fe és molt poderosa, que mou pesos més considerables que aquest taller del senyor Trejo. Provi-ho! Si li dic això (una mica a contracor, convençut de fer-li un mal servei), és perquè la CEA pot donar-li la mena de feina que ara està en condicions de fer. Preparem la reedició dels «Clàssics il·lustrats»; vostè ja coneix l’obra: són deu volums gruixuts, tindrà feina per mesos, si és que aconsegueix durar tant. Li donarem els negatius i el paper, de manera que vostè només haurà de passar les planxes i tirar a una sola tinta. Cobrarà els plecs que ens lliuri cada dissabte i amb això podrà pagar els jornals i espavilar-se. Que s’haurà d’espavilar molt! L’esperen més maldecaps que no es pensa…

En Deltell, commogut, ni tan sols va sentir aquesta darrera reflexió. Ja anava a desbordar el seu agraïment, però el senyor Bau-Gomar va frenar-lo:

—Esperi’s, esperi’s! El paper és l’inconvenient més perillós. Ja sap que val molts diners i l’hauré de confiar a la seva custòdia. És una responsabilitat que jo assumiré davant l’editorial i que vostè haurà d’assumir davant meu. Tingui’n cura com si es tractés del seu fill. ¿Quan començarà a treballar?

—Dilluns que ve.

El gerent va consultar un memoràndum i apuntà alguna cosa en un bloc de notes.

—El dilluns al matí li faré portar els negatius i abans del vespre tindrà el paper. Prometi’m que avui mateix farà tapar el forat del sostre.

I tant! Aquell forat li semblava el més petit de tots els que havia de tapar. Pensà que els mexicans tenien raó: quan Déu es posa a donar, ho fa a mans plenes. Mai no se li havia aplanat el camí davant seu amb tanta facilitat i, com li ocorria sempre que la ventura passava a prop seu, li vingueren ganes d’anar-se’n; tenia por que, si precisaven més, si donava temps a polir nous detalls, sorgiria alguna cosa que enterboliria la seva satisfacció.

Però el senyor Bau-Gomar el retenia:

—No sé quin tracte han fet amb el senyor Trejo i no m’hi vull ficar. Però li aconsello que legalitzin l’acord. I una altra cosa: ¿el taller no té cap més entrada que la botiga aquella?

—No.

—Doncs jo faria emblanquinar les parets. Aquells diners voladors fan mal efecte.

En Deltell deia que sí a tot, per demostrar —fins i tot caient en mentides que li semblaven irrisòries— que tenia carta blanca, que la seva independència era total.

El gerent tornà a vetllar per ell:

—No volia feina per fer a casa? Convé que, de moment, no carregui la totalitat del seu sou al taller. No sé d’on traurà el temps, però haurà de fer tants miracles que no li vindrà d’aquest.

Aquell home era la providència. En Deltell, fidel a la seva raça, trobava que la feina —encara que fos excessiva, era una benedicció—. No sabia com demostrar el seu reconeixement i es desfeia en promeses; hauria signat qualsevol paper que li hagués allargat, sense llegir-lo.

El senyor Bau-Gomar li digué que li faria preparar de seguida una obra perquè la revisés. En acomiadar-lo, davant la porta del despatx, va fer-li les darreres reflexions:

—No l’envejo pas. Però li desitjo molta sort. Com que ens haurem de veure sovint, li prego que em comuniqui qualsevol dificultat. Tant de bo que no tingui totes les que jo temo!

Era la seva manera de dir, és clar. En Deltell no es deixà impressionar per aquell to de condol. Abans d’anar-se’n, va donar una mirada al departament d’en Solana, però aquest no era a la seva taula.

Baixà les escales amb els peus alats com els del déu Mercuri i, en aquells moments, estava lluny de pensar que els diners del seu futur eren tan pintats com els de la botiga del senyor Trejo.

Feia un dia lluminós, de ple sol. En arribar al carrer, en Deltell tingué un rodament de cap i es va espantar; estava emocionat, però no tant com per a perdre els sentits. Veié les cases i els fanals amb la silueta trencada per una suau ondulació. Devia ésser el cor? ¿O algun trastorn ocasionat per l’altura? Esverat, buscà alguna cosa per a estintolar-se i va estar a punt d’ensopegar amb una vella que es va agenollar sobtadament, amb els braços en creu. La vella començà a pregar en veu alta i en Deltell tingué una por irreflexiva, un pànic que gairebé li eriçà els cabells. ¿Tan trasmudat estava que podia suscitar una demostració com aquella? Devia portar la mort dibuixada a la cara!

Sortí gent de totes les cases. Corrien cap al centre de la calçada, agitant els braços.

—Terratrèmol! Terratrèmol!

Ah, era allò! Es va tranquil·litzar per un instant, perquè perdre la salut precisament aleshores, quan la vida li començava a somriure, hauria estat una jugada cruel. Tot seguit, compartí l’altra por, la de tothom. El ciment de la vorera es va partir i una clivella zigzaguejant avançà com una serp; va fer un salt de costat per evitar-la i es va abraçar a un fanal.

Els cables d’alta tensió brandaven i es van desprendre alguns aïlladors. Dos dels conductors elèctrics van fer contacte; sorgí una flama violàcia, que va córrer animada d’una estranya vida, tentinejant com si passés la maroma, fins a arribar a un transformador. Es produí una explosió i va caure una cascada d’espurnes; en Deltell s’hagué d’espolsar una màniga per treure’s un fragment de metall fos.

Una noia va córrer a buscar la protecció del mateix fanal d’en Deltell. Pràcticament, li va caure als braços. Sentí un cos càlid premut contra el seu i, enmig del desordre general, tingué temps i esma de mirar-li la cara: era una noia bonica, plena d’agradables turgències. S’adonà que portava poca roba, perquè l’època era de bon temps, i gairebé beneí la sort enmig de la desgràcia. En Deltell era més aviat tímid, però en moments com aquell és difícil sospesar els sentiments, saber el que val i el que no val. La va estrènyer amb força, convençut, quasi honradament, que li brindava la protecció que la noia necessitava.

Tot plegat va durar poc més d’un minut, però la naturalesa és feinera i va quedar un quadre de desballestament, s’havia trencat l’ordre urbà consagrat per l’habitud de cada dia. El carrer, amb la gent esvalotada, tenia l’aspecte que ofereixen les multituds a la sortida d’un espectacle fort. La noia se’n va anar, tot donant les gràcies, no se sabia de què, però sense reticències; en Deltell tingué una decebedora sensació paternal: només havia estat una rada insignificant en aquell port de ciment.

Tothom es lliurava al recompte dels danys i de les víctimes, que eren pocs en comparació amb l’enrenou. Un cotxe s’havia despistat i topà contra un arbre. Hi anava una parella, la qual va forcejar una bona estona per obrir la portella, que havia quedat travada. La dona tenia una petita ferida al front; mentre s’eixugava la sang amb un minúscul mocador, reconvenia el seu company, com si ell fos el culpable —únic i bergant— de la dislocació terrestre.

A l’altra banda del carrer, s’havia desprès una cornisa, i una de les pedres tocà un minyó, el qual es queixava de mal a l’espatlla i no podia moure el braç dret. Però mantenia la posició vertical i no li faltava esma per a maleir l’arquitecte autor de la cornisa.

Asseguts a la vorada, un jove i un home vell discutien animadament. El vell havia corregut per allunyar-se de les cases i arribar al centre de la calçada, que és el lloc més segur en cas de terratrèmol, segons la docta opinió dels entesos. Però just en assolir aquell refugi, coincidí amb una moto —una altra mena de perill que no és de la competència dels sismòlegs— i ell i la màquina van caure espectacularment a terra. Els dos homes s’havien arromangat un carnal dels pantalons i es mostraven ferides al genoll gairebé idèntiques.

—Tu rai! —deia el vell—. Te’n sortiràs de seguida. Però a la meva edat tot es complica i potser m’hauran de tallar la cama. A veure qui pagarà els metges!

—I la moto què? —replicava el jove, iracund—. Que no val res la moto?

A la seva manera tenia raó, perquè la màquina semblava la més perjudicada de tots tres. El jove s’aixecà de sobte, recollí el carburador —que el cop havia arrencat del lloc que li era propi— i se’l posà amorosament a la falda, mentre es tornava a asseure a la vorada per continuar la discussió.

Després de l’estupor que li causaven els trastorns d’origen volcànic, en Deltell pensava sempre que, algun dia, el fenomen duraria una mica més i la ciutat de Mèxic quedaria arrasada. La qüestió era saber si ell se’n podria anar d’allí abans que això passés, o bé si no tindria temps i moriria estúpidament colgat lluny de Catalunya. Se li acudí que tot depenia de l’èxit del taller… El taller! Què li devia haver passat? Era una casa vella i potser a aquelles hores ja només quedava una barreja de ferros i de guixots.

Quan buscava adeleradament un telèfon públic, es va sentir la sirena d’una ambulància i els ferits fugiren, ranquejant i ajudant-se mútuament, perquè els mexicans temen l’assistència oficial, com si fos una prolongació de la desgràcia.

En Deltell va entrar en un bar i telefonà al taller. La Nena el va tranquil·litzar: no havia passat res.

Així, doncs, totes les il·lusions eren vàlides i el somni subsistia. Tornà al carrer amb un mig somriure de felicitat i, tot seguit, un pensament llampeguejant li esborrà la confiada distensió dels llavis. S’havia preocupat del taller abans que de la família! I la seva també era una casa vella, la qual augmentava les xacres a cada terratrèmol. Val a dir que el remordiment d’en Deltell es devia més al convencionalisme que no pas a una consciència puntual; per un instant, pensà que no se sabia mai quins camins triava la providència per aclarir els problemes humans i un moviment tel·lúric pot ésser tan eficaç com un divorci o una fuga. Però s’avergonyí de seguida, es va sentir malvat, i entrà de nou al bar. Hi havia una dona que telefonava i dues persones més que esperaven torn. En aquell moment, s’aturà un taxi davant del bar i en Deltell va córrer per agafar-lo i s’emparà de la portella, mentre el taxista cobrava i deixava el passatge; havia tingut sort, perquè tres o quatre ciutadans acudien a disputar-li el seu dret al vehicle. Però ell havia arribat primer.

Va donar al xofer l’adreça de casa seva. Pensà que aniria més de pressa amb el taxi que no pas fent cua al telèfon i li vingué la calma del pedaç posat a la seva consciència: de fet, ningú no podia dir que no s’hagués interessat de seguida pels seus parents. En Xordi no li havia suscitat cap inquietud, perquè en aquella hora era a l’escola, un sòlid edifici de ciment armat.

A cada xamfrà hi havia grups de gent comentant el succés, amb l’animació que els donava l’alegria d’haver-se’n sortit una vegada més. En Deltell sabia què deien com si els pogués sentir: explicaven experiències personals que sempre eren les mateixes, la sensació de trobar-se malament, la vanitat instintiva d’atribuir als sentits un trasbals que tenia proporcions més vastes, com si la diminuta persona de cadascú pogués tremolar d’una manera més perceptible que la revolada de la naturalesa. Després, afegien anècdotes singulars, amb un sentit més creador, i acabaven evocant antecedents històrics, parlaven dels grans terratrèmols del passat. La musa popular es renovava en els seus llavis:

El dia que Madero entrà,

fins i tot la terra tremolà.



Al·ludien a la jornada triomfal de la Revolució mexicana, el dia que el president Madero, a cavall i amb la bandera desplegada, va fer entrada a la capital, al front de les tropes que havien expulsat el general Porfirio Díaz. I no s’oblidaven mai de repetir un fet que els impressionava molt: la terra s’havia sacsejat amb tanta força que vessà l’aigua de les fonts de l’Alameda. Sempre hi havia algú, més erudit, que esmentava el gran moviment tel·lúric que destruí els poblats de la vall de Mèxic, poc abans de la Conquesta. Però es tranquil·litzaven de seguida, tot recordant que la ciutat era construïda sobre un gran llac, el llit fangós del qual absorbia les trepidacions.

Els carrers recobraven a poc a poc el seu aspecte normal. Els danys havien estat lleus, potser la destrucció d’algunes barraques dels suburbis, sempre a frec d’enfonsar-se damunt dels seus habitants. Calia comptar, també, amb alguna criatura esclafada per una paret, perquè això era fatal: els terratrèmols sorprenien sempre criatures jugant al peu de parets mal construïdes.

En una parada, el taxista es va girar i digué:

—Sort que ha estat ondulatori!

En Deltell respongué que sí, que havien tingut sort. Els moviments trepidants eren més temibles. Començaren a discutir sobre la intensitat del fenomen, perquè el taxista opinava que havia assolit el sisè o el setè grau de l’escala de Mercalli i en Deltell ho trobava exagerat, no creia que l’agulla del sismògraf hagués registrat més enllà del quart grau. I quan ja estaven a punt de partir la diferència, arribaren al terme del viatge.

El pati de veïnat tenia l’animació dels dies de festa i els estadants, tot fent l’intercanvi de rialletes nervioses, s’ajudaven mútuament a liquidar la por passada. En Deltell trobà donya Xole que pujava l’escala amb un ciri a les mans: l’havia promès a la Verge de Tialmanalco i venia de comprar-lo.

—També he promès, senyor Joan, que vostè anirà a peu a la «Villa».

—Ja en parlarem després! —respongué en Deltell.

I pujà els graons de dos en dos, deixant la vella enrera.

L’Adela era al menjador. Enganxava retalls d’una revista a la paret, per tapar una nova esquerda. Com que era d’esquena, no el va veure entrar, i en Deltell tingué un impuls insòlit, impremeditat. Potser volia tirar la darrera paletada de terra sobre el remordiment, o potser l’alegria del seu futur brillant el feia sentir amorós i expansiu. El cas és que va posar les mans sobre l’espatlla de la seva dona, l’obligà a girar-se i la va besar amb una gran efusió.

L’Adela es va quedar tan parada, que li van caure les tisores de les mans. Feia molt de temps que allò no passava entre ells dos i es va esverar una mica. ¿A què es devia aquella sortida del seu marit? Es contemplà d’esma en el mirall del bufet i ho atribuí a la seducció de la seva nova permanent.

—I el Xordi? —preguntà en Deltell.

—Està bé. Ja he parlat a l’escola. De qui no sé res és de Natxo, perquè el telèfon de la cerveseria no funciona.

De Natxo sí que no podria preocupar-se’n mai, per molt que la bona fortuna li amorosís els sentiments. Ja era prou gran i, a més, Natxo comptava amb la protecció de la seva estolidesa, la qual constituïa una sòlida cuirassa contra qualsevol fenomen natural o artificial.

L’Adela se’n va anar a la cuina i en Deltell s’assegué, de colzes a la taula i amb el cap entre les mans. Provà d’ordenar els seus pensaments, que giravoltaven com la gran roda d’un parc d’atraccions; se sentia important, astut, ple de noves energies, com si hagués guanyat a pols una colla de coses que encara no existien. Tenia ganes que ho sabessin en Fageda i en Bardés. Quina cara farien! Desitjava explicar a l’Orfeó, perquè ho sentís tothom, que acabava de sortir de l’obscura multitud dels assalariats per fer una entrada de cavall sicilià al món dels negocis.

Donya Xole arribà al pis amb un rosec que la tenia inquieta. En els seus monòlegs espirituals era molt seriosa i mai no se li hauria acudit d’enganyar un sant o fer-lo passar amb raons. Va deixar el ciri sobre una cadira i, a manera de preparació, digué:

—Sort que l’he anat a comprar de seguida. Ja s’acabaven! A la botiga hi havia cua…

En Deltell ni tan sols la va sentir i la vella li va tocar l’espatlla:

—Què pensa fer amb l’anada a la «Villa»?

—Quina «Villa»?

—La de sempre! Quina vol que sigui?

I donya Xole, alarmada, es va treure el cigar de la boca i afegí:

—No juguem, eh, senyor Joan? Tractes són tractes! Vostè és el cap de la família i li pertoca complir. És molt bo això de cobrar el favor i després fer el desentès. Sempre em sap greu embolicar-me pels altres, perquè a l’hora d’agrair-ho figura que tot són inconvenients.

En Deltell volia pau, la necessitava per a concentrar-se i posar tota la llenya al foc que cremava per a ell tot sol. Conciliador, fugí d’estudi:

—Tinc compromisos anteriors, altres prometences d’abans del terratrèmol. Amb aquestes coses sóc inflexible: s’ha de seguir el torn rigorós. Quan li toqui a vostè ja l’avisaré.

Van quedar així, una mica a contracor per part de donya Xole.

Mentrestant, l’Adela havia sortit de puntetes de la cuina, per dirigir-se cap a la seva cambra. Encara es trobava sota els efectes de l’abraçada recent, sentia la torbació de l’imprevist. Es va asseure davant del tocador i es contemplà en el mirall. No hi podia fer més: es considerava atractiva; l’estrany era que el seu marit no se n’adonés sovint. El nou pentinat l’afavoria i el tint del cabell ressaltava el color de la seva pell, el qual —sense deixar-se dur per la passió— era indiscutiblement clar. Un somni d’antigues primaveres va elevar-la per damunt del present i començà a pintar-se els llavis, es dibuixà el contorn de les celles i s’enfosquí els ulls, les comissures dels quals es va allargar amb un llapis cosmètic. Enduta per una aura, cavalcant una boira, es va canviar el vestit i es posà el millor que tenia. El mirall li tornà tot de mirades aprovadores i la dona, íntimament satisfeta, se’n va anar cap al menjador, segura de rematar la peça.

Com si feinegés, obrí els calaixos del bufet, va donar un parell de voltes a l’entorn de la taula i s’enfilà en una cadira, fingint que collava una bombeta fluixa. Però en Deltell tenia el cap lluny d’allí: qui sap com havia arribat, de fantasia en fantasia, al despatx del director del banc «Hispano-Americà», on gestionava l’obertura d’un compte transferible a Barcelona. En l’evocació, el director li estrenyia la mà i el felicitava per la grossa quantitat dipositada. «Ja ho veu —responia ell amb una encantadora senzillesa—. Si li explicava d’on ha sortit, se’n faria creus».

Disposada a jugar fort, l’Adela descargolà la bombeta i va fer veure que li relliscava de les mans; la petita esfera s’esmicolà contra el sòl amb un esclafit que, per una rara osmosi, va rebentar la bombolla de la imatge il·lusòria que s’havia forjat en Deltell. Sobresaltat, alçà els ulls i veié la seva dona, pintada i arreglada, ondulant-se tota ella amb gestos de coqueteria i fent monades dalt de la cadira. De moment, en Deltell es va esverar. Què li passava? Què devia voler? Com que, pràcticament, se li acabava d’esfumar entre els dits el taló bancari, va associar les idees d’una manera crematística.

—Ara no em demanis res, eh, Adela? —digué ple de recel—. Haurem de passar una temporada amb una mica d’estretor, perquè ho invertiré tot en el taller.

L’impressionà gratament la seva pròpia frase. Havia envejat moltes vegades en Fageda, quan parlava —amb un aire de gravetat— d’invertir-ho tot en tal o tal negoci. I ell ja havia arribat en aquell punt, ja començava a alinear-se entre els grans!

L’Adela es va sentir vexada. Saltà de la cadira amb tanta fúria que va venir de poc que no caigués i sort que es repenjà en el bufet. El trontoll del moble, la dringadissa de tasses i de vasos, li va crispar els nervis. Li passava sempre que les rèpliques li pujaven a patolls, cames amunt, fins al pit, fins a la gorja, i allí quasi l’ofegaven per voler sortir totes alhora. No era prou ràpida i això li dolia, perquè el temps era més breu que la seva indignació.

I abans que la veu trobés la manera de condensar el seu enuig, arribà en Xordi de l’escola i va envair el pis amb els seus problemes.

—El mestre és un ase —digué—. M’ha posat zero de geometria!

Allò el devia haver afectat més que el terratrèmol, perquè s’hi va referir primer, mentre rebotia els llibres per terra. En Deltell li ho va agrair; aprofità el quiti i es va encaminar cap a la seva cambra, tot encenent una cigarreta.

Al vespre, en Deltell va anar a l’Orfeó. Tenia ganes d’explicar la seva ventura, sobretot a en Fageda, amb el desig ocult, no del tot confessat, de demostrar-li que ja estava a punt de sortir d’aquell obscur ramat que el seu amic —segons deia amb una falsa admiració— envejava per l’absència de maldecaps, per la grata dependència d’un sou sense altra responsabilitat que tancar-se durant unes quantes hores en unes oficines. «Vosaltres rai! —solia dir—. Postes de sol i caps de setmana!». Però sempre hi havia en el seu gest i en les seves paraules una reticència que l’irritava, com si volgués dir que allò estava molt bé per als qui no aspiraven a més, per als qui no eren capaços d’empreses més ambicioses. A veure quina cara faria, ara!

I la cara d’en Fageda fou la que hauria pogut preveure amb una mica de malícia. Se l’escoltà amb el cap inclinat, mig aclucant un ull perquè el molestava el fum del seu propi cigar.

—A veure, a veure! No t’embarbussis —li havia dit a mitja oració—. ¿D’on ha sortit aquest senyor Trejo?

Sense adonar-se’n, en Deltell adoptava una actitud humil, com si recités una lliçó davant d’un superior. Tornà pacientment enrera, per adornar el senyor Trejo amb un halo de virtuts professionals i humanes. No es va atrevir a ponderar massa el taller, perquè algun dia en Fageda hi aniria i, almenys en aquest aspecte, es va curar en salut.

—Que tens diners, tu? —preguntà de sobte en Fageda.

—No.

—¿I no trobaràs algun banc que t’obri una línia de descompte?

—No ho sé. No ho he provat mai.

—Doncs ja cal que et preparis a passar-te la vida extraient aigua de la barca. M’estranya que en Bau-Gomar no t’ho hagi dit i que encara t’ajudi a enfilar-te perquè caiguis de més enlaire.

Quina sortida! En Deltell pensà que, en el fons d’aquell menyspreu, hi devia haver el despit d’una classificació fallida, el reny perquè s’escapava de la casella on en Fageda el tenia arxivat. A més, allò no tenia sentit: si només es podien fer negocis a base de diners, i d’on sortien els diners per al primer negoci? Si això fos cert, el món encara seria en l’etapa de les transaccions en espècie. El seu amic, ara, parlava així, però l’havia sentit vantar-se dotzenes de vegades que ell havia començat sense res, que tot ho devia al seu esforç i a la seva intel·ligència. Es veu que només s’esforçava ell i que només ell era intel·ligent.

Un mosso cridà en Fageda, perquè el demanaven al telèfon. Abans de deixar-lo, en Fageda li va posar una mà a l’espatlla i digué:

—Noi, es veu que estaves massa tranquil. Allò de la barca t’ho he dit en sentit figurat, és clar. Però quan l’aigua t’arribi al coll, avisa’m. Els amics són els amics!

L’aire protector encara l’enutjava més. En aquells moments no volia sentir-se protegit, sinó igual. En Bardés, que havia assistit a una part de la conversa, sentí parlar d’aigua i volgué tirar-la al seu molí:

—Ja el teniu assegurat, el taller?

—No ho he preguntat. Em sembla que el senyor Trejo és una mica despreocupat per aquestes coses.

—Doncs preocupa-te’n tu. Pensa que un instant de descuit pot destruir anys de treball, sense parlar de les vides. Una punta de cigarret, una espurna elèctrica, una volva encesa que el vent porta de qui sap on, i ja tens els afanys convertits en cendres. Si et passa això, les lamentacions no t’ajudaran gens. En canvi, et servirà molt la previsió que tinguis ara.

En Deltell es va reconfortar amb aquestes paraules. El compensaven del to de superioritat d’en Fageda i agraïa a en Bardés aquell disc, que devia ésser el mateix que dedicava als grans industrials.

—Ah! I tenim una pòlissa contra riscos de la naturalesa —afegí en Bardés—. És una branca que té molta acceptació. Ja veus què ha passat avui! I els terratrèmols no avisen, no pots preparar altra salvaguarda que aquesta pòlissa que et dic.

Sí, tenia raó. Va interessar-s’hi honradament. En Bardés demanà l’adreça del taller, va apuntaria en un carnet i quedaren que l’aniria a veure.

En Deltell continuà la conversa sobre possibles desgràcies amb una atenció aparent, sense impressionar-se massa. Tenia l’agredolç que li havia deixat en Fageda; en el fons, es creia amb el dret d’odiar el seu materialisme, perquè el que ell sentia respecte al futur i el triomf era una altra cosa, molt personal, molt seva. Però no estaria satisfet fins que vencés aquella fortalesa. Algun dia, en Fageda veuria amb estupor com ell pujava fins a la seva plataforma, tot fent anelles amb el fum d’un gran cigar.





IX


Va transcórrer la primera setmana de l’etapa industrial en la vida d’en Deltell, enmig de descobriments i de sorpreses que no tenia temps de classificar ni de convertir en deduccions. Sorgí una figura que el senyor Trejo no li havia anunciat, Ismael Galván, un mestís que era premsista d’una de les «Duplex». A Galván, els seus companys li deien «la Nigua», un motiu que no l’ofenia i que, tanmateix, no lligava amb la seva estatura, superior a la mitjana dels homes del país. Potser picava, com les puces indígenes que havien servit d’inspiració per a rebatejar-lo, però això en Deltell no ho podia saber de seguida.

Des del primer moment, Ismael Galván va assumir d’una manera espontània el paper d’enllaç entre el personal i el nou soci. Es mostrava sol·lícit i disposat a donar consells; es va erigir en guia —amb un aire de prodigar emparament— del foraster que havia caigut entre ells una mica a cegues. En Deltell s’havia pensat, qui sap per què, que aquesta dignitat de lloctinent recauria d’una manera tota natural en don Santi, el vell que sabia tantes coses, o bé en algun dels fills del senyor Trejo, preferentment en Lalo, per la seva condició de delfí. Però Lalo declinà l’encàrrec, i els altres dos, Xutxo i Xebo, es van posar a l’expectativa, alçant una guàrdia ostensible. Don Santi ho contemplava tot amb un posat sorneguer i commiseratiu alhora. Semblava que es disposés a aguantar les primeres gotes d’un xàfec inevitable, amb un fatalisme ple de resignació. Al principi, en Deltell insinuà que ell podria ésser l’encarregat, però l’home va refusar, tot servint-se d’un adagi mexicà:

—A la meva edat, més que no pas el formatge, el que m’interessa és fugir de la ratera.

Es limità, doncs, a la seva guillotina i a tenir cura del paper. En canvi, Ismael Galván, «la Nigua», brillà per la seva activitat. Així que arribaren els negatius de la CEA, va separar els que corresponien al primer plec i comprovà la formació. A mitja tarda, les planxes ja eren col·locades i tenia la seva premsa a punt de tirar. Sabia on eren les coses, on s’havien de comprar —a bon preu i a prop del taller— els productes que feien falta, i tenia el do de manar. En Deltell, al cap de poques hores d’haver fet la seva coneixença, ja el trobava providencial, com si formés part de la catifa que la bona ratxa s’aplicava a estendre-li sota els peus. Ismael Galván entrava a cada moment al quiosc envidrat des del qual en Deltell —amb una música interior en crescendo— s’estrenava en la voluptuositat de dirigir. El mestís li ensenyava papers i mostres de tinta, algun cargol que calia canviar, fórmules personals per a fondre la pasta dels roleus i tot d’apunts (en una llibreta greixosa) que condensaven idees originals sobre el funcionament ideal d’un taller. Va arribar a atabalar-lo una mica, però en Deltell pensà que era la novetat i que s’hauria d’acostumar a no perdre’s enmig de la dispersió que comportava la seva responsabilitat d’executiu.

Cap al tard, en Deltell telefonà a la CEA, per reclamar el paper que havien d’enviar-li. Li contestaren que ja feia estona que havia sortit el camió i que no podia trigar. Però el temps comptava, la «Nigua» li recordava a cada instant que, si volia lliurar plecs al final de la setmana, no es podien distreure gens. En Deltell entrava i sortia del local, donava mirades al carrer i al rellotge, amb una impaciència que divertia la Nena.

—Ai, senyor Deltell! —li digué, amb una veu plena d’inflexions manyagues—. ¿No es mareja amb tantes anades i vingudes?

Finalment, arribà el camió de la CEA. Començaren a descarregar de seguida, i encara no havien entrat els primers paquets, quan es va presentar un oficial de policia i demanà la documentació al xofer. En Deltell va acudir-hi, tot alarmat.

—Què passa? —preguntà.

—És seu aquest camió? —digué el policia.

—No, el camió no. La càrrega va consignada a nom meu…

En veure que era estranger, al policia se li va eixamplar el cor.

—En aquesta hora, és prohibit de descarregar aquí. Això ja ho hauria de saber…

Inicià el gest de muntar a la seva motocicleta i afegí:

—Hauran de tornar a carregar els paquets que han tret i seguir-me a la Delegació.

En Deltell estava desesperat. Bracejava, tot invocant els drets sagrats del treball, la necessitat de protegir la industrialització del país i, sobretot, la seva innocència, la qual intentava reforçar amb una cara de ciutadà honest, bondadós i submís a l’autoritat. Des de darrera el policia, el xofer va fer-li un gest expressiu amb els dits, dibuixant en l’aire el signe dels diners. En Deltell comprengué, i va dir tímidament:

—No ho podríem arreglar d’una altra manera?

L’oficial va parar el motor de la seva màquina.

—Com vol que ho arreglem? És una infracció greu, no hi ha escapatòria! Jo m’hauria de comprometre molt… Per a vostè suposa una multa important, sense comptar el temps que perdrà. A més, li demanaran la documentació i sempre hi ha algun detall imprevist que complica les coses. Vostè és estranger, oi?

—Sí.

—Raó de més. Qui sap si té els papers en regla! De totes maneres, l’amoïnaran…

—És la primera vegada que infringeixo la llei —es defensà en Deltell—. Deixi-ho passar, home! Jo el compensaré per la molèstia.

Es descordà l’americana i anava a ficar la mà a l’infern. El policia, púdic i digne, va aturar-li el braç i se l’endugué cap a un racó mal il·luminat, sota un portal.

—Què m’anava a dir? —preguntà l’agent.

En Deltell portava dos bitllets de vint pesos i n’allargà un. L’oficial veié el color del bitllet i ni tan sols va tocar-lo.

—Sap de quant és la multa? Això, a l’hora que el deixaran anar de la Delegació, amb prou feines si li arribarà per a pagar el taxi de tornada a casa.

Ple de recança, en Deltell es va treure l’altre bitllet. Però no bastava, tampoc. L’oficial havia tingut un dia fluix i, amb els coneixements psicològics que li donava el seu tracte amb gent diversa, comprengué que aquell client de darrera hora era un present del cel. Es va posar els guants, com si donés per acabada la conversa.

—Apa, anem, que no em puc entretenir. I vostè també tindrà molta feina!

En Deltell va pregar-li que s’esperés. El senyor Trejo i la Nena eren a la porta de la botiga, contemplant l’escena, interessats i divertits alhora. Va demanar al senyor Trejo que li deixés diners, però l’home va fer una cara de sorpresa.

—Ja li vaig dir que, en aquest aspecte, no comptés amb mi. Sí que començaríem aviat!

Va fer un apart, i preguntà:

—Quant li vol donar?

—Cinquanta pesos. Només me’n falten deu per completar.

—I ara! Cinquanta pesos! —el senyor Trejo s’escandalitzà—. Amb cinc n’hi ha ben bé prou. Vostès i els turistes ens fan malbé la policia i les minyones!

—És que li n’he oferts quaranta i no els vol. Deixi-me’n deu, que demà al matí els hi tornaré.

La Nena, més comprensiva, va anar darrera el taulell, obrí el calaix i, sense dir ni una sola paraula, va treure dos bitllets de cinc pesos i els donà a l’apesarat infractor, tot movent el cap en senyal de llàstima.

En Deltell es reuní de nou amb l’agent. Com si disparés el darrer cartutx, digué:

—És tot el que tinc.

El cor li anava de pressa i gairebé tremolava. Però el policia era un bon coneixedor; agafà els bitllets amb displicència i se’ls va ficar a la butxaca.

—Li faig aquest favor perquè és estranger. Sempre van una mica perduts. Vostè és català, oi?

—Sí.

—Ho he conegut de seguida. Abans d’entrar a la policia, vaig treballar dos anys amb un senyor de Terrassa. Sé parlar una mica en català…

«Ara et dirà allò», pensà en Deltell. I, en efecte, mentre sacsejava la cama per engegar la moto, l’oficial digué:

—Barcelona és bona si la bossa sona!

Per força, sentint-se una mica imbècil a causa d’un ritual indefugible, completà la frase:

—Barcelona és bona, tant si sona com si no sona!

«Quina cosa més bèstia!», murmurà. Però va somriure, mentre l’agent s’allunyava sorollosament, tot fent-li un gest cordial amb el braç.

Van acabar de descarregar el camió, amb les presses motivades per la por que no es presentés un altre motorista. Quan tingué el paper apilat dins el local, en Deltell va fer un sospir d’alleujament; el xofer va demanar-li que signés l’albarà i, en el moment de fer-ho, va llegir la quantitat que importava la remesa: trenta-cinc mil pesos. El va inquietar el fet de sentir-se responsable d’una mercaderia tan valuosa, i aleshores va plantejar una qüestió que el preocupava. Demanà la clau del taller; li semblava natural tenir-ne una, per la seva condició de soci, encara que aquesta categoria li hagués estat conferida d’una manera purament verbal.

—La clau? —digué el senyor Trejo amb una expressió de sorpresa—. No crec que n’hi hagi cap. No en fa pas poc de temps que la devíem perdre! Tanquem amb una balda…

En Deltell va quedar tan desolat, que la Nena el volgué animar:

—No faci aquesta cara, home! Al taller sempre hi ha algú: hi dormen Lalo, don Santi i els dos aprenents. Ja veu que és tota una guàrdia! A més, en el calaix del taulell tinc un revòlver. ¿No s’hi ha fixat?

—No.

—Doncs sí. Procuro que estigui sempre carregat i a punt. Aquí, tots el sabem manejar… Si entrava algú a emportar-se una màquina…

(Rigué, com si la idea fos graciosa, i tot seguit completà el seu pensament:)

—Traginar una màquina de puntetes! Quina feinada! Si algú ho prova, quedarà servit.

—Però el paper, les eines… —replicà en Deltell amb un fil de veu.

El senyor Trejo li va posar una mà a l’espatlla:

—Això no hi ha cap pany que ho pugui protegir. Se’n va de totes maneres. Però estigui tranquil, que aquí tots som de confiança.

Quedaren, només per complaure’l —com si fessin una promesa a una criatura pusil·lànime—, que la Nena buscaria la clau. Al senyor Trejo li semblava que n’havia vista alguna en una caixa de ferralla.

—Si tenim la sort de trobar-la —afegí el senyor Trejo—, deurà tenir una capa de rovell que ni tan sols entrarà al forat. Però cregui’m, no pateixi: a l’època que som les claus ja només serveixen perquè els serrallers es guanyin la vida.

Així va acabar la primera jornada d’en Deltell al taller. Se’n va anar a casa, no pas amb la confiada tranquil·litat que li recomanaven, però el seu esperit encara flotava, encara es movia —entre el miralleig de les gotes brillants que alçava amb el seu clapotejar— a la superfície dels pensaments grats.

A casa l’esperava una novetat. L’Adela i donya Xole estaven excitades i Natxo seia en un racó del menjador, amb els braços encreuats i una mirada carregada de transcendència. Resultava que havia deixat la feina aquella tarda, perquè ja no podia suportar més l’enveja d’un capatàs, el qual, temorós que les qualitats del minyó no acabessin desbancant-lo, li feia la vida impossible.

Així que veié el seu marit, l’Adela li digué:

—Ara sí que no hi ha excusa. Has de col·locar Natxo de seguida. Si és que no t’has inventat la teva mena de fàbrica (o el que sigui) demà mateix el posaràs a la nòmina, tal com havies promès…

Ho havia promès, realment? No se’n recordava gens. Tanmateix, reconeixia una antiga feblesa seva, la inclinació d’oferir a mans plenes quan una íntima satisfacció el feia sentir generós.

—Però què sap fer, Natxo? —preguntà, tot batent-se en retirada.

L’Adela va botar:

—¿És que s’ha de saber fer alguna cosa perquè els parents t’ajudin? ¿Que s’han de fer mèrits per pertànyer a la família? Això només s’acut als desagraïts!

Natxo tingué una arrencada d’amor propi. Es va aixecar de la cadira i assegurà que ell sabia «fer de tot». Si aquesta havia estat la seva desgràcia! La gelosia dels companys li havia segat l’herba sota els peus, perquè el director de la fàbrica ja començava a adonar-se de la joia que tenia entre el personal. Tot seguit, Natxo va trobar que les seves paraules el comprometien massa, que potser trenava la corda que serviria per a penjar-lo. Canvià de to i es va posar una mà a les costelles, amb el rostre sobtadament trasmudat.

—L’altra desgràcia meva és la falta de salut. Si no fos per les punxades, no caldria que esperés favors de ningú.

Era molt difícil esquitllar-se i en Deltell oferí que l’endemà s’emportaria Natxo al taller i buscaria una feina que lligués amb els seus mèrits i amb les seves xacres.

Natxo va estar emmurriat tot el sopar. Es retreia la pròpia feblesa: sempre queia en els mateixos paranys, per massa bo. A veure què li passaria, l’endemà! Mentalment, va prometre un cor de plata a la Imatge miraculosa d’Amecameca, si li enviava a temps una manera providencial d’escapolir-se, o, almenys, una hora curta.

En Deltell va passar una mala nit. Aquesta vegada, el tràngol no era culpa dels altres, sinó que portava tota l’agitació a dins. Patia pels béns confiats a la seva custòdia i comprengué la justícia del plany dels rics: devia ésser cert que l’abundància no suposa la felicitat, perquè la por de perdre allò que es posseeix era realment torturadora. És clar que ell, en aquells moments, només tenia els seus càlculs feliços i les columnes de xifres, però això sol ja l’elevava a una posició social superior. Els riscos que poden córrer els projectes alegres, arriben a fer tant de mal com les amenaces sobre la hisenda veritable.

Tenia els ulls esbatanats en la fosca i es regirava en el llit. L’Adela rondinà:

—Estigues quiet, home!

Va aixecar-se i se n’anà al menjador. Mig abaltit, donà una mirada circular a la misèria disfressada dels mobles i de les parets, a la pueril decoració basada en retalls i estampes enganxats o clavats amb xinxetes, per tapar taques i esquerdes. Seria bo aprofitar la primera envestida de la prosperitat, tan bon punt es produís, per llogar un pis a Polanco i moblar-lo d’una manera confortable i moderna. Devia ésser agradable viure com la majoria dels seus compatriotes, en un medi que ajudés a ressaltar la pròpia dignitat. A més, potser caldria treure el Xordi de l’escola nacional on estudiava i inscriure’l al «Liceu Franco-Mexicà», on acudien els fills dels refugiats benestants; allí, voltat de nens d’origen europeu, el Xordi es formaria més a gust seu i no el perdria tant.

Però no! Aquest era el perill! Gairebé es va sobresaltar i sacsejà el cap com si volgués espolsar-se una temptació abominable. En Bardés li ho havia dit moltes vegades: «L’enyorament és una cosa relativa. Tot depèn de com et trobis aquí; si algun dia et van bé les coses, no pensaràs tant —ni de bon tros!— en el retorn». I en Deltell, allí, no volia trobar-s’hi bé i ho havia aconseguit fins aleshores, no pas sense esforç, amb la punya de tancar els ulls i mirar cap endins. Havia arribat a estimar el seu enyorament, que era, alhora, martiri i penyora de salvació. La resta eren somnis, il·lusions més o menys vagues. Però l’enyorament era ben seu, l’única cosa real que posseïa.

Va agafar un full de paper i un llapis i s’assegué a la taula. Començà a fer números, calculava l’import de cada plec convingut amb la CEA i els beneficis que n’obtindria una vegada deduïdes les despeses. Li semblà que quedava un marge raonable, més aviat llarg, fins i tot en relació amb les promeses del senyor Trejo. Segurament s’oblidava d’alguna despesa. Quina devia ésser? Li feia mandra buscar-la i es posà a gargotejar, amb l’atenció perduda i l’esperit dispers. Es va enfonsar a poc a poc en un ensonyament que li prenia la voluntat, i s’adormí, amb el cap sobre la taula.

L’endemà, ell i Natxo sortiren de casa de bon matí. Natxo semblava un col·legial en el seu primer dia de classe i tenia la mateixa rosegor. Rondinava des que l’Adela li havia apartat bruscament el cobrellit perquè es llevés i, mentre esperaven l’autobús, encara murmurà:

—I tu dius que ets l’amo? ¿I t’has de llevar d’hora com els altres?

Donava una entonació burleta a la veu, com si volgués dir: «Ja t’ho regalo!». De debò, no ho podia entendre. Recordava una frase d’un torero famós, que l’havia impressionat molt: «Un negoci que no doni per a llevar-se després de les dotze del migdia no és negoci». Allò era exacte, definia la qüestió d’una manera rotunda.

En Deltell li respongué que no era l’amo, però que tenia la mateixa autoritat.

—Quina manera més galdosa de manar! —comentà Natxo, ple d’horror pel futur.

Pel camí, provà de convèncer-lo que, si no s’acostumava a arribar ben tard al taller, perdria el respecte dels obrers. Li va retreure un exemple il·lustre: el director de la cerveseria no arribava mai a la fàbrica abans de les onze i molts dies feia festa. I calia veure’l, era tot un senyor! De tant en tant, pràcticament sense avisar, se n’anava a Acapulco i s’hi passava tota una setmana. S’assecava, per això, la cervesa? No! Continuava rajant i donant diners.

—La cervesa és una altra mena de negoci, Natxo —replicà en Deltell pacientment—. La xuclen tantes boques, que camina tota sola.

En arribar al taller, en Deltell tingué la primera enrabiada del dia. Lalo, don Santi i els dos aprenents s’havien fet barrets de paper amb els fulls de la CEA. Els sorprengué esmorzant plàcidament, amb els envoltoris greixosos del menjar sobre les raimes. Hi havia una dotzena de llocs que podien servir de taula, més al seu abast i més còmodes, però havien sucumbit a la màgica atracció del paper de la CEA. Les taques d’oli penetraven i s’estenien per la blanca superfície del primer full de la pila i començaven a impregnar el segon, sense presses, però amb una segura avidesa.

En Deltell va treure els menjucs d’una revolada, la qual cosa ofengué la fina sensibilitat del personal. Els ferí més, encara, l’excitació del sobrevingut i, sobretot, l’atropellament de les seves paraules.

—Que us penseu que el regalen, el paper? —cridava en Deltell—. Val molts diners!

Butxaquejà per buscar l’albarà de la CEA i el va desplegar. Tot brandant-lo, mostrava la xifra de l’import i assenyalava patèticament els zeros. «Milers de pesos!», repetia. «I és el material que ens ha de servir perquè tots ens guanyem la vida!».

Don Santi es va aixecar. Amb un posat molt digne, amb una sòbria mesura, i en veu baixa (per demostrar que ell no perdia els estreps), digué:

—Falten cinc minuts per a les vuit.

De moment, en Deltell es va quedar desconcertat. No podia relacionar el rellotge amb els barrets de paper i les taques de greix, però després hi va caure. És clar! El vell volia dir que la seva autoritat no començava fins a les vuit en punt i que si aleshores l’escoltaven era per pura cortesia.

—A més —afegí don Santi—, si ens hem fet aquests barrets, és perquè no ens caiguin cabells sobre la feina.

Era un refinament exquisit, de cuiner de casa bona. Potser encara els ho havia d’agrair, en comptes d’avalotar i de dir inconveniències.

Lalo es va posar al costat de don Santi.

—Deixi-ho estar —digué—. Val més que paguem…

I tot seguit es va treure un portamonedes de pell, en el qual hi havia uns relleus policromats amb vistes del llac de Pátzcuaro.

—¿Quant deuen valer quatre desgraciats fulls de paper? —preguntà.

Mentrestant; Natxo s’havia il·lusionat molt amb els barrets. A l’esquena d’en Deltell, un dels aprenents li ensenyava com es feien i ja se n’emprovava un, quan en Deltell es girà i va tombar-l’hi d’una manotada.

Allò els va semblar d’una violència inusitada. Algun home havia mort per causes més fútils. Però hi ha moltes maneres de pagar un deute: es pot liquidar de seguida o esperar fins a tenir a les mans la moneda marcada. Natxo decidí esperar; ofegà la humiliació perquè, d’altra banda, temia que no se li regirés la bilis, i ell estava sempre pendent de la salut. Va seguir el seu cunyat fins al quiosc de comandament i romangué dret, mentre en Deltell s’asseia.

En Deltell estava descontent de si mateix. ¿Havia estat poc enèrgic? O massa? Feia dies que es proposava trobar el punt just de tractar-los i no sabia si, en aquella actuació primerenca, ho havia aconseguit. En realitat, Lalo tenia raó: només eren quatre desgraciats fulls de paper. Potser no calia donar-hi tanta importància i la cosa assenyada hauria estat fer-los l’observació pertinent en un to paternal. Es proposà guanyar-se’ls, escampant simpatia, i, com que s’adonà de sobte de Natxo, palplantat en el marc de la porta, volgué començar de seguida:

—Hem de donar l’exemple, saps? —li digué com si parlés amb el Xordi—. A casa et podràs fer tots els barrets que vulguis.

Natxo no va entendre el canvi de jeia, però li vingué una esgarrifança. A veure si allò volia dir que ja li anava a donar feina!

—Seu —el tranquil·litzà en Deltell—. Ara deixa’m vigilar l’entrada del personal. Després, ja veurem què pots fer.

Natxo es va asseure. Es tragué una revista d’historietes de la butxaca posterior dels pantalons —on duia sempre aliment espiritual d’aquella mena— i es va abstreure llegint les aventures de «Superman».

Els obrers arribaven a poc a poc i molt aviat la premsa de Xebo estigué a punt de tirar. Quan Xebo li portà el primer full imprès, en Deltell es va sentir molt important. Estava emocionadíssim i hagué de fer un esforç perquè no se li humitegessin els ulls; va mirar el full de besllum, comprovà la forma i va fer algunes observacions insignificants. Xebo, indiferent, mastegava xiclet i feia bombolles rosades, amb una cara impertorbable.

—Posi la conformitat al marge —digué.

En Deltell va agafar un llapis i signà. Gairebé li tremolava el pols i la firma no li va quedar bé; tenia dues maneres de signar —una de lletra antipàtica i una altra de trets àgils, que li agradava molt—, segons els nervis. Li sortí la lletra antipàtica i li va saber greu, perquè en aquella ocasió històrica s’hauria volgut lluir. Va tornar el full a Xebo i, amb una entonació solemne, pronuncià la paraula ritual:

—Tireu!

Xebo, abans d’anar-se’n, contemplà la firma calmosament, com si provés de descobrir alguna cosa o es volgués assegurar de la seva autenticitat.

—Amb les inicials n’hi havia prou —digué a l’últim.

Li volia expressar amb una indirecta que, de bon començament, s’adonava de la seva incipiència. Un regent experimentat posaria, només, una v i una p.

En Deltell es va quedar amb una nosa al pit, però en sentir la màquina engegada li semblà que una música harmoniosa duia la pau al seu esperit. Era el cant de la nova vida, el pas sota l’arc triomfal que havia bastit durant tantes nits d’insomni. I, tanmateix, la pau interior no acabava d’omplir-li els pulmons; faltava alguna cosa i no podia trobar-la, fins que hi va caure: faltava «la Nigua»! Eren les nou i deu i encara no havia arribat. Desitjava parlar-hi, confiar-s’hi i, fins i tot, fer-li la confidència de l’incident dels barrets de paper. Estava segur que ell li donaria un bon consell, que l’orientaria sobre les relacions amb el personal. Com que ja li havia atribuït unes virtuts de fidelitat i d’adhesió a la seva persona, pensà que algun obstacle seriós el privava d’acudir. Es va inquietar per ell i per la feina; preguntà a l’ajudant de «la Nigua» si en sabia alguna cosa i el minyó s’arronsà d’espatlles i va fer amb els braços un gest ple de vaguetat. En Deltell inquirí si es veia en cor d’engegar la premsa, i l’altre, amb un gran aplom, li digué que sí.

—En sé tant o més que ell. Però ja ho veu: jo només sóc l’ajudant. A mi m’han fet política i no em deixen passar d’aquí.

Es negà rotundament a començar la feina.

—Nooo! —deia—. Si hi havia dificultats, me les carregarien totes a mi. I si tot anava bé, figuraria que és degut a les gràcies de «la Nigua». Jo cobro per ajudar-lo a ell i prou.

Es va asseure damunt una platina i encengué un cigarret, tot brandant les cames. En Deltell li recordà que allí no es podia fumar i l’home, com si li seguís la veta, apagà el cigarret i se’l va guardar a la butxaca. Quan veié que en Deltell s’allunyava, murmurà: «Només ens faltava aquesta! Que ens sortís tocat i posat!».

«La Nigua» no va arribar fins a dos quarts de deu. Venia traspostat i caminava amb l’esquena encorbada.

—Home, Galván! —li digué en Deltell—. ¿Què ha passat?

—És que ahir, amb l’entrada del paper, em vaig esllomar.

En Deltell no recordava haver-lo vist traginant ni un sol paquet. En certa manera, això sí, havia dirigit l’operació amb eficàcia, però procurant sempre tenir els braços lliures per indicar, amb una expressiva gesticulació, què havien de fer els altres.

—I no és això sol —afegí «la Nigua»—. La meva senyora espera el sisè fill. Té uns embarassos molt difícils i aquesta nit m’he pensat que se’ns moria. A més, el meu sogre ha tingut un atac a les quatre de la matinada i, quan jo li anava a preparar una tisana, se m’ha incendiat el fogó de petroli i per poc no es crema tota la casa. Per acabar d’adobar-ho, l’autobús amb el qual venia aquí ha topat amb un cotxe de bombers.

—Hi ha hagut morts? —preguntà en Deltell, estremit i amb la veu presa.

—No. Però sóc viu per miracle. Cregui’m que si he vingut és ben bé per vostè. Avui m’havia d’haver quedat al llit!

En Deltell encara li va donar les gràcies. I a un quart de dotze en punt, la premsa de «la Nigua» començà a tirar.

A les dotze, el senyor Trejo va entrar al quiosc envidrat. Resplendia amb cara de satisfacció i es veia tot ell com si s’acabés de llevar, net i pentinat.

—Ja li vaig dir que tot era a punt, eh? Això fa goig! —digué.

Després, preguntà quin preu havien convingut amb la CEA per cada plec imprès i en Deltell va donar-li els detalls numèrics. En realitat, el preu l’havia fixat la CEA, perquè era un treball de rutina i calia adaptar-se a pressupostos anteriors, donats per altres tallers. El senyor Trejo va fer càlculs i els resultats no li agradaren.

—És molt just. S’hi agafarà els dits. Ja m’havien dit que aquests de la CEA eren uns rancis. Però m’estranya de vostè!

—Jo ho he comptat i trobo que és un bon preu…

—En aquest ofici s’ha de comptar per llarg, cal deixar un ample marge als imprevistos. Que si ara s’atura una màquina, que si un dia falta el corrent, que si de cop i volta li cau un inspector…

—Quin inspector? —interrompé en Deltell, alarmat.

—Ja ho veurà, ja ho veurà! En fi: per començar tot serveix, però espero que trobarà feina més bona.

El senyor Trejo mirà Natxo, que estava arraulit a la cadira, amb la cara enfonsada en la revista, pendent tot ell de no fer soroll i passar desapercebut.

—Qui és aquest?

—És el meu cunyat. S’ha sentit atret per la litografia i, com que s’ha quedat sense feina, el porto aquí.

El senyor Trejo contemplà el minyó. Pensava que no tenia l’aspecte que podia esperar-se d’un cunyat d’europeu i va fer un gest, gairebé imperceptible, de desaprovació. Però en Deltell, que era molt sensible en situacions com aquella, se n’adonà.

—La meva senyora és de l’estat de Guerrero —digué.

L’altre no va contestar-li. Se’l va mirar amb uns ulls interrogadors, com si volgués dir: «¿Què m’expliques a mi? Tu mateix!». I en Deltell afegí:

—Però és molt güera. El seu avi o el seu besavi era espanyol. I ja sap com són aquestes coses: la meva senyora ha sortit güera.

—Ah!

El senyor Trejo va dir unes quantes paraules més, plenes de subterfugis i de símbols que s’havien de desxifrar, i en Deltell, que ja estava avesat al llenguatge críptic de la gent del país, deduí que li aconsellava que no s’emboliqués amb els parents.

El seu soci el va reconfortar amb uns cops suaus a l’esquena i se’n va anar tot xano-xano, amb les mans agafades al darrera.

Natxo es va treure un pes del damunt, però s’equivocava. El seu cunyat l’envià a revisar la claraboia, en companyia d’un aprenent, i el xicot s’aixecà de la cadira amb l’ànima als peus.

Des del dia abans, en Deltell tenia sobre la taula les galerades de «La caiguda de l’Imperi d’Occident». Era la feina que el senyor Bau-Gomar li havia donat per fer a casa i ell s’havia imaginat que en la pau del quiosc s’hi podria concentrar d’una manera serena, millor i tot del que li era possible a l’editorial.

S’assegué i va començar la lectura. Les primeres ratlles li van semblar increïblement netes. No podia ésser. Estava distret, pensava en altres coses. Tornà al començament del paràgraf i, en efecte, descobrí una errada a la primera línia.

De sobte, va sentir que es parava una de les màquines. Xebo es presentà al quiosc, molt amoïnat.

—No estic tranquil, no puc treballar de gust —digué—. Amb «això» del paper m’ha posat la por al cos. Les piles són massa a prop de la meva premsa i les podria esquitxar.

—Que esquitxa, la premsa? —preguntà en Deltell, tot sorprès.

—No. Mai!

—I doncs?

—No esquitxava perquè no hi havia res a prop que es pogués tacar. Però ara pot fer mal i les màquines són com les escopetes: les carrega el diable. Una vegada, a Coyoacán…

En Deltell el va parar bruscament:

—No ens podem entretenir per culpa d’una cosa que no ha passat mai. Ja anem endarrerits!

—Se’n fa responsable, vostè?

—Sí.

—Així rai! Que consti que ja l’he avisat.

Xebo tornà a engegar la premsa, amb l’aire ostensible de rentar-se’n les mans.

En Deltell tingué mitja hora de calma. Li semblà que l’imperi d’Occident havia començat a caure d’una manera avorrida i li costava d’entrar-hi. S’interessava més pel «seu» imperi, el qual, per contrast, tot just iniciava la pujada. La contemplació del taller a través dels vidres li donava una grata escalfor interna i s’hi abandonà, amb una aèria sensació de benestar.

Fou mitja hora, només. Xebo deturà la premsa novament.

—Veu? Ja ha esquitxat! —li digué amb l’alegria dels profetes que l’encerten—. Era fatal, no hi podíem jugar…

En Deltell va córrer a comprovar el fenomen. Semblava que una mà invisible hagués ruixat el paper amb tinta aigualida, i encara bo que els fulls es protegien l’un amb l’altre i només s’havien tacat les vores; a l’hora de tallar amb la guillotina, podrien salvar el contratemps. Però el perill era ben real i es van afanyar a cobrir les piles amb paper d’embalatge.

—Sembla mentida que això ho hagi fet la màquina… —comentà en Deltell, recelós.

—Oi que sí? —respongué Xebo, radiant perquè ell «ja ho havia endevinat»—. Aquestes perverses sembla que tinguin enteniment.

Explicà que ja se sabia que en els tallers que no tenien assegurats els treballadors, les premses anaven a la caça de mans i de braços, amb una voracitat tigresca. En canvi, l’assegurança els donava una mena d’indiferència i no tocaven ni un dit de ningú.

—Que esteu assegurats vosaltres?

—No.

—Però el Segur Social és obligatori!

Xebo va donar un cop de colze al seu ajudant, el qual recollí com un eco la mitja rialla del seu superior.

—Es veu que no sap com es posa el vell quan li parlen d’obligacions! El vell va acordar, ja abans de la mort de Carranza, que la Constitució que tenim no li serveix. A nosaltres, els seus fills, ni tan sols ens ha registrat, per no donar ni un cèntim a aquesta colla de ganduls.

En Deltell deduí que la colla de ganduls eren les autoritats i que el vell anticonstitucionalista, el senyor Trejo, continuava la guerra de guerrilles de la manera que bonament podia. El neguitejà que aquesta bel·ligerància posés el taller a la línia de foc i es va fer el propòsit d’arreglar-ho. Demanaria consell a en Bardés, procuraria convèncer el seu soci…

Els obrers s’havien explicat els uns als altres l’incident dels barrets i, sense haver-ho acordat formalment, coincidiren a tractar el paper amb mostres d’una exagerada cortesia. Feien marrades per allunyar-se de les piles i quan no tenien altre remei que passar-hi a prop, s’inclinaven amb reverència. Lalo havia conservat desafiadorament el seu barret i cada vegada que passava davant de les piles es descobria i allargava un braç a la romana.

«La Nigua» continuava amb la seva diligència de lluir iniciatives i de portar noves. Entrava i sortia del quiosc, amb coses a les mans.

—Llàstima que el paper s’hagi de tractar amb pinces —digué en una de les visites—. Això ens cohibeix i no avancem prou.

—Que no el tracteu sempre així?

—Sí, és clar. Però fins ara hem treballat amb paper «de paper». M’entén? Aquest d’ara sembla de pasta fullada. Ja ha comprovat si hi ha sobrant?

—No. Hi deu haver el de costum. La CEA té una llarga experiència i ja ho deu haver previst…

—No se’n refiï. El client afluixa i vostè ha d’estirar. Si no, li passarà com a les gambes que s’adormen: se l’emportarà el corrent.

Mentre en Deltell provava d’imaginar-se a si mateix en forma de gamba, endormiscada a la vora d’un riu, «la Nigua» s’havia quedat dret, amb els ulls baixos, com si tingués encara alguna cosa a dir. A l’últim, en Deltell li va adreçar una mirada interrogadora i «la Nigua» es decidí:

—Li volia dir que veig molt malament el meu sogre. No m’estranyaria gens que el diumenge a la nit se’ns morís. Estigui preparat…

Va tornar a la feina, compungit i misteriós. En Deltell es va quedar perplex. Aquella cita amb la mort —precisament per a un dia de festa— el deixava molt parat. A més se sentia fort, amb escreix, per a rebre la notícia amb una gran presència d’ànim, encara que la mort s’emportés algun altre parent de «la Nigua». «Al cel sigui! —li diré—. I llestos!». Pensà que la fidelitat d’aquell home arribava a l’extrem de convidar-lo a compartir amb ell les seves penes íntimes, i allò era commovedor. En els temps que corrien, no era freqüent que un obrer estimés tant el sogre ni el patró.

De sobte, es recordà de Natxo. Faltaven pocs minuts per a la una i ja feia més d’una hora que ell i l’aprenent eren al terrat. En Deltell pujà a buscar-los i els va trobar ajaguts a l’ombra, amb les mans sota el clatell; contemplaven el voleiar d’un estel i parlaven de dones.

—Què feu aquí? —els preguntà amb severitat.

Natxo ve fer cara de sorpresa i s’ofengué una mica:

—Tu ens has manat que vigiléssim la claraboia…

—El que t’he dit és que hi donéssiu una ullada!

Natxo, que ja s’havia il·lusionat amb el càrrec de guardià del forat del sostre —amb ajudant i tot—, va defensar la canongia:

—S’hi ha d’estar a sobre. Les formigues es mengen la fusta i si no les espantem contínuament tindràs molts disgustos. Per aquí et fugiran els beneficis!

Els va fer baixar, i aquell episodi clogué la primera meitat de la jornada.

Natxo va arribar a casa amb l’esquena adolorida, per haver jagut a terra. L’Adela no se’n sabia avenir:

—T’ha fet jeure damunt les rajoles? ¿És possible?

En Deltell volgué posar les coses al seu lloc:

—S’ha ajagut a terra perquè li ha donat la gana!

—Encara em voldràs fer creure que algú es martiritza per gust! —replicà l’Adela—. Encara haurem d’estar contents!

Dinaren tard, perquè donya Xole va fer fregues a l’esquena de Natxo, amb una mixtura d’herbes i d’insectes indígenes, que s’havien de triturar en un morter i amorosir-lo amb oli d’iguana. Per uns moments, va semblar que Natxo es refeia, i fins va dinar amb bon apetit: es menjà el primer plat amb avidesa i repetí el segon, perquè la moronga li agradava molt.

Però era una milloria enganyadora, deguda a la inconsciència de la joventut. A l’hora d’aixecar-se de la taula, s’esfondrà; tenia l’esquena encarcarada, des del clatell fins al carpó, i es deixà caure a la cadira somicant. I això que ell, segons afirmava sovint, era sofert i li costava molt declarar-se vençut.

No calia ni pensar que, en aquell estat, pogués tornar a la brega.

—Pateixo per la claraboia —digué amb una veu trencada pel dolor—. Sobretot, recomana a l’aprenent que no deixi de petja les formigues…

En Deltell se’n va haver d’anar sol, i el cert és que se n’alegrà. L’ungüent de donya Xole feia una fortor horrible i no s’hauria vist en cor de pujar amb el cunyat a l’autobús, ni de passejar-lo gaire amunt i avall.

La tarda en el taller va transcórrer plàcidament. El senyor Trejo tingué un gest que afalagà molt en Deltell: va presentar-lo a l’administrador de l’edifici i a un agent de la «National Copy Service», en uns termes oberts i generosos:

—El senyor Deltell és el meu soci. Ho he deixat tot a les seves mans, pràcticament li he regalat el taller. És l’amo! El senyor Deltell és de la CEA, i aquí, ara, entraran molts diners. I ara és quan se m’acut retirar-me. Tinc cada sortida, jo! Quedem, doncs, que s’entendran amb ell en tot el que convingui…

Amable, mundà, amb una expressió de broma simpàtica que expandia senzillesa i cordialitat, va mig abraçar en Deltell i afegí:

—Aquí els el deixo! A mi, ja no cal que m’amoïnin més.

Els dos senyors van estrènyer fortament la mà d’en Deltell i li anunciaren que ja es tornarien a veure. Al nou soci li va semblar que aquell era el primer acte públic de presa de possessió del seu càrrec i tot ell exultava.

D’altra banda, el taller feia camí. Les piles de paper imprès creixien i Xebo ja havia acabat el primer plec i posava a la premsa la planxa del segon. Entre ell i «la Nigua» s’havia establert una competència, un afany d’emulació que potser era el fruit d’una antiga rivalitat. «Ja em va bé que es piquin», pensà en Deltell. «Això treballa a favor meu».

A desgrat dels petits incidents, d’entrebancs insignificants que ni valia la pena de tenir en compte, podia sentir-se satisfet. Era molt el que havia aconseguit en tan poc temps i els auguris no podien ésser més favorables. Ja no era teixir en el buit ni embriagar-se de futur: era el present, amb el taller allí i el soroll de les màquines omplint el que, fins aleshores, havia estat un desig silenciós, una capsa tancada amb el misteri del seu contingut. Dotzenes d’engranatges i de cilindres, prodigiosos ginys mecànics i una força que arribava a través de cables aeris (la qual cosa li va fer pensar que, lluny d’allí, uns altres homes i uns altres aparells s’afanyaven per a ell), tot un conjunt d’invents i de tossut feinejar eren al seu servei. Era el seu poder, una mena d’omnipotència privada, i era, principalment, el tràfec de la primera etapa del seu retorn a Catalunya.

El dimecres, el dijous i el divendres següents van passar amb una jeia semblant, enmig dels obstacles naturals d’un negoci que comença. El divendres, Natxo es reincorporà als seus deures, però se’l veia seriosament tocat: les traïdores rajoles l’havien fet víctima d’un «fred al pulmó», la temible dolença índia, i no es podia ajupir. Quan li queia alguna cosa a terra, havien de collir-la els altres i ell feia una cara de protesta contra l’adversitat, premia els punys i es planyia de la seva indefensió en la flor de la joventut. En Deltell gairebé l’havia de pujar a coll a l’autobús i, en arribar a terme, l’ajudaven a baixar entre ell i el cobrador. Donya Xole deia que Natxo, en aquell mal pas, tenia dues sorts inestimables: conservava la gana i no havia avorrit el tequila. Els explicà que un cosí d’ella, als trenta anys d’edat, havia contret fred al pulmó mentre tocava la guitarra a la serena; era un home fornit, però es va quedar amb la pell i l’os, perquè no tastava res i perquè va avorrir el tequila. El tequila és un poderós auxiliar per a retornar al pulmó l’escalfor en retirada i si un malalt perd la il·lusió del licor ja es pot considerar llest. Quan el cosí de donya Xole es va morir, era una pellofa grisenca, i pesava tan poc, que l’enterrador se l’havia endut al cementiri portant la caixa sota l’aixella; de tant en tant s’aturava per sorollar-la, perquè tenia la sensació que era buida. I això que el fosser, a l’altra mà, portava la guitarra, perquè el cosí havia volgut que l’enterressin amb ella.

La Nena, quan veié entrar Natxo al taller mig a pes de braços, preguntà per què no el deixaven a casa i en Deltell va contestar que la seva senyora, l’Adela, deia que era millor orejar-lo.

El deixava en un racó del quiosc, després d’asseure’l amb moltes precaucions en una cadira. Natxo s’asseia a poc a poc, procurant no doblegar l’espinada, la qual li feia unes sentides molt doloroses si es movia bruscament.

«La Nigua» continuava servicial, amb ganes d’ajudar en aquells moments difícils. Però se’l veia preocupat, com si procurés ofegar una pena oculta. A casa seva les coses no devien anar bé; el divendres, a l’hora de plegar, va agafar en Deltell a part i li digué:

—Recordi el que li vaig dir del meu sogre. Avui després de dinar, ha tingut un altre atac. De sobte, s’ha aferrat al linòleum amb les mans crispades i ha caigut sota la taula, embolicat amb tot el parament. Hem tingut feina a treure’l, perquè les convulsions l’han travat a les potes.

—Sí que em sap greu, home! —digué en Deltell, compungit.

—Estic segur de no equivocar-me —prosseguí «la Nigua»—. El diumenge a la nit tindrem novetat.

El dissabte, en Deltell va lliurar els primers plecs. A mig matí, els va recollir el camió de la CEA i, abans de migdia, en Deltell cobrava el xec de l’editorial. Li vingué just per a pagar els jornals i encara bo que havia tingut la precaució de demanar un acompte per «La caiguda de l’imperi d’Occident», amb la qual cosa van quedar-li uns quants diners per a portar a l’Adela i pogué donar a Natxo la seva primera paga. El minyó es va quedar amb la mà estesa, mostrant els bitllets, sorprès i ferit per l’exigüitat dels honoraris.

—Això és per començar —li digué en Deltell—. És el que guanyaves a la cerveseria. Més endavant, quan el taller treballi normalment, ja mirarem d’arreglar-ho.

Quan els obrers ja eren fora, el senyor Trejo va entrar al quiosc.

—No ha sobrat res? —pregunta tot fregant-se les mans.

—No. Hem tallat prim. És que dilluns vam perdre tot el dia i no començàrem a tirar fins dimarts. La setmana que ve ja la farem sencera i serà una altra cosa…

—Amb feina així només treballarem per pagar aquesta colla de ganduls —respongué el senyor Trejo—. S’han de buscar encàrrecs més sucosos. I la «Multilith»? Que no ha trobat feina per a la «Multilith»? Espavili’s, home, espavili’s!

Ja se n’anava, però va retrocedir i afegí:

—Ah! I dels dilluns no se’n refiï, cregui’m. Pobre del negoci que depèn dels dilluns!

El diumenge, Natxo va anar a Amecameca a portar un cor de plata, i tota la família ho atribuí a una commovedora devoció de malalt.





X


La segona setmana de la nova vida d’en Deltell fou densa, en l’accepció de contenir molta matèria en poc espai. El dilluns arribà d’hora al taller, com tenia per costum; només va trobar-hi don Santi i un dels aprenents, els quals encara dormien en els seus racons, sobre estores de teixit vegetal i coberts amb xarpellera i diaris.

En Deltell respectà el son de l’ancianitat i de la innocència. Fins s’entendrí una mica contemplant els rostres plàcids i escoltant la tranquil·la respiració dels seus col·laboradors. A les vuit i cinc va despertar-los; sacsejà don Santi, i el vell es va desensonyar lentament, tot fent una ganyota, com si tingués bocassa.

—I Lalo? I l’altre aprenent? —volgué saber en Deltell.

Don Santi va donar una mirada al seu voltant; alçà una estora buida que hi havia al seu costat, per pura fórmula, i va somriure:

—És que aquesta nit han estat de platxèria. La setmanada els crema la butxaca i no descansen fins que es treuen el foc del damunt.

Tot seguit, en Deltell es queixà amargament d’haver trobat oberta la porta del taller.

—La nit del dissabte al diumenge no la tanquem mai —respongué don Santi—. Hi ha molt tràfec, moltes anades i vingudes, i els qui ens quedem aquí no podríem aclucar els ulls.

—I no trobeu a faltar mai res? —preguntà en Deltell.

Don Santi va fer una cara d’estupor.

—Oh, des que jo vaig entrar en aquesta casa (i ha plogut molt d’aleshores ençà) sempre falta una cosa o altra. En realitat, falta tot. Però on s’ha de buscar, tot? Jo ja no m’ajupo a mirar a terra…

En Deltell ho deixà córrer i se’n va anar cap al quiosc. Es va asseure a la seva taula, disposat a fer números; estava segur que els números eren la clau de qualsevol negoci, però a ell li produïen una son hipnòtica i sempre acabava engrandint els zeros, per a dibuixar-hi ulls i boques, com petites llunes somrients. O bé corbant la cua dels nous i convertint-los en graciosos cignes. Després, s’animava sobtadament calculant el preu dels passatges a Europa, amb avió i amb vaixell i, en aquest cas, la seva aritmètica fluïa. Estava decidit a favor del vaixell, perquè li semblava més segur i, sobretot, més senyor. La pressa de l’avió només era justificada en el cas d’una operació d’urgència, quan es té la desgràcia que l’especialista viu lluny del malalt. O en el cas d’un d’aquests negocis que vénen d’un través de dit i s’ha d’anar esbufegant, escabellat i a mig vestir, a posar una firma a l’altra banda de l’Atlàntic.

Va mirar el rellotge i s’aixecà d’una revolada. Ja eren tres quarts de nou i només havien arribat quatre obrers, que vagaven pel taller com mosques abaltides pels primers freds; va fer una ràpida inspecció i comprovà que tots quatre es trobaven malament. Era de debò que feien mala cara i en Deltell va alarmar-se.

Don Santi el volgué calmar:

—Avui es Sant Dilluns. ¿Que no té calendari a casa seva? No em voldrà fer creure que vostè mateix es troba igual que els altres dies.

En Deltell, de bona fe, va indagar el seu estat de salut, a través dels sentits més perceptibles, i acordà que es trobava bé. Potser —ara que li ho feien notar— tenia una nosa lleu al costat dret, però tan sols quan respirava a fons. La veritat era que, per un dia, podia estar-se de respirar a fons.

«La Nigua» va arribar a dos quarts d’onze. Aquesta vegada, en Deltell no estava disposat a deixar-li passar el retard. L’esperà amb el rostre sever, dret a la porta del quiosc, i «la Nigua» va atansar-se caminant lentament. No duia la roba de treball, sinó el seu modest vestit de mudar, i s’havia posat una corbata fosca. En Deltell no tingué temps de clavar-li la filípica que tenia preparada, perquè l’altre s’avançà a prendre la paraula:

—Tal com li vaig dir! Aquesta nit passada, a les dotze en punt, ha mort el meu sogre. Durant tot el diumenge va semblar que havia millorat; a la tarda, va veure el partit de futbol per televisió, a casa d’un veí, i va tornar tot content perquè havia guanyat el «Guadalajara» (ell era de Jalisco). Sobretot el tercer gol l’havia entusiasmat i ens el va explicar dibuixant-lo a la paret. Després, ens va dir que tenia set, i la meva senyora li va preparar una gerra d’aigua de tamarinde, perquè laxa i li anava molt bé. Va sopar de gust, animat i feliç. «Fa dies que no em trobava tan bé com avui», digué, i la meva senyora estava contentíssima. «No te’n fiïs», li vaig dir jo quan el vell ja era a dormir, «se m’ha ficat al cap que se’ns n’anirà avui». I clavat: a les dotze en punt el vell ha fet un bot de biaix en el llit i, en caure a terra, s’ha donat un cop al pols amb la tauleta de nit…

—Era epilèptic? —preguntà en Deltell.

—Jo què sé! Era molt difícil endevinar-li el pensament i estava carregat de manies.

—Però què ha dit el metge?

—El metge diu que és mort, per a la qual cosa no es necessita l’opinió d’un savi. Es veu de seguida. El meu sogre ha quedat deforme, i aquesta és la dificultat grossa.

—Per què?

—Perquè no cap en una caixa normal i la meva senyora no vol que l’estiregassin. Per estirar-lo científicament i deixar-lo com abans, el metge ens demana tres-cents pesos, perquè diu que és el cadàver més complicat que ha tingut en molts anys. En canvi, un compare meu que és fuster ja se l’ha mirat i ha fet el mapa d’una caixa que costarà dos-cents pesos, perquè el meu compare és una persona molt decent i només cobrarà la fusta i els claus. Assegura que li anirà que ni pintada.

En Deltell va fer-li les reflexions del cas, amb els tòpics habituals. Li digué que, ja que de totes maneres ens hem de morir, bona fortuna és poder-ho fer a casa, al final d’un dia feliç i en l’amorosa companyia dels fills i dels néts. «Ja hi firmaria, jo!», va dir amb una hipocresia que se li podia perdonar, perquè la intenció era bona. Per concloure, com si ja no n’haguessin de parlar més, afegí:

—Galván, estic molt afligit. L’acompanyo en el sentiment.

—Sí, gràcies. Però què passa amb els dos-cents pesos?

Amb l’aplom que li donava la veritat, en Deltell afirmà que no els tenia. S’estengué afirmant que en un cas com aquell ell no tindria escrúpols i que no farien mal a ningú forçant una mica el sogre, pitjant-lo perquè entrés en una caixa normal.

—Això no costa gens de dir del pare dels altres —replicà «la Nigua»—. Però ¿li agradaria, a vostè, que algú s’atrevís a esllenegar el seu pare?

No se li havia acudit mai. No, no li agradaria si fos el seu pare. Però el sogre… Francament! Don Xema, encara que l’enterressin embolicat amb papers de diari, el deixaria indiferent. I això que no li volia cap mal, pobre home! Però un cop mort…

«La Nigua» afirmà que els sogres sempre eren pares d’algú i que la seva senyora —més afectada que no pas ells—, ho veia d’una altra manera. D’altra banda, ja tenia el desig de la caixa rodona, i contrariar-la en el seu estat era un perill per al fruit que portava a les entranyes.

—A més —afegí «la Nigua»—, ¿d’on vol que la tregui la caixa normal? No en fa pas poc de temps que no en regalen! Si vostè no em dóna els dos-cents pesos, no sé a quina porta he de trucar.

Això era cert. En una situació d’urgència, qualsevol obrer té el dret de recórrer al patró. Era natural, no podia fer el desentès. Pensà que el senyor Bau-Gomar se’n faria càrrec i que li anticiparia els diners, descomptant-los de les pròximes factures. Va demanar a «la Nigua», com a favor, que posés la premsa en marxa, mentre ell anava a la CEA a buscar els dos-cents pesos. No el faria esperar gaire: aniria i tornaria amb taxi.

I així fou. Al cap de tres quarts d’hora, en Deltell era de retorn; va donar la quantitat convinguda a «la Nigua», tot recomanant-li que es reintegrés al treball tan aviat com enllestís el dolorós tràmit de l’enterrament, i «la Nigua», agraït, va prodigar promeses i es desféu en reverències.

En Deltell estava content perquè, camí de l’editorial, havia tingut una idea: era igual demanar dos-cents que cinc-cents pesos, i en demanà cinc-cents. No aniria tan escanyat i de dilluns a dissabte podria portar diners a la butxaca, la qual cosa el feia content i li donà una eufòria que va decantar-lo a una activitat frenètica. Es va treure l’americana, s’arromangà les mànigues de la camisa i va posar-se al costat de l’ajudant de «la Nigua». El minyó ronsejava perquè —ja ho havia proclamat a temps— no volia assumir una responsabilitat que no li pertocava. Però en Deltell l’empenyia i la premsa va funcionar com era degut; a més, com que Xebo no tenia ajudant (el titular del càrrec havia telefonat dient que tenia migranya), en Deltell anava d’una màquina a l’altra com una llançadora i era realment útil.

Don Santi se’l va mirar durant una bona estona, amb un somriure beatífic.

—Aviat el podrem deixar sol —digué—. Si aguanta aquest tren i no es rebenta, no necessitarà ningú més.

En Deltell, afalagat, va fer amb el cap una inclinació plena de modèstia.

A tall de comentari marginal, don Santi va afegir:

—«La Nigua» està de pega, amb els sogres. Amb el que portem d’any, ja n’ha enterrats tres.

En Deltell es va aturar a mitja feina i dirigí al vell una mirada on es llegia una gran alarma. Don Santi el va entendre de seguida.

—No, no! —digué—. Són sogres de debò. Ja se sap, els comptes són ben clars: tantes cases xiques, tants sogres. El que passa és que, com que «la Nigua» sempre va curt de diners, no els pot triar saludables.

La casa xica és una institució consagrada per l’ús i el costum, representa cada una de les famílies que l’home constitueix d’acord amb els seus recursos i la seva capacitat amatòria, al marge del casament formal també rep el nom de «segon front», però aquesta és una denominació més frívola, més recent i sense l’encant folklòric, inspirada en els comunicats de la darrera guerra gran. La gent conscient parla de les cases xiques amb un cert respecte, perquè ultra la virilitat indiquen la posició social: com més se’n tenen, més es pot dir que un home és tot un home i que ha triomfat en la vida. Així, un soldat ras té una casa xica, el sergent en té dues, l’oficial tres, i l’escala va pujant en proporció, fins al general, que prodiga el seu amor i la seva protecció econòmica —sempre que pot i ve a tomb— a una activa població de cases xiques. Aquesta semblança militar, relativa i amb les excepcions de sempre, no vol dir pas que la qüestió quedi centrada a la casta de les armes, ja que tots els braços i tots els estaments podrien presentar estadístiques encoratjadores des de l’aspecte demogràfic.

«La Nigua», doncs, quedava bé. Dins la seva classe, no se li podia objectar res. El consideraven molt.

Poc després de migdia, la Nena va entrar al taller i també es posà a contemplar amb encantament el tràfec d’en Deltell. En una pausa, el va cridar i, amb una senzillesa tota natural, li digué:

—Deixi’m cent pesos.

En Deltell, fascinat, es va ficar la mà a la butxaca i allargà dos bitllets de cinquanta.

—Gràcies.

La Nena se’n tornà amb un bransoleig molt femení. Va sentir-se un xiulet aprovatori.

En Deltell es va quedar amb un ensopiment intern que li barrejava les idees. No sabia ben bé què havia passat i de sobte, amb la mirada perduda, preguntà a l’ajudant:

—Oi que no m’ha dit per què els volia?

L’altre no l’entengué, perquè l’escena del préstec fulminant li havia passat desapercebuda. Respongué amb altres preguntes:

—Volia qui? Quina cosa?

—No res, no res…

Aleshores, el van avisar que el demanaven a fora i en Deltell sortí a la botiga. Allí hi havia una dona humil, una índia, que duia una criatura de bolquers a l’esquena, embolicada amb un xal gris, i l’acompanyaven un nen i una nena que tot just començaven a caminar. La dona era la mare de l’aprenent que no havia acudit al treball. Es veia molt compungida i a cada moment s’eixugava els ulls amb un mocador.

—Me’l tenen detingut a la Delegació d’Azcapotzalco —digué a en Deltell—. El van agafar a la plaça Garibaldi, perquè diuen que fumava l’herba, pobret.

—Quina herba?

—La grifa. Mariguana… Són coses que s’inventen per esquilar-nos. Ja sap què passa la nit dels dissabtes…

La Nena, present a la conversa, amplià les paraules de la mare atribolada: els dissabtes, la policia feia grans calades en els llocs de divertiment, aprofitant que els obrers duien la setmanada a la butxaca. Com que els jutjats no tornaven a obrir fins dilluns, els obrers que no pagaven s’havien de passar dues nits i tot el diumenge tancats al calabós, la qual cosa els horroritzava. Per tant, s’espavilaven a pagar, i els ingressos eren nets, sanejats, un reforç considerable per a l’economia del cos armat, l’abnegació del qual no era degudament recompensada amb els salaris oficials.

En Deltell, com tothom, ja n’havia sentit parlar. Així i tot, no acabava de comprendre l’objecte de la visita.

—El noi, el dissabte, va cobrar. ¿Per què no ha pagat?

—Ai, senyor! Pel camí, abans d’arribar a la Delegació, ja els plomen. ¿Que no veu que ho tenen tot previst?

—I per què m’ho ve a explicar a mi, tot això? —volgué saber en Deltell, amb una sincera ingenuïtat.

—Perquè necessito cinquanta pesos per treure’l.

En Deltell es va defensar tant com va poder. Amb el rostre sever, digué que no s’explicava què hi anava a fer un adolescent a la plaça Garibaldi, sobretot de nits, i la dona —la qual ja es començava a ofendre— replicà que el noi volia ésser mariatxi (com el seu germà gran) i que anava als llocs on podia aprendre. On volia que anés?

La pregunta era candent, no va saber què respondre. Però estava disposat a regatejar, volgué provar si se’n sortia amb vint-i-cinc pesos. Va ésser un mal càlcul, per la falta d’experiència. Es va veure embolicat en una discussió embrollada, durant la qual la dona saltà d’una cosa a l’altra i va descriure un quadre de misèria estremidor. Resultava que la detenció de l’aprenent era la més petita de les seves afliccions. Feia tres anys que el seu darrer marit era a les illes Maries, complint condemna per culpa d’un error judicial, i ja no n’havia pogut trobar cap més, de marit. Per a explicar les causes, va abaixar els ulls amb pudicícia i digué: «Amb els tropells de la vida, he perdut els meus encisos». En això, en Deltell trobà que tenia raó: els havia perduts del tot i semblava mentida que mai n’hagués posseït algun. Però tenia vuit fills, i els tres que portava —dos d’ells posteriors al drama de les illes Maries— certificaven que no tothom pensava igual.

La dona, ja que hi era, es va deixar anar pel pendent de les confidències tràgiques. Va fer un relat tan commovedor, que a l’últim ho van deixar per setanta-cinc pesos; en Deltell considerà que se n’escapava bé, perquè en alguns moments va semblar que no se’n sortiria per menys de cent.

Amb tot això, havia arribat l’hora de plegar, i els obrers sortiren del taller, sonsejant encara a causa de les encantàries del dilluns.

En arribar a casa, en Deltell va assabentar-se que Natxo havia tingut una recaiguda. Després de passar un matí esperançador, en el curs del qual fins i tot pogué sortir a prendre el sol i a parlar amb els amics, tornà al carrer de la República del Salvador content i animós. Però quan pujava el primer tram, tot xiulant «La marxa de Zacatecas», va sentir una fiblada, com si l’haguessin travessat des de la coroneta fins als talons amb una enorme agulla de fer mitja. Es va quedar garratibat i don Lupe ordenà als seus dos ajudants que el pugessin al pis.

En Deltell trobà un curandero al menjador. Explicava a l’Adela i a donya Xole les característiques de la malaltia, aplicant-se a trobar un llenguatge senzill, a l’abast dels profans.

—Em temo molt —deia— que és un mal circular, dels que van i vénen, com les febres del zopilote o la recidiva de les llunes. Va per llarg, va per llarg! El fred es tanca en el canó de l’espinada, i tan aviat puja com baixa. El difícil és saber on para a cada moment, per atacar-lo. De vegades, si el malalt ajuda, ell mateix es vigila i quan veu que el fred arriba, més o menys, a l’altura de la post del pit, obre la boca de bursada i l’expulsa. Però això és una moma que no abunda i el més corrent és que malalt i malaltia es quedin com embadocats. El jove tindrà alternatives: es trobarà bé, i de sobte, quan més dolces se les prometi, caurà estabornit.

Va receptar penques de nopal bullides amb aigua de pluja. Després de treure’n les punxes, les hi havien d’aplicar a l’esquena tan calentes com les pogués aguantar, en dejú i dia per altre, llevat dels dimarts —si se n’esqueia algun que coincidís—, perquè les malalties cícliques tenen detalls desconcertants.

—Li agrada el pulque, jove? —preguntà el curandero al malalt.

—D’aquella manera… —respongué Natxo, desmenjat.

—Doncs s’ha d’esforçar.

Recomanà a les dones que preparessin els guisats per al pacient ben carregats de xile, preferentment de Jalapa, i que no el contrariessin per cap motiu. Si li agradava el formatge d’Oaxaca, en podia menjar, però poc.

Demanà vint pesos per la consulta, perquè també havia visitat donya Xole. Per cert que l’havia trobada estacionària, la qual cosa, tenint en compte els seus anys, era tot el que es podia desitjar.

L’Adela va fer un gest comminatori al seu marit i va parar la mà, perquè li donés els diners. En Deltell, irritat, va dir que tot allò eren romanços, en veu prou alta perquè el sentís l’empíric, el qual se’l va mirar severament. Com que l’home havia estat informat de l’origen de la dolença, va fer una ràpida deducció:

—Vostè deu ser el senyor que obliga els parents a ajeure’s a la intempèrie, oi? Doncs ja veu les conseqüències d’estalviar màrfegues!

Cobrà els seus honoraris i es va acomiadar, visiblement ressentit.

Natxo va il·lusionar-se amb la idea de la màrfega.

—Si em poses un jaç al terrat —digué—, em sento capaç de vigilar la claraboia.

—Que n’ets de menso, Natxo! —saltà l’Adela—. Encara pateixes per complir, després que t’han desgraciat!

Van dinar enmig d’un silenci hostil. Per a en Deltell començava una època d’impopularitat familiar, durant la qual l’acusarien sovint d’haver arruïnat la salut d’un minyó de la costa, que havia arribat a la capital desprevingut i amb el cap ple d’ideals.

El dimecres, el taller ja va treballar amb la plantilla completa. «La Nigua» s’havia reincorporat a la feina el dimarts a la tarda. Comparegué mig baldat i ullerós, com si el sepeli hagués estat laboriosíssim. En Deltell el va rebre amb alegria, perquè el trobava a faltar.

—Bé, Galván —li digué—, ara ja deu estar tranquil…

—No ho sé, no ho sé! —havia contestat «la Nigua»—. De tranquil no se n’està mai del tot. Ara m’amoïna la meva senyora, que s’ha trasbalsat molt. El seu estat no em fa gens de gràcia i no m’estranyaria que avortés a finals de setmana.

«Terra caigui!», mormolà en Deltell. I va donar uns cops afectuosos a l’esquena de «la Nigua», amb ganes d’animar-lo i, en el fons, amb ganes d’animar-se a si mateix.

Però, fos com fos, el taller adoptava a poc a poc un aire de normalitat encoratjador. El dimecres a la tarda en Deltell tingué una gran alegria: el senyor Bau-Gomar va telefonar-li que passés per l’editorial i li encarregà les cobertes d’un llibre, una feina ideal per a la «Multilith». La capacitat de producció es completava amb aquesta comanda i en Deltell l’agraí com un present. Allò li permetria rescabalar-se de la seqüela del dilluns.

Tanmateix, la vida vetlla per establir sàvies compensacions i procura sempre que una cosa vagi per l’altra. El dijous a mig matí, en Deltell tingué un disgust: l’agent de la «National Copy Service» li va presentar una factura que pujava dos mil cinc-cents pesos. Era de material per a fotostàtiques, consumit en el negoci de la Nena.

—Això no és cosa meva —digué.

I l’agent li contestà:

—El senyor Trejo m’ha dit que sí, que vostè se’n farà càrrec.

Arborat, amb la factura a la mà, en Deltell va anar a trobar el senyor Trejo, el qual era al seu despatx, abstret en la solució d’un problema de mots encreuats. En veure’l entrar, el senyor Trejo va fer-li un gest, com si l’aturés.

—A veure si m’ajuda —digué—. Necessito el nom d’un país d’Europa, de set lletres, que comenci amb una A.

—Àustria —respongué en Deltell, sobtadament il·lusionat.

—No. La tercera lletra ha de ser una d.

—Andorra.

—Justa! No se m’hauria acudit mai!

En Deltell abaixà el cap amb modèstia, íntimament satisfet de la seva rapidesa mental. Però va reaccionar de seguida:

—M’acaben de donar aquesta factura. Jo no hi tinc res a veure, perquè és cosa de les fotostàtiques.

El senyor Trejo se’l va mirar sense immutar-se.

—No es precipiti —replicà—. Jo he dit que la presentin a vostè. És una cosa natural. ¿Què hi troba?

—Havíem convingut que les fotostàtiques quedarien a part…

I tant si hi queden! Això és personal i penso pagar-ho amb la part que em correspon en els guanys de la litografia. Descompti-m’ho. Jo no li demano pas explicacions sobre la distribució dels seus beneficis. Faci’n el que vulgui!

Vist així era diferent; en Deltell es va sentir desarmat. No obstant això, hi havia una circumstància que l’afavoria:

—Ja sap que no hi ha diners. ¿D’on vol que tregui aquesta quantitat?

—Accediran que pagui amb lletres. Ja n’he parlat amb l’agent i l’empresa s’hi avé.

—¿I per què no la fa vostè, aquesta operació de les lletres?

El senyor Trejo es va quedar parat i adolorit. Expressà amb la cara i els braços, ja abans de parlar, que allò li semblava mentida.

—Déu meu! —va dir—. Tant que vaig remarcar que jo no em ficaria en res, que li deixaria una absoluta independència, perquè pogués administrar de gust! Sempre passa el mateix: sospirem per la llibertat, i quan la tenim no sabem què fer-ne. ¿Que potser li agradaria més que jo hi entri de ple i li demani comptes de cada moviment?

No. Allò no li plauria gens, però va deixar sense resposta la pregunta del senyor Trejo, perquè tenia por d’ofendre’l.

—Bé, ja miraré d’arreglar-ho…

—És clar, home, és clar!

L’agent es conformà amb les lletres. En Deltell les va signar resignadament i quan les allargà al representant del creditor, l’home se les va mirar i digué:

—Ara falta algú que les avali.

—Que ho faci el senyor Trejo.

—No, el senyor Trejo no serveix. S’ha de buscar una altra persona…

Se li va ocórrer de telefonar a en Fageda. Ho va fer a contracor, vencent una gran resistència interior, però no tenia ningú més que el pogués ajudar. En la CEA, ni calia pensar-hi, perquè allò els faria mal efecte.

En Fageda, de primer, se’l va escoltar amb una certa hostilitat. Després, reaccionà pel costat de la bonhomia reticent i, tossut i poc imaginatiu, tornà a la comparació de l’aigua fins al coll. «Quan vegis que el teu soci fa onades, aixeca el cap», li havia dit. I afegí que enviés el representant de la «National Copy Service» a la seva botiga amb els documents, que ell els avalaria. No es pogué estar de dir: «Si em falles, no seràs el primer amic que em deixa penjat!».

Quan es tornà a quedar sol en el quiosc, en Deltell tingué un moment de satisfacció. Calia convenir que s’anava sortint de tot amb decisió i rapidesa. Ja que els negocis i els problemes van lligats, bo era saber superar les trampes, resoldre-les d’una manera llampeguejant, sense deixar de doblar les marxes. Ell, fins aleshores, ho sabia fer. Qui sap si era un dels predestinats, un d’aquests homes peoners als quals Amèrica ofereix quarte-res i quarteres de terra fèrtil.

Després, per un intricat mecanisme de la memòria —la qual, de vegades, treballa pel seu compte i evoca o esborra imatges sense avisar— va enfocar els pensaments cap a l’administrador de l’edifici i desaparegué el seu somriure. El senyor Trejo l’hi havia presentat juntament amb l’enviat de la casa que venia material per a fotostàtiques, en uns termes idèntics de cortesia sibil·lina. Alguna cosa se’n podia témer! Però va acceptar el repte mentalment, gairebé amb el deler esportiu de batre rècords. Tenia ganes de provar-se a si mateix i, en aquell instant, desitjava més entrebancs per a esmolar-hi l’enginy. Tan viva era la seva frisança, que va anar a l’encontre de la Nena.

—No ha telefonat l’administrador? —va preguntar-li sense engaltar.

La Nena es va quedar una mica parada.

—No —respongué després de reflexionar breument—. Gràcies a Déu, ja fa dos dies que calla…

Es va arreglar un rínxol, amb un graciós moviment del cap i de les mans, i va mirar en Deltell amb fixesa.

—Però si això el fa patir, tranquil·litzi’s —afegí—. És un home que no oblida mai res.

Ell va estar a punt de demanar informació, però es reprimí, perquè es volia guardar goludament la sorpresa. Com més imprevista fos l’envestida, més mèrit tindria d’aguantar-la sense perdre l’equilibri.

L’endemà hauria pogut considerar-se un dia blanc, si no hagués estat l’incident del vespre. Tanmateix, l’incident es produí fora d’hores, quan els obrers ja havien plegat, al final d’una jornada modèlica en el sentit de l’eficàcia en el treball. Tot havia anat bé, la producció era satisfactòria, i el senyor Trejo no havia donat cap molèstia.

En Deltell va quedar-se sol al taller, enmig d’un silenci i d’una pau que invitaven al recolliment. Assegut a la seva taula, es concentrà en la revisió de les proves de «La caiguda de l’Imperi d’Occident». Sentia, sense distreure’s de la feina, que arribava a poc a poc a establir l’habitud tan necessària perquè un canvi de vida deixi de pertorbar l’esperit.

Va treballar tres hores, o potser més. Quan es va mirar el rellotge, no féu el compte del temps, sinó que s’adonà maquinalment, només, que era molt tard. Apagà el llum del quiosc i, en travessar el taller, va veure que don Santi i els dos aprenents ja dormien. Lalo no hi era.

En Deltell duia sabates amb soles de goma i caminava sense fer soroll. És curiós com detalls així, tan inofensius en aparença, poden abocar la gent a descobertes sensacionals. A més de la blanesa dels seus passos, en Deltell procurava no fer cap moviment brusc que pogués trencar el son dels homes que reposaven al capdavall d’un horari ben aprofitat; es mereixien aquella consideració i en Deltell estava ben disposat a prodigar-la.

Ja era a la porta de la botiga, quan va girar el cap, sense saber per què, i s’adonà d’una escletxa de llum en el despatx del senyor Trejo. Va pensar que s’havien oblidat la bombeta encesa i retrocedí de puntetes. Entrà al despatx amb una ingravidesa fantasmal i va sorprendre la Nena i Lalo en una entrevista amorosa. Bé: aquesta és una manera de dir per atenuar les coses, perquè, en realitat, l’escena era molt comprometedora. Lalo, que es veu que era una mica cínic, se’l va mirar amb insolència, i la Nena s’arreglà la roba precipitadament.

En casos semblants, de vegades, es tenen reaccions estranyes.

—Dispensin que no m’entretingui —digué en Deltell—. Només venia a apagar el llum.

L’apagà, en efecte, i se’n va anar molt escorregut, deixant-los a les fosques.

Al carrer, quan ja havia caminat dues travessies, encara no se’n sabia avenir. «Això és incestuós» pensà, esgarrifat. Però es va tranquil·litzar de seguida: no, no ho era. Lalo i la Nena no tenien cap parentiu i tan sols els unien les vel·leïtats del senyor Trejo. De totes maneres era molt gros. Una mica embrollat, passant d’una idea a l’altra, se li va ocórrer que era una sort que les fotostàtiques haguessin quedat al marge de la litografia. Això el convertia en neutral i se n’alegrà; entre un negoci i l’altre, el despatx era una mena de terra de ningú i en aquestes zones sempre passen coses que obliguen a fer els ulls grossos. «No n’he de fer res, jo», acordà a manera de conclusió. «Ja s’arreglaran!».

Tanmateix, la seva intrusió involuntària a la vida privada dels altres el va afectar. A partir d’aquell dia, la Nena accentuà amb ell una actitud plena de moixaines, com si el volgués guanyar per a la seva causa o comprar el seu silenci a un preu raonable. L’endemà mateix, entrà al quiosc i va recolzar-se a la taula, posant a frec del rostre d’ell una carn abundant, que feia la crida dels sentits. En Deltell va mirar de reüll les profunditats de l’escot i es va torbar.

—Sort que vostè és un cavaller —digué la Nena, d’entrada—. Ahir al vespre ensenyava a Lalo una injecció que tinc por que se m’ha infectat. Un altre s’hauria pensat qui sap què, però estic segura que vostè ho va interpretar de seguida…

En Deltell pensà que, en l’aspecte d’haver-se’n adonat de seguida, no calia que patís.

—Lalo és com un fill. Imagini’s! —prosseguí la Nena—. Jo no sóc gens partidària de les injeccions, però aquesta me la vaig fer posar perquè em van dir que anava molt bé contra els refredats. Això va ser al matí i a la tarda ja em feia mal el lloc de la punxada, i com que a Lalo, l’any passat, van posar-li una injecció igual i se li va infectar, em va semblar prudent conèixer el seu parer.

La Nena va fer una pausa, mentre en Deltell reflexionava sobre els incomprensibles avatars de la prudència.

De sobte, la Nena preguntà:

—Hi entén, vostè, en injeccions infectades?

—Una mica, molt poc. Com tothom… —respongué en Deltell, evasivament.

—Doncs si té un moment m’agradaria que em donés una mirada. Sempre hi veuen més quatre ulls que no pas dos. No té gens de mal aspecte. Però sóc tan aprensiva!

Aleshores, va comparèixer un aprenent i li digué que la demanaven al telèfon. En anar-se’n, es va girar:

—Ja l’avisaré!

En Deltell es va quedar amb un pessigolleig inquietant, tot ell en estat d’alerta. Sense tenir-ne una noció clara, ja havia començat a comprometre la seva consciència en aquell afer i volgué calmar-la. «Potser sí que li ensenyava la injecció —es deia a si mateix—. És tan fàcil caure en judicis temeraris!». Si hagués de fer una declaració jurada davant un tribunal encarregat de debatre la qüestió, l’advocat defensor de la Nena podria acorralar-lo, perquè és cert que de vegades la malícia ens fa veure, més que no pas el que veiem realment, allò que la imaginació ens dicta. ¿Què havia vist, de debò? Bé: el quadre era insinuatiu. I tanmateix era segur que si la gent pogués penetrar a la impensada, sense avisar, en els consultoris dels metges, més d’una vegada sorprendria coses que farien malpensar, a desgrat del jurament hipocràtic. Però els facultatius ho atribuirien sempre a la falta de cultura de la plebs, i tindrien raó en més d’un sentit.

Durant la resta del dia, en Deltell va saltar d’una branca a l’altra d’aquests pensaments. No s’ho volia confessar, però estava il·lusionat amb el cop d’ull que li havia demanat la Nena. Es resistia a avergonyir-se’n, perquè un consell, una mirada a temps, no es poden negar a ningú. S’aferrà a creure que la seva desficiosa curiositat obeïa a un sentiment humanitari.

Aquell mateix vespre, Lalo va haver de sortir, i la Nena ensenyà la injecció al nou soci. En Deltell, més o menys, va ésser de l’opinió de Lalo. No tenia mal aspecte, sinó tot al contrari, però valia més vigilar-ho, per tal d’evitar complicacions.

Passaren els dies i les setmanes, fins que es va establir un ritme. De vegades, en Deltell se sentia voltat d’enemics, com si tothom estigués a l’aguait que girés l’esquena per parar-li trampes, en les quals queia estupefacte i adolorit. En canvi, hi havia moments de signe positiu i la sensació era al revés: tots l’ajudaven, aquella raça era servicial i abnegada, hi podia comptar.

Arribava als dissabtes amb els nervis desfets, esgotat, com un explorador que, després d’arrossegar-se pel desert, allarga un braç i toca la sorra humida de l’oasi. Cobrava, pagava i tot quedava igual: l’oasi només era un miratge i la set persistia. Però les il·lusions es defensaven amb aferrissament. «La setmana que ve serà diferent», es deia. «Ara ja li tens el peu al coll, ja falta poc».

El desorientava, sobretot, l’argúcia nacional de defensar-se a base de donar respostes que no tenien res a veure amb les preguntes. Això el fatigava, i era un obstacle per a establir un ordre.

Un dia, per exemple, va faltar al treball l’encarregat de la granejadora, un xicot que es deia Daniel Macías. La seva absència havia pertorbat la feina i comprometia el lliurament previst per al dissabte. Però l’endemà, l’home es va presentar amb un aire de no voler mal a ningú, com si estigués molt lluny de penes i de culpes. En Deltell el va esperar amb enuig i van entaular el següent diàleg:

—Què et va passar ahir?

—Ahir? Ahir era dimecres.

—Sí, ja ho sé que era dimecres! Però ¿per què no vas venir?

—D’aquí a vuit dies és el sant de la meva àvia.

—I a mi què se me’n dóna de la teva àvia!

—L’àvia és molt vella. No en parli així, per favor. I la granejadora també és molt vella. S’ha de canviar un coixinet…

—I per què no m’ho deies abans?

—Perquè qualsevol dia la màquina es desballestarà tota i encara diran que és culpa meva.

—Ja en parlarem després, de la màquina. Ara vull que em diguis per què no vas venir ahir.

—Veu? Ja comença amb les dificultats. Sempre és igual i així no es pot treballar. Un es mata complint i a la mera hora li surten amb allò de si ahir era dimecres. Quina importància té que sigui un dia o un altre? Per exemple, avui és dijous i vostè s’ha pres la llibertat de ficar-se amb la meva àvia. Jo sóc molt correcte, li parlo amb decència i no vull plet, però fa ràbia.

En aquest punt de la conversa, l’obrer ja havia adoptat resoltament un aire de dignitat ofesa i a en Deltell començava a rodar-li el cap. Procurà asserenar-se i, amb una veu pausada, digué:

—No en parlem més. Et descomptaré el dia.

—Per què? A veure! Els dies hi són tots, un darrera l’altre. El calendari no es pot esborrar com si fos una pissarra. Que es pensa que li permetrà, el govern, que deixi una setmana coixa? És com si jo li descomptés avui perquè ha insultat la meva àvia. Quin mal li ha fet la meva àvia?

Daniel Macías emprava un diminutiu afectuós, «avieta», i centrava la qüestió en l’honor familiar baquetejat. Sense adonar-se’n, en Deltell baixava de l’estrada del fiscal i es feia lloc en el banc dels acusats.

—Mira Daniel —digué—, admiro la teva àvia, la respecto. Si tant em burxes, et diré que fins i tot l’estimo. Retiro qualsevol paraula que l’hagi poguda ofendre. Però deixa-la estar! Vols?

—I ara! Com vol que la deixi? Ella depèn de mi, sóc el seu suport i la seva alegria!

Daniel Macías es va escandalitzar. Es girà cap als seus companys —que estaven pendents del «plet», per no perdre’n ni una escena— i els digué:

—Vosaltres sou testimonis. Em proposa que abandoni l’àvia! On l’he de portar? A un asil? Potser ho hauré de fer de totes maneres, perquè un sou miserable com el meu amb prou feines dóna per viure.

—Home, Daniel, el sou és el que guanyaves quan jo em vaig fer càrrec del taller. No l’he tocat per a res.

—Doncs toqui’l, home, toqui’l! Val més que em toqui el sou que no pas l’amor propi.

En Deltell estava avergonyit, per les mirades de desaprovació que li dirigia el personal. S’emportà Macías al quiosc i allí, gairebé amable, li preguntà:

—Que no estàs content, aquí, Daniel?

—Jo no he dit res. El qui es queixa és vostè. A veure si ara semblarà que jo he començat la discussió! Però si és que ho vol saber, li diré que no n’hi ha per a saltar d’alegria. Ja ho sap que la granejadora mata?

—No!

—Doncs sí. El trontollar i el soroll constant de la màquina desfan els nervis i arruïnen la salut. Que es pensa que em trobo bé, jo? ¿Que hi ha algun sou que pagui la fluxió de pit?

En Deltell hagué de convenir que una cosa com aquella no tenia preu. I li va prometre que l’apujaria així que pogués.

—Més que no pas diners, es tracta d’hores —respongué Macías—. És una jornada massa llarga per una feina tan esgotadora. Cinc hores, màxim cinc i mitja, estarien bé. I encara! Jo ja estudio la manera de canviar d’ofici.

Per no perdre’l —els moviments de personal eren trasbalsadors— li oferí estudiar l’horari i li demanà, per favor, que li donés temps.

Daniel Macías va tornar a la feina, no pas convençut, perquè algú li havia alçat la veu davant els companys i allò no podia quedar així. I no hi va pas quedar, ja que el dilluns següent Macías no va anar al taller fins a migdia, amb el vestit de les festes. En Deltell, quan els veia arribar mudats, ja tremolava.

—Se m’ha mort l’àvia —digué Macías, amb una veu trencada—. No ha pogut resistir el disgust.

—Quin disgust?

—M’estranya la pregunta! El disgust de saber que algú la volia tancar en un asil. ¿Que ja no se’n recorda?

En Deltell anava a replicar, però es dominà a temps. De mica en mica aprenia alguna cosa i ara ja sabia que era millor no caure en el parany de les oracions deslligades. Se’n va anar resignadament a la CEA a buscar els cent cinquanta pesos que feien falta per a donar cristiana sepultura a aquella víctima innocent. Ni tan sols s’entretenia a pensar si l’enganyaven. Si ho feien, pitjor per a ells! I, a més, qualsevol intent d’aclarir-ho sempre feia pujar els comptes.

Les visites dels dilluns a l’editorial ja eren habituals. Cada vegada li feien més mandra, perquè per no aguantar consells o per no adquirir una fama definitiva d’home infeliç, havia d’inventar mentides que li semblaven més consistents: màquines que s’espatllaven, material que feia falta, compromisos ineludibles… «Però acabaràs com ells —pensava—, matant parentes velles». Se li va ocórrer la candidatura de donya Xole i no va refusar la idea del tot. Se la va guardar, per si algun dia li feia falta.

Va arribar a témer el dilluns. Era un dia nefast, en el qual feia crisi la salut estantissa dels obrers i de les seves famílies. Era com una plaga periòdica, a data fixa, i no queia en quin microbi calia atacar per acabar-la. Només havia arribat a una conclusió: era un mal tan estès i havia calat tan endins en aquelles naturaleses mal alimentades, que qualsevol intent de posar-hi remei les endanyava.

«La Nigua» brodava amb les seves facultats premonitòries i no s’equivocava mai. En efecte, la seva senyora va avortar, un dilluns, i en Deltell va haver de pagar les despeses d’aquell mal pas.

—Era un nen —li digué «la Nigua», desfet per la tristesa—, i s’assemblava a mi. Tots els nens se m’assemblen, i en canvi les nenes s’assemblen a la meva senyora. Quina cosa, eh?

Sí, era curiós. En Deltell hi estigué d’acord, sense entusiasme. «La Nigua» vacil·là un moment, i després digué:

—És una llàstima, perquè li volíem posar Joan, en record de vostè. Ja li tinc afecte, li porto voluntat. La meva senyora, encara que no el coneix, també el considera molt, a vostè.

En rebre els diners, «la Nigua» tingué un escrúpol cavalleresc:

—Ja ho apunta, tot això?

—Sí.

—Ah! No es fiï de la meva memòria perquè aquestes coses se me’n van del cap i després semblaria que…

No va acabar la reflexió. I en anar-se’n (perquè havia d’enllestir unes diligències relacionades amb el luctuós esdeveniment) va fer una recomanació i una promesa:

—Si tardo no passi ànsia. I pensi que no hi ha res perdut, perquè vostè serà padrí del pròxim!

Dir que allò l’il·lusionava hauria estat enganyar-se a si mateix, i en Deltell tan sols demanà, mentalment, que el futur bateig s’escaigués en un diumenge tan allunyat com fos possible.

Va apuntar l’operació. Tenia una llibreta dedicada exclusivament als préstecs als obrers. La CEA en devia tenir una altra, paral·lela, per anotar-hi els seus acomtes. Cada dissabte, a l’hora de pagar els jornals, descomptava petites quantitats per eixugar els deutes de cadascú, i cada dilluns les havia de tornar als mateixos obrers, amb interessos, per treure del Mont de Pietat aparells de ràdio o màquines de cosir a punt de perdre’s, per evitar embargs fulminants o patètics llançaments inquilinaris i, sobretot, per pagar metges i enterradors.

I no era pas que els altres dies, enfront dels dilluns, es resignessin a ésser del tot grisos. A la seva manera es defensaven de la monotonia amb brusques sacsejades, i era millor no fiar-se de cap full de calendari. Per exemple, la sorpresa de l’administrador de l’edifici va esclatar en divendres. En Deltell va rebre una carta breu, més aviat eixuta, demanant-li que passés per l’administració tan aviat com pogués. En realitat, no va ésser una sorpresa, perquè a en Deltell se li va acudir de seguida que el senyor Trejo es devia haver endarrerit en el pagament dels lloguers. L’emoció consistia a saber a quant ascendia el deute. Sis mesos? Un any? Més, li semblava impossible, perquè els amos no tenen per costum aguantar tant.

Provà de sondejar la Nena:

—¿No sap si, per casualitat, el senyor Trejo deu algun mes de lloguer?

La Nena va fer un gest ambigu.

—Qui sap! —respongué—. És tan distret!

El despatx de l’administrador era prop d’allí, a l’avinguda Morelos, i en Deltell va anar-hi a peu. El trist era que ja li havia passat l’enardiment d’atacar de front les dificultats i no tenia gens de ganes d’assajar-se el tremp. Caminava a poc a poc, amb el cap acotat, sense el desfici d’arribar que, de vegades, alegra els passos. Es lliurava al joc mental. Tres mesos? Sis? Dotze? Imaginava solucions i esbossava el diàleg amb la persona que anava a veure. No se’n podia estar: en aquelles prefiguracions, sempre es reservava un paper brillant i responia amb una gran agudesa les preguntes que ell mateix es feia, en nom de l’altre.

L’administrador era un home de posat sever, un espanyol de Pamplona el qual, com el mateix Deltell, es preguntava cada dia —amb estupor— com era que havia anat a parar tan lluny del seu país. Però a ell l’ajudava l’esperit dels antics exploradors i estava convençut que, ja que era allí, la seva missió era fer tots els esforços possibles perquè els indis se li assemblessin, elevant-los amb exemples redemptors. No se’n sortia pas, i això el tenia ressentit i desorientat.

Va fer seure el seu visitant en una gran butaca de pell vermella i en Deltell sentí que el moble se’l menjava, anul·lant les oportunes rèpliques que duia preparades. De bones a primeres, l’administrador li digué que el senyor Trejo devia cinc mesos de lloguer.

—Encara! —respongué en Deltell amb una entonació d’alleujament.

—Li sembla poc?

—Entengui’m. Vull dir que podia ser pitjor.

—I tant si podia ser pitjor! El podia haver tret. Ja sap que la llei m’autoritza a rescindir el contracte al cap de tres mesos d’endarreriment.

En Deltell no es podia concentrar. El distreia la contemplació de la calcomania a colors de la caixa forta que hi havia al costat de l’administrador. Era una caixa negra, depriment, de l’època en la qual els industrials posaven calcomanies amb vistes de les fàbriques en els seus productes. Va comptar les xemeneies: eren tres, i la del mig allargava graciosament el fum fins a enllaçar amb la rúbrica de la companyia.

L’administrador es va impacientar:

—Què hem de fer?

En Deltell s’obrí de cor i explicà la situació. Parlant del futur embellia el present, amb una eloqüència que el va convèncer a ell mateix. Tot el que deia era cert, encara que també ho fos tot el que callava. Però la paraula, en els moments que senyoreja, és més suggestiva que el silenci, i, d’altra banda, l’administrador el va afavorir amb un entendriment que ja portava a dins, a causa de la nostàlgia deformadora. Se’l va mirar des del punt de vista de paisà, gairebé com si en Deltell hagués nascut als afores de Pamplona.

—Coneix Navarra, vostè? —li va preguntar de sobte.

Navarra, Navarra? De moment no hi queia. Ah, sí! Volia dir el país aquell…

—No, no hi he estat mai —contestà en Deltell—. Mai no m’ha vingut de pas.

—Així que pugui, arribi-s’hi. Li agradarà.

El català va mentir piadosament i afirmà que en tenia unes ganes enormes. Interiorment, no se sentia fals, perquè molt sovint les ganes vénen si es presenta l’ocasió. Si alguna vegada venia a tomb…

El cas és que ho arreglaren amb un esperit de concòrdia, i acordaren que, a partir d’aleshores, l’administrador presentaria els rebuts amb l’import d’un mes i mig, fins a eixugar el deute.

—Amb el senyor Trejo no hi vull saber res —li digué en acomiadar-lo—. Ho faig per vostè. Per això som aquí, per ajudar-nos.

Així, doncs, havia superat un altre trencacoll, amb una certa elegància. Es va atribuir uns dots de simpatia que l’afalagaven molt; potser aquell era el talismà que aviat li permetria de caminar sobre les brases sense cremar-se gaire. Però —no es podia enganyar tant— de moment es cremava.

Tampoc no es va estalviar, al seu dia, la visita de l’inspector que el senyor Trejo li havia mig anunciat. Es va presentar al taller un home corpulent, amb un barret de feltre d’ales amples, a l’estil de Texas. Duia una gran pistola a la butxaca posterior dels pantalons i el seu embalum li deformava l’americana, però ell no semblava pas lamentar-ho, sinó ben al contrari; a cada moment es palpava l’arma, com si volgués acomodar-la, i es veu que allò el feia sentir molt important. Va ensenyar una credencial de la Secretaria de Salubritat i entrà al taller com si fos casa seva.

—A veure què pesquem —digué amb un aire jovial.

En Deltell estava nerviós i l’acompanyà amb una sol·licitud exagerada. La Nena els va seguir, tot conservant una certa distància, i en Deltell —en recordar que la Nena, una vegada, ja havia rebatut una autoritat contra la paret— s’inquietà.

L’inspector se’n va anar de dret cap als wàters dels obrers. Es va treure una cinta mètrica i amidà l’alçària del revestiment de rajoles de València. L’ala del barret el molestava en acostar-se a la cinta per fer la lectura, i se’l tirà enrera.

—Deu, quinze, vint, vint-i-cinc… —recità—. Falten dos rengles de rajoles per a arribar al nivell reglamentari.

Estava satisfet de la seva descoberta, i, radiant, va posar una mà a l’espatlla d’en Deltell.

—Amic: aquí, per començar, ja tenim una multa. Això és tret segur gairebé sempre!

La Nena intervingué:

—L’any passat hi vam afegir un rengle per ajustar-nos a la llei. Ja s’ho van mirar i estava bé.

—L’any passat, l’any passat! —respongué l’inspector—. Això fluctua, senyora. Ens anem posant al dia. Que no ha llegit la disposició del quinze de març darrer?

—No.

—Doncs és ben clara. A vostès els falten dos rengles.

Es veu que el molestaven les objeccions, i la seva expressió s’endurí lleugerament.

—I encara no estic! —afegí en un to amenaçador.

Va anar al compartiment del costat, alçà els ulls i digué:

—Ep! On són les dutxes?

—Són aquí —li contestà la Nena, amb un posat triomfal.

Furgà en una caixa de ferralla i va treure dos trossos de tub, cada un dels quals tenia una mena de regadora rovellada a l’extrem.

L’inspector va fer una cara de sorpresa:

—Què hi fan les dutxes en aquest estat?

—És que els obrers les arrenquen perquè no es volen dutxar —explicà la Nena—. A veure si vostè els convenç!

—Jo no convenço, senyora. Jo castigo. Aquesta falla sanitària és gravíssima! La salut dels obrers és un patrimoni sagrat, el qual, si no es vetlla, compromet tots els plans de progrés i de justícia social del govern…

—Ai, sí, sobretot! —l’interrompé la Nena—. Esperi’s, que ara em desmaiaré de l’angúnia!

En Deltell, esgarrifat, es va emportar l’inspector cap al quiosc i el va fer seure, després d’espolsar la cadira.

—Cregui’m que no és mala fe ni falta de voluntat —li deia, mentre l’altre ordenava uns fulls de paper amb l’escut oficial—. Ho faré arreglar immediatament. Faci’m el favor de passar demà a la tarda i ja ho trobarà tot en regla.

L’inspector se’l va mirar amb un posat de llàstima.

—Fàcil, eh? —preguntà amb sorna.

Amb el front ple d’arrugues, arrufant les celles com si ja no volgués jugar més, prosseguí:

—Vostè coneix la fàbrica de galetes «L’Aurora»?

—Només de nom. He vist els anuncis al diari…

—Doncs la setmana passada la vaig fer miques, per una cosa semblant. No crec pas que se’n parli mai més. I això que tenen molts diners…

Es repensà i ell mateix va rectificar-se, amb una mitja rialla satànica.

—Més ben dit: tenien! Si aconsegueixen alçar la clausura, no crec que salvin gaire cosa més que les parets.

—Clausura? —preguntà en Deltell, tot empal·lidint.

—És clar! Doncs què es pensava? Apa, signi aquí, aquí i aquí.

Va allargar-li tres fulls, un de blanc, un de groc i un de verd. En veure la vacil·lació de l’infeliç infractor, va donar-li tres cops suaus a l’esquena, i mogué el cap com si expressés el seu condol.

—No es resisteixi, cregui’m —digué—. Seria molt pitjor, perquè una cosa així ja es persegueix d’ofici.

En Deltell, de cop i volta, decidí de parlar amb el cor a la mà. Explicà la seva lluita, les seves il·lusions, les esperances que havia posat en el futur industrial del país, totes les coses que tenia compromeses en aquell taller i com s’anava sortint de tot gràcies a una fe il·luminada. Era el disc que ja li havia estat útil altres vegades i que el començava a fatigar…

L’inspector es va treure el barret i el deixà sobre la taula.

—No cal que continuï —digué, tot eixugant-se el front amb un gran mocador—. Pel cantó de la bondat em deixo atrapar sempre. Però aquella senyora… Qui és aquella senyora?

—No té res a veure amb el taller. S’ha esquitllat sense adonar-me’n. Ja sap com són les dones!

—Si em promet que no hi té res a veure, ho arreglarem de manera que la meva dignitat quedi salvada. Doni’m cinc-cents pesos i jo no hauré vist, ni sentit, ni diré res. Què tal? Com aquelles tres mones japoneses.

La quantitat el va aclaparar i tingué una altra arrencada de franquesa, de sincera exposició d’unes dificultats econòmiques tan reals que convencien. Però l’inspector no volgué baixar més avall de tres-cents pesos.

—No pot fer un altre esforç? —preguntà en Deltell, amb la veu prima i una mirada trista.

—Ja el faig, senyor meu, ja el faig! Si no ho sap agrair així, val més que pleguem.

Quedaren, doncs, en els tres-cents pesos. En-Deltell li demanà per favor que els anés a buscar l’endemà, i l’inspector respongué:

—En coses així, és preferible no fer gaire els gegants. Porti-me’ls vostè, personalment i sol, a la cantina. Hi seré pels volts de migdia.

Va reflexionar un moment. Mogué el cap, en una abstracció fugaç, i prosseguí:

—Amb aquesta flaca meva d’ajudar la gent que m’és simpàtica, qualsevol dia me la carregaré. No s’oblidi de portar els diners en un sobre clos.

Tot anant-se’n, mentre travessaven el taller, va agafar en Deltell de bracet, amicalment:

—Amb un negoci com el seu, li convindria més establir una conducta. Posem, amb ganes d’afavorir-lo, cent pesos mensuals. Vostè em dóna l’anualitat de cop i només de sobresalts ja l’estalviarà. Pensi-ho i demà ja me’n dirà alguna cosa.

La Nena i el senyor Trejo eren darrera el taulell. Parlaven animadament, i quan l’inspector ja era fora, el senyor Trejo preguntà a en Deltell:

—Quant li ha donat?

Vacil·là un instant. No s’atrevia a dir la veritat, i trià una xifra a l’atzar:

—Cinquanta pesos.

—Home, no està del tot malament. Ho veu? Al meu costat adquireix una experiència preciosa.

En Deltell pensà que no es queixava pas de la quantitat d’experiència. Però, en aquells moments, era molt lluny de considerar-la preciosa.





XI


Mentre en Deltell vivia el seu aprenentatge en el món torbador dels afers, en Solana continuà les indagacions a l’entorn de la mort de l’Estrader.

Com a les novel·les policíaques, arribava al final amb un cert desencís, perquè quan el misteri s’explica perd la seva màgia i els personatges —la víctima, l’assassí, el detectiu— es despullen i queden com els altres, com tothom, una mica figures de cera arrenglerades en una escaparata, amb etiquetes penjades al coll. Però amb prou feines si hi havia misteri en la mort de l’Estrader. Era tan difícil, en un medi com aquell, d’establir els límits de la normalitat, que no es podia saber ben bé quan es travessava la ratlla de la grisa habitud per a endinsar-se en la zona dels enigmes. Tot era una mica obscur i sorprenent, com qualsevol mort, com qualsevol naixença.

De moment, en Solana descobrí que, per molt que cada home es conegui a si mateix, el coneixen millor els seus amics, no pas un per un, sinó el conjunt de tots ells. Cada amic encerta punts vulnerables en la cuirassa de l’orgull i, amb la impietat de l’espectador, amb el pols del cirurgià, clava l’estilet fins a trobar ànima. Al final, si poguessin ajuntar les troballes de cada un, els amics deixarien la cuirassa plena de forats, com un garbell, i l’home quedaria exposat, tot ell i tal com és, a la pública contemplació.

En Solana era tenaç, metòdic, i, a més, tenia una gran curiositat. Es dedicà pacientment a reunir els forats i a engrandir-los. Els amics de l’Estrader —la majoria dels quals també ho eren d’en Solana— s’oferien a la confidència i contestaven de bon grat preguntes que haurien rebutjat amb escàndol si s’haguessin referit a ells mateixos. Però la mort d’un amic no és d’ell tot sol, o no hi ha cap mort tan íntima que no afecti molta gent. Tothom està segur de poder afegir una paraula o una ratlla en una oració fúnebre, per tal d’arribar a la condensació ideal: una làpida que quedi, mentre el mort desapareix barrejat amb la terra. En Solana, més o menys, ja tenia el text per gravar a la pedra de l’Estrader: «Mort en el front de Mèxic». Perquè fins aleshores no topava amb una cosa generalment sabuda: les guerres continuen més enllà del comunicat final, i per als soldats la desmobilització només és un acte simbòlic en el qual canvien l’uniforme per la roba civil. Però els ajup el pes de l’equip, per sempre, i molts anys després de l’última batalla, combatents d’ambdues bandes poden morir a qualsevol front aparentment quiet, a causa de ferides que havien passat desapercebudes.

L’Estrader tenia l’urc de la seva solitud, amb el fons d’un desig desesperat de companyia. Dissimulava la tendresa sota la capa de l’escepticisme i tenia una fe pueril que l’abocava a dolorosos desenganys.

Hi ha qui arriba al matrimoni amb la secreta il·lusió de reconstruir la llar de la seva infantesa, endut per l’esperança, fins i tot, de millorar-la, si és què algun record desagradable enterboleix l’evocació. Però això, tan difícil d’aconseguir quan el contraent no es mou del seu país, ja és impossible en terres i amb gent estranyes. L’Estrader es va casar pensant en un pis de Gràcia, amb geranis al balcó i persianes verdes que filtraven els raigs d’un sol amable. En canvi, la seva dona mexicana partia d’una base diferent: tractava de refer el miratge d’una casa d’Orizaba, amb barbacoa cada diumenge i un dolç benestar entre setmana, a base d’ensonyament i de languidesa. La prova de bastir un edifici copiant maquetes, que entre elles diferien, suposava un conflicte d’impossible solució, i es van posar d’esquena, alçant paret sense mirar-se.

L’Estrader era com els mol·luscs que clouen fortament les valves a la proximitat d’una amenaça. Se l’havia d’endevinar a través dels seus silencis, perquè si alguna vegada cedia a la feblesa d’una queixa, ho feia d’una manera indirecta, com si es referís a algú altre. A més, amb els anys d’exili, l’Estrader havia vist que no podia presumir de drama personal, perquè el seu cas era el de gairebé totes les unions entre europeus i americans. El fet de no poder comptar amb l’estrany consol que proporciona la singularitat d’una pena el tenia més amargat, encara, i es desfogava contra el país, decidit a no perdonar-li que fos tan diferent de Catalunya. En això tampoc no era original —i li dolia—, perquè només podia triar entre dues reaccions molt generalitzades: sentir-se ben enemic en un medi hostil o fer veure que aquella terra era un paradís. La qual cosa, en resum, volia dir quedar-s’hi amb l’esperit i tot o anar-se’n enfadat, rebatent la porta. Ell fou dels qui havien escollit la inadaptació i l’enuig.

Fins en la resistència a acceptar el fracàs es trobava arrenglerat en una munió d’espalmats ciutadans que veien la seva vida compromesa en un problema que, després de tot, era degut a una ingènua imprevisió. És més fàcil confessar el mal que ens fan els altres que no pas el que deriva dels propis errors, i l’home que s’equivoca tendeix a justificar-se modificant la veritat o creant una mentida encaminada a dissimular-la. Alguns fingien que havien tingut sort, la de trobar una joia enmig del baratim, però no l’exhibien gaire i barraven els accessos a la seva vida privada. Tot es limitava a parlar-ne a l’Orfeó, amb al·lusions de biaix: «Jo sí que no em puc queixar —deien—. He trobat una noia que sembla de les nostres». Inventaven un model femení tropical, amb unes embellides virtuts mediterrànies, un estrany producte híbrid que tan sols es podia deure a un treball forçat de la imaginació. «A més —afegien—, és una dona apassionada pels nostres costums i té més ganes d’anar a Catalunya que no pas jo mateix». Les ganes d’aquest viatge, en els afavorits per la rara fortuna del matrimoni feliç, eren ofegades pel pes de la realitat i se les aguantaven estoicament. Havien format famílies de mal traginar d’un continent a l’altre i com que eren lleials a la paraula donada i al compromís contret, pressentien que s’haurien de quedar a Amèrica i s’aplicaven a decorar la fallida; ben mirat, Catalunya no era res de l’altre món. La Catalunya d’ara, s’entén, perquè l’altra era una estampa folklòrica intocable i una cançó o uns versos els trobaven sempre a punt. Però la d’ara… S’hi ofegarien, sobretot després d’haver viscut tants anys en un país on tothom feia el que volia. No! A ells no els «enganxarien» pas. Estaven ben decidits a quedar-se, i aquesta decisió intel·ligent, cauta, plena de bon sentit, els causava un mal humor inaguantable.

D’altres no s’enganyaven tant, i entre els qui no s’enganyaven gens hi havia l’Estrader. No volia tapar el seu error amb un pegat, sinó fugir-ne, i no s’estimava a si mateix fins al punt de trobar que les seves falles embellien tot el que tocaven. Callava sorrudament, i les poques vegades que s’obria a la confidència es complaïa a rabejar-se en la seva desgràcia i l’exagerava: no hi havia res a rescatar, allí, no valia la pena de salvar res. Per a ell, el retorn era una evasió, encara que tingués la tristesa d’una altra fugida, i el decidí a la seva manera de decidir-se, que sovint no passava del propòsit. L’abúlia el tancava en una presó d’esperes llargues, sense l’ajut de la paciència, perquè es regirava i es feria amb una mordacitat angoixosa.

Menyspreava els diners, però alguna vegada —de tant sentir-ne parlar— s’havia aturat a sospesar el poder de l’estalvi. Potser tot depenia d’aquesta disciplina i, desmenjadament, guardava petites quantitats en un pot de tabac. Les treia i les posava, sense mètode, i no sabia mai quant tenia; a més, la seva dona descobrí el pot i col·laborà a embolicar els comptes. Ell se’n va adonar, però tant li feia, perquè se’n refiava molt poc. Era provar per provar, perquè no diguessin…

L’Estrader, de totes les possibilitats de reacció, només n’havia conservada una: la que consisteix a basar la fe en un canvi que es produiria l’endemà, la setmana o el mes que ve, a tot estirar en el termini d’un any. I quan l’any transcorria i en començava un altre, renovava el contracte i tornava a comptar els dies, amb una expectació que mantenia encesa una minúscula flama. No seria alguna cosa exterior, que li vingués dels altres, sinó que el miracle es produiria en un replec de l’ànima. Així com, un dia qualsevol, algú es descobreix en llevar-se o en ficar-se al llit, el primer pessic d’una malaltia nova, ell estava segur que vindria un matí —o un vespre— en el qual sentiria l’avís d’una nova salut de l’esperit i aleshores tindria esma per a tot. S’observava constantment, de la mateixa manera que l’aprensiu es vigila una nosa al pit o un dolor a l’esquena, pendent de subtils millories o d’amargues recaigudes.

Quan s’adonà que, tot esperant el canvi, els anys s’havien agrupat en quinquennis i que emprenien les desenes, acarrerats en una sola direcció i sense portar-li l’hora acordada, tingué una sensació de total indefensió. Almenys, no s’havia equivocat en la previsió del moment, perquè la certesa el guanyà un dia com els altres, de bon matí: davant el mirall, en afaitar-se, s’aturà de sobte en una llarga contemplació del seu rostre a mig ensabonar i tingué el cop de cor dels metges bons. Llegint els sécs del front, el desolat plec dels llavis i el cansament de la mirada, es va desnonar. No calia esperar res i es va dir la veritat amb la freda alegria de fer-se mal.

Però així com el malalt inguarible surt del consultori on acaba de saber l’esveradora notícia i ja comença a girar la seva por contra el món, queixant-se de la providència i d’una injustícia que no comprèn, l’Estrader va convertir la por en un odi implacable contra ell mateix. És possible localitzar amb precisió un mal del cos i extirpar-lo, però l’ànima —una mena de gas, una mena de boira— té una desconeguda anatomia i un tumor la compromet tota. Calia, doncs, arrencar-la totalment i l’Estrader s’aplicà a la feina de destruir-se amb una gran lleialtat, sense subterfugis. De primer, seccionà els somnis amb uns hàbils cops de bisturí; la Catalunya que enyorava ja no existia i potser no havia existit mai. Potser era, només, el record de la joventut en un marc geogràfic i en desaparèixer aquella tan sols quedava el marc enquadrant un tros de paret escrostonada. El país on es trobava era com una dispesa, on no hi havia res seu i on mans estranyes li paraven el llit i la taula. O era com un escenari, amb una decoració i uns personatges que no servien per a representar l’obra que ell duia preparada, l’única que hauria sabut muntar. D’altra banda, no era vàlid per a ell el recurs desesperat i vanitós alhora d’alguns dels seus compatriotes, els quals es consideraven tan importants que, pel sol fet d’acollir-los, un país ja adquiria totes les gràcies i es convertia automàticament en una preciositat. Ell sabia que la seva sola presència, com la dels altres, no donava per a tant, i es reservava el dret d’observador sense compromisos. L’havien fet seure a la butaca, una mica a empentes, i no es considerava obligat a aplaudir cada vegada que queia el teló.

Tot seguit, l’Estrader penetrà més i va fer la dissecció de les esperances; en aquell lloc, la carn o la boira eren més toves i l’eina entrava molt endins, pogué separar el que valia i el que no valia amb una gran facilitat. El que valia va formar una pila diminuta sobre el marbre imaginari, una bola tan petita que podia pinçar-la amb els dits i era manifestament irrisòria. Va llençar-la, amb un cert menyspreu, al costat de les altres despulles.

Aleshores, quan ja s’havia format aquella doble imatge —ell, dret amb la bata blanca de l’anatomista, amb l’escalpel a les mans, i ell mateix ajagut, obert en canal sota la llum blavenca d’una morgue—, trobà que en un món tan gran i tan convuls el seu drama era massa personal, valia més no ensenyar-lo gaire. Així, doncs, clogué més fortament les valves. En aquell moment crucial no tingué el consol de clamar al cel o de sentir-se voltat d’enemics que li servissin per a desfogar-se. L’enemic era ell i això li va permetre de concentrar l’odi, de tenir-se sempre a prop i a punt d’es-cometre’s.

¿Tan aguda era la mirada vigilant dels amics que els permetia saber tot això? ¿Fins la contemplació davant el mirall, amb la cara a mig ensabonar, o l’escena del doble paper —com un actor amb dos encàrrecs en un sol film— de la sala de disseccions? Els amics, sempre que poden ajuntar els detalls ínfims i reunir les observacions, arriben als estadis més alts de la lucidesa.

En Solana, de bracet amb la lògica, sabia que al voltant de cadascú hi ha una zona, com una aura que es projecta més o menys enllà, de coses entranyables que són la prolongació de cada persona: unes parets, uns objectes i, sobretot, uns éssers pròxims. En Solana va témer que l’Estrader devia haver atacat tot això amb fúria homicida i, com els detectius de novel·la, es va treure una pipa imaginària de la boca i digué sentenciosament: «Hi ha d’haver més víctimes. Trobarem més cadàvers». Era, naturalment, una manera de dir en el camp de la metafísica i si algú altre havia mort, es resistia a confessar-ho i continuava caminant entre els vius.

Però era clar que l’Estrader s’havia destruït amb una freda resolució, i no ho era tant el procediment del qual s’havia valgut. Els amics posseïen el secret de recòndits estats anímics, i en canvi les coses físiques tangibles, el vehicle triat per l’Estrader, eren objecte de controvèrsia i existien diverses opinions. En un punt hi havia acord: feia temps que l’Estrader era a l’aguait de la gota que fes vessar la seva copa plena, amb un enardiment de caçador. Gairebé es podia dir que havia atret la peça fent el reclam, imitant la veu de noves humiliacions o de noves penes, fins que cobrà la caça. Devia ésser, dins la semblança cinegètica, una humiliació de pelatge brillant, que saltà de sobte a frec d’ell.

Quan es va presentar la crisi, l’Estrader es va aguantar la vida fins a morir, com algú que s’aguantés la respiració fins a ofegar-se. Al voltant del fet havien sorgit interpretacions bastes i algú deia que l’Estrader s’havia pres tota una ampolla de conyac, per fer més extensa la desfeta i abastar alhora l’ànima i el cos. Després, tot hauria consistit a burlar l’assistència mèdica i a concentrar-se en la desaparició. D’altres refusaven aquesta hipòtesi, fidels a la finor natural de l’Estrader, i pocs, molt pocs, eren partidaris del petit tumor al cervell, enverinat de cop i volta —això sí— per la mateixa causa.

I la carta? Qui en sabia més coses era en Bardés, o almenys fou ell el més ben disposat a parlar-ne.

—No sé si és prou exacte qualificar-la de carta —havia dit a en Solana—. Jo penso que no. En realitat eren unes reflexions apuntades en un full i potser les havia escrites molt abans de morir. No anaven adreçades a ningú, però es podia entendre que es dirigia a tots nosaltres. En vida d’ell, hauria estat una bona cosa perquè ens baralléssim al voltant d’una taula de cafè. Ara, quan ell ja no hi és i no pot afegir-hi res, ens deixa amb la paraula a la boca i la impossibilitat de la rèplica directa dóna pas a les males interpretacions…

—Però què deia?

—Ens acusava de voler comprar coses importants a poc preu, i de fer veure que els saldos que obteníem eren una veritable ganga. Que és propi de la nostra mesquinesa deixar-ho tot a mig fer i que ni tan sols havíem aconseguit d’exiliar-nos del tot. Que ens hem exiliat horitzontalment, quan el que calia era fer-ho d’una manera vertical: ja que ens n’anàvem, ho havíem de fer cap enlaire, perquè almenys ens hauríem elevat. Frases, saps? Tu ja el coneixies. Deia que la fugida també és un art, amb uns cànons rígids i inflexibles. La dignitat consisteix a córrer honradament, amb tot el que donin les cames, cap endavant, atents només a saltar la pedra, el marge o el rec. No es pot córrer —deia ell— girant-se a cada moment, amb una mena d’amor posat en el perseguidor i el desig ocult que ens atrapi la cosa de la qual fugim. Ens convidava a refer les maletes i anar més lluny, o més endins, perquè ara, segons ell, ja ens toca fugir en profunditat. Es contradeia, ja ho veus, entre endinsar-se i elevar-se, i és que de debò li passava el que ens passa a tots quan volem dissimular un fracàs i ens embarbussem.

—Quin fracàs?

—Home, Solana! Amb mi no cal que facis el desentès. Si és aquí on es fa transparent el misteri que dius que et preocupa! Mentre l’Estrader vivia, la seva vida privada no es podia tocar i se l’administrava a la seva manera. Però ¿has sentit parlar mai d’una mort privada? Ara que ha desaparegut intestat ens sembla que tots ens hi podem ficar. I ro tan sols això: estem convençuts que ens hi hem de ficar. Es tracta de preparar un llegat per al seu fill, de crear la història d’uns progenitors enamorats, que el farà molt content així que sigui gran. La conspiració de silenci que dius tu obeeix a aquest motiu tan càndid. A mi em sembla absurd i estimable, i el cas és que hi treballo de bona fe. Tu hauries de fer el mateix.

En Solana es resistí a entrar a la germandat.

—El fill ho sabrà de totes maneres —digué—. La simulació i la murmuració sempre van juntes.

—És clar que ho sabrà! Però ens agrairà molt que li hàgim preparat pacientment un dubte. L’eficàcia és innegable i ara mateix ja dóna fruits. Perquè, a veure: ho saps, tu, què ha passat?

—Sí i no.

—Exacte! Vols dir que no saps res. El que hem de procurar és no pensar-hi gaire (i això ho dic per tu), deixar que l’interès s’esbravi i que els afectats adornin les seves vides i els seus morts de la manera que els sembli.

—I la carta? No deia res més?

—Sí. Al final desbarrava, amb aquell sarcasme de l’Estrader que li servia per a assotar-se, tot fustigant els altres. Jo mateix la vaig cremar i, pel meu gust, ningú no n’hauria sabut res.

—Però, ¿podia considerar-se un comiat o una acusació contra algú?

—No, un comiat no. Jo crec que l’Estrader ja feia temps que era a fora, lluny de tot arreu. Ja et dic que més aviat era una invitació feta amb orgull. I ens assenyalava a tots sense acusar ningú. Acusar de què? Que et sents culpable, tu?

En Solana no va saber què respondre, perquè el cert és que se sentia una mica culpable. Aquell seu interès d’ara, tardà i amb la marca del feinejar inútil, posat a lloc i a temps, potser hauria ajudat l’Estrader. De vegades, una paraula allarga el termini…

Foragitant el rosec, preguntà:

—I l’assegurança?

—Déu meu, l’assegurança! Esperava que en parlaries d’un moment a l’altre i ja veus que no te n’has pogut estar. La gent té el vici de brodar fantasies al voltant d’una pòlissa, que és una cosa tota natural. Potser val més que no me’n queixi, perquè això revesteix de poesia el meu negoci i sempre atreu l’atenció, no deixa de ser una forma constant de propaganda. L’Estrader devia fer el pas de l’assegurança com tantes i tantes altres coses maquinals o conscients dels seus darrers dies. Un home pot caminar, sense saber-ho, sota l’últim avís de la mort i no se li acut de trencar l’habitud: compra el diari, va al cinema, entra en un cafè, dóna corda al rellotge, es pentina cada matí, es fa i es desfà el nus de la corbata a hores fixes. Allò de sempre, comprens? Com si no passés res, perquè ell encara no sap que passi res. Treballa i prova de divertir-se com cada dia, i fa ben fet, creu-me. L’Estrader, per la proximitat del naixement del seu fill, devia tenir unes preocupacions de previsió que eren una novetat per a ell. A qui pot estranyar? Jo mateix li ho vaig aconsellar i hauria estat sorprenent que me n’estigués. Ja em coneixes…

L’enquesta acabà així. En Solana va reunir les dades i medità amb l’arxiver imaginari a les mans. Era tot i no era res, com aquell «sí i no» amb el qual havia contestat una pregunta directa d’en Bardés. Pensà que un bon detectiu, amb una mica de cendra en un cendrer o el senyal d’uns llavis en una copa descobreix, si molt convé, que l’assassí és un nebot de la víctima, el membre més simpàtic de la família, un xicot adorable del qual mai ningú no hauria sospitat. Llàstima que, en aquell cas, la víctima i el criminal fossin la mateixa persona i, en canvi, no es pogués parlar de suïcidi. Tot un reguitzell de policies i de jutges quedaven fatalment sense feina, i ell mateix s’arrenglerava ja en la legió de desocupats; només va quedar-li el desfici de parlar-ne amb en Deltell. Li devia la comunicació, tot i que s’adonava que en Deltell, darrerament, tenia l’esperit ocupat en altres coses.

Però el sorprengué trobar en el seu amic una receptivitat atenta i emocionada. En van parlar una nit, a l’Orfeó; en Solana explicà la situació tal com provava de veure-la, sense plànyer les elucubracions. En realitat, en Deltell no s’assabentava de res que li vingués de nou, però aleshores tornà a l’antiga inclinació de calcar la seva pena amb la pena dels altres. El cas de l’Estrader podia ser el seu i calia guardar-se avarament tota la compassió disponible.

Quan parlà del matrimoni dissortat, en Solana s’estengué pontificant sobre les unions entre persones de raça distinta i afirmà que allò era un error que es pagava sempre. De sobte, s’adonà de la seva indiscreció i envermellí.

—Perdona’m —digué atropelladament—. En coses així no es pot generalitzar. Tu mateix…

En Deltell el va interrompre:

—No, no. És tal com dius. I jo mateix serveixo per a il·lustrar la teva opinió.

A darreries de juny es va desbordar el Balsas, i, tot i que el riu seguia un curs molts quilòmetres lluny de Tepecpan de Galeana, don Xema es va sentir damnificat i es presentà a la capital, per refugiar-se a casa del seu gendre. L’home portava dues maletes velles i tenia tot l’aire de quedar-se, a desgrat de la seva prevenció contra el clima del Districte Federal.

—Però ¿què té a veure Tepecpan de Galeana amb el Balsas? —li havia preguntat en Deltell, en una feble actitud de defensa.

—Aparentment res —respongué don Xema, que encara es veia traspostat per la catàstrofe—. Ha estat de retop.

Van posar un catre al costat del llit de Natxo i la família s’atapeí bonament. Al principi, a donya Xole se li va ocórrer que també podrien col·locar don Xema a la litografia, però el vell, més experimentat que no pas Natxo, ho va tallar en sec:

—Ni cal pensar-hi. Vinc ajupit pel reuma, degut a la humitat de les inundacions. Ja es pot dir que no faré mai més res de bo.

I en aquest aspecte, complí. Es limitava a treure el Xordi a passeig, els dies de festa, i ho aprofitava per a inculcar en el seu nét els principis de la filosofia tropical. Com que per part seva eren coses molt sentides i el nen tenia obscures arrels que el feien apte per a aprofitar les lliçons, el Xordi es convertí aviat en un petit indi murri i en Deltell veié com se li allunyava definitivament. Ni tan sols ho lamentà, perquè ja començava a sentir-se tocat pels beneficis de la indiferència i aprenia l’art indígena de deixar que tot li rellisqués pel damunt.

Donya Xole es va reviscolar notablement. Aquell retorn providencial del gran amor de la seva vida l’havia abocada als trasbalsos d’un renaixement i es va tornar presumida i temperamental. Es movia tant, que el pis encara es veia més petit, i de vegades arribava a fer nosa. Don Xema estava esverat, al seu estil quiet d’esverar-se, i es defensava amb subtils retirades, sense allunyar-se mai gaire, perquè —segons deia sovint— ell havia triat aquell lloc per morir-hi. D’altra banda, no tot eren sobresalts; donya Xole el consentia molt i sempre li preparava requisits. A don Xema li agradaven els capulines, la llagosta terrestre immortalitzada per les plagues, i la vella li’n servia amb freqüència. En Deltell, quan veia la plata a taula amb els insectes increïblement ben conservats després del fregit, perdia el color i la gana.

—Acostumi-s’hi! —el renyava donya Xole—. Vostè és un llamenc i només vol blederies.

El greu era que en Deltell estava segur que acabaria per acostumar-s’hi i que potser li agradarien i tot. Era una qüestió de temps.

L’Adela, en veure que la prosperitat era cançonera, decidí de sortir-li a l’encontre. Es va valer del crèdit, aquest cant a la confiança mútua que fa l’engrescador miracle de posar el futur a l’abast del present, i obrí compte en uns grans magatzems de la ciutat. Era una empresa nova, que havia fet entrada al mercat amb una intensa campanya de propaganda. La ràdio no parava en tot el dia: «Compri ara i no pagui fins l’any que ve!». El locutor, amb una veu insinuant i atractiva, s’adreçava especialment a les dones. «Vostè és amiga nostra —deia—. La coneixem! Vingui sense diners i emporti’s el que vulgui». Era tan temptador, que l’Adela ho volgué provar. En el fons no s’ho acabava de creure, però veié que era veritat. La van rebre amablement, li donaren un full perquè l’omplís, amb tot de dades que semblaven absurdes i, al final, hi hagué una petita dificultat: li demanaren un fiador que tingués terres o botiga.

L’Adela, inspirada, es recordà de don Lupe. ¿Serviria una impremta? Sí, l’acceptaren, i el mateix don Lupe accedí de seguida, afalagat pel fet que una empresa tan gran se’n fiés d’aquella manera.

Després d’unes quantes signatures, l’Adela es va trobar amb un carnet a les mans, una mena d’ampolla o de llàntia amb un geni a dins, disposat a servir-la cada vegada que l’invoqués. Allò era un triomf que havia aconseguit tota sola i no es pogué estar de vantar-se’n davant del seu marit. En Deltell es va alarmar i ella, enfurida, defensà la seva conquesta:

—Que no millorarà, l’any que ve, el teu negoci? Que tot ha estat una mentida? Si és així, val més que pleguis!

Ell no podia pas confessar uns dubtes que s’esforçava heroicament a dissipar. L’any que ve seria diferent. Ho havia d’ésser per força.

—Doncs ja ho veus, no faig altra cosa que creure-m’ho —respongué la seva dona—. Ja hi compto des d’ara.

Així, l’Adela es va deixar anar pel dolç pendent de la bona vida tal com l’entenia i omplí la casa d’objectes inútils. La idea era sempre la barraca de la costa convertida en palau i queia pel cantó sumptuari. Alguns retalls de revista foren substituïts per sarapes llampants i va posar serrells acolorits a tota cosa capaç d’aguantar-los. Els sants i les capelles milloraren de qualitat i les xinxetes de parafina cediren el lloc a ginys elèctrics que feien una llum constant i piadosa. També comprà una màquina de rentar, però don Xema —un dia que provà d’arreglar-la— la va espatllar del tot; com que la garantia del fabricant quedava al marge d’una «manipulació inhàbil per part del client», la màquina quedà inservible, i l’Adela la cobri amb una funda de cretona i la col·locà al menjador, com a peanya decorativa, amb una reproducció de la piràmide del Sol al damunt. De fet, els pocs dies que serví, se n’havien desenganyat: era més pràctic donar la roba a rentar a fora i es van permetre aquest luxe, amb la satisfacció de veure que milloraven constantment. Canviaren l’aparell de ràdio per un de nou, molt bo, que els havia il·lusionat perquè el venedor els assegurà que era transoceànic, sense explicar d’una manera prou clara què volia dir. Però entengueren que podia captar estacions llunyanes i això els decidí, tot i que es van adonar aviat que els atreien més els programes locals; l’aparell quedà com una baluerna lluent, plena de botons i de circuits inútils, perquè només li demanaven que els servís la música o les paraules elaborades molt a prop d’allí, a les emissores del centre de la ciutat o del bosc de Chapultepec. Van comprar un televisor de la mateixa marca, ja que l’Adela mirava molt que tot fes joc, fins al punt que tothom ponderava el seu bon gust. S’havia d’entrar al pis amb molt de compte, caminant de costat i amb els braços arrapats al cos, per no tombar res, i així i tot era inevitable un consum regular de gerros i d’objectes d’artesania, degut principalment a la graponeria dels homes de la casa. L’Adela s’afanyava a substituir les coses que es trencaven i era feliç amb l’admiració —i l’espurna d’enveja— dels veïns, que es feien creus d’aquella prosperitat tan evident.

També es van equipar de roba. Al Xordi li van comprar un vestit de caporal Rusty, l’heroi de la sèrie «Rin-tin-tin», i el duia per tot portar, fins per anar a l’escola. La roba li venia gran, perquè el Xordi era més aviat esquifit, i se’l veia com una avellana llampada, baldera dins la closca. Però tothom deia que era una monada. En Deltell es va negar resoltament a treure’l a passejar i sort van tenir de don Xema. A don Xema, per a vestir-se, l’havien assessorat les dones: duia una camisa estampada, amb gira-sols i peixos voladors, i uns pantalons de color de violeta, extremats, però que l’afavorien molt. Completaren el conjunt amb una caçadora de plàstic, imitació de cuiro, amb serrells que penjaven de les muscleres, dels colzes i dels punys, a l’estil dels exploradors de l’oest americà. En l’única cosa que no va voler cedir, fou en el barret; volien comprar-li una gorra com la de don Lupe, amb visera de xarol, però el vell s’entossudí amb el barret de palma i tot el que aconseguiren fou que se’n quedés un amb una ferradura de llauna en un costat i uns cordons que penjaven de la part posterior de les ales, rematats amb dues glans d’una matèria que semblava marfil.

Quan el va veure tan abillat i tan pulcre, donya Xole tingué una arrencada de tendresa i gairebé li van espurnejar els ulls. Don Xema tenia un aire jovenívol i entremaliat, es veia que encara podia donar molta feina. I això, que de moment semblava un triomf personal de donya Xole, va ésser per a ella el motiu d’una inquietud constant, perquè don Xema es va sentir realment temptador i volgué provar de seguida les seves noves armes. Es passava les hores flirtejant amb la mestressa de la tenda del pati, la vídua que preparava uns tamales famosos a tot el barri. La dona no era indiferent als encisos del galant, el qual, ultra la gràcia de la seva manera de dir de la costa, s’havia convertit en un bon client. Es van fer molt amics, massa en opinió de donya Xole i de don Lupe. L’impressor, que de feia temps tenia els ulls posats en la vídua, contemplà el poder abassegador d’aquell figurí i el va odiar amb totes les seves forces. Es planyia de la feblesa de les dones, les quals es deixen suggestionar per les aparences sense apreciar el valor de l’intel·lecte, i tingué la pena, als seus anys, de constatar una cosa que ja havia de saber: no es poden fer favors a ningú. Don Xema el combatia amb unes gales de les quals ell era fiador.

L’Adela es va comprar vestits morats, grocs i verds, mitges de malla ampla i sabates amb taló vermell. El predilecte del seu guarda-roba era un vestit de color de rosa fluorescent, de molt vestir, amb un farbalà de tul que feia com un núvol negre al voltant dels genolls. Atreia les mirades, els homes li deien coses pel carrer, i els veïns reconeixien, vulgues que no, la seva elegància. Es considerava molt senyora i estava satisfeta; la veritat és que la família feia goig i tot es devia a la seva iniciativa.

En Deltell, per la seva banda, també havia sucumbit als atractius del crèdit. Descobrí el poder de les lletres de canvi i de cop i volta s’adonà que aquest devia ésser el secret dels negocis sense capital. Val a dir que en aquest aspecte l’havia assessorat en Fageda, el qual l’ajudà, fins i tot, a obtenir una línia de descompte en el seu banc. En Fageda era molt estrany; feia una broma mordaç amb les peripècies d’en Deltell, no s’estava mai d’anunciar-li que s’estavellaria, però el cert és que l’orientava sempre i s’hi sentia emparat.

—Quan arribi l’hora, ens la carregarem tots dos! —li deia alegrement.

Però li allargava les mans i el treia de l’embull, hissant-lo d’una estrebada.

El fet que la litografia i les fotostàtiques fossin dos negocis diferents es constituí en una circumstància favorable, perquè en Deltell i la Nena intercanviaven documents bancaris i van conèixer una època daurada. Certament, el país vetllava pel comerç i per la indústria, donava facilitats a la gent emprenedora, i en Deltell celebrà els efectes positius d’allò que en Fageda anomenava «diners de maniobra». Aleshores entengué moltes coses i li va fer l’efecte que treia l’entrellat de triomfs inexplicables. I cal reconèixer que no perdé la prudència ni es deixà emportar per l’atractiva facilitat del sistema. Combinava cada vegada les quantitats justes, el que feia falta i una mica més, per curar-se en salut i veure venir. El senyor Trejo, que hauria pogut ajudar amb alguna signatura, s’hi negà resoltament. Apartava els documents amb un gest de fàstic, per massa terrenals, com tement que no el contaminessin.

—Faci’s el càrrec que tinc la mà morta —li deia—. Però el deixo fer, tal com vam quedar. Què més vol?

El cas és que en Deltell experimentava una millora. I no s’adormí. Treballava, no planyia les hores i arribà a semblar-li que tot consistia a moure’s molt. Sempre havia vist que, al costat de la calma indígena, la pressa dels europeus donava fruits. Potser no era tan important com li havia semblat en alguns moments el fet de calcular minuciosament i era més eficaç bellugar-se que comptar. En aquelles terres, d’una puresa primitiva, l’acció encara pesava més que la meditació, sobretot si —com en el seu cas— no se sabia ben bé quina cosa meditar.

Tingué la impressió que s’enduria. Començava a sentir-se més segur, com si una veterania precoç l’enfortís, i un dissabte, després de pagar els jornals, reuní els obrers davant el quiosc i els va adreçar un discurs. Els digué que a partir de la setmana entrant no hi hauria més acomptes. S’havien acabat els enterraments d’urgència dels dilluns i les malalties que feien crisi en diumenge. A més, descomptaria irremissiblement les hores de retard i les faltes d’assistència i, amb sarcasme, els anuncià que inauguraven una època de salut i d’amor al treball, circumstància que els havia de donar per força motius d’alegria. Seguint l’estil autòcton (i en això es va sentir molt hàbil) els va dir amb frases aparentment incoherents i fent ús de paràboles molt subtils, que la bondat mal entesa quedava en suspens «fins a nova ordre».

Esperava una reacció immediata per part dels obrers, però no es va produir pas. Se’l van escoltar amb unes cares inexpressives, sense dir ni una paraula. Encara es van quedar una estona palplantats, amb la seva cortesia natural, per si volia afegir alguna cosa més. Quan comprovaren que allò era tot, van desfilar silenciosament, amb una docilitat corprenedora.

El dilluns següent, en entrar al taller, en Deltell tingué l’agradable sorpresa de veure que ja hi havia la quasi totalitat del personal. És clar! Aquella era l’actitud que havia d’haver adoptat des del principi. Eren com criatures, se’ls havia de frenar la llibertat i conduir-los amb unes regnes curtes, sense oblidar la dosi d’humanitat indispensable en les relacions entre el capital i el treball.

Tot just s’acabava d’asseure davant la seva taula quan Xebo comparegué i, solemne i greu, li comunicà que la seva màquina s’havia espatllat.

—Si encara no l’heu engegada i el dissabte treballava normalment! —digué en Deltell, incrèdul.

Xebo va arronsar les espatlles. Ell sempre deia que les màquines pensaven pel seu compte i feien el que volien. No es podia pas esperar que anunciessin les seves intencions!

—Però què ha passat?

Xebo es defensà amb l’escut de la raça, amb el «Qui sap!» que, sagaçment administrat, serveix de resposta a qualsevol pregunta.

En Deltell insistí:

—Bé ho deus saber, tu, si dius que està espatllada!

—Sí. És el regulador de la pressió. S’ha trencat…

Va allargar la mà, amb un tros de peça que demostrava que tenia tota la raó.

—I s’ha trencat sola? —preguntà en Deltell, desafiadorament.

El minyó se’l va mirar de reüll. Era molt susceptible, com tots, i l’ombra d’una insinuació l’ofenia fins al fons de l’ànima. Com si fes un esforç per dominar-se, digué:

—Doncs què? Són màquines velles. Poden anar soles a tot arreu…

Deixà el tros de peça sobre la taula i sortí del quiosc, amb una dignitat que feia pensar en la dels antics emperadors asteques.

En Deltell cridà «la Nigua» i li demanà que fes soldar la peça.

—No es pot —respongué «la Nigua» triomfalment—. Es torna a trencar de seguida.

—Doncs se n’ha de comprar una de recanvi…

—No se’n troben. Només hi ha una solució: fer-la nova. A la calçada de Tlalpan hi ha un taller que treballa molt bé.

—Que la facin avui mateix!

—Oh, en casos així la impaciència és una mala consellera! Sempre trigaran un o dos mesos, perquè s’hi miren molt.

En Deltell es deixà caure a la cadira, desolat. Murmurà un enfilall de lamentacions, i repetia que no s’explicava com havia pogut ocórrer aquell percaç.

«La Nigua», amb les mans agafades al darrera i la vista baixa, dibuixava amb la punta del peu dret una invisible filigrana a terra.

—És el que passa —digué—. Allò que els va dir el dissabte no els va semblar.

Aquest «no els va semblar», tot sol, sense la companyia d’adjectius, expressava una desaprovació muda, la protesta de la delicadesa ferida per la brusquedat.

En Deltell va botar:

—Vols dir que ho han fet expressament?

—I ara! Són incapaços. Però ja se sap… Ara sortirà més car d’arreglar la màquina que no pas haver deixat les coses com estaven.

De vegades, en Deltell els hauria escanyats, si el simple gust pogués determinar l’acció. Tingué l’impuls de sortir al taller i de cridar, però l’àngel de la guarda l’aturà, encomanant-li una simple reflexió: fer arreglar la màquina sortiria més car que els estalvis de trencar l’ús i el costum, i els crits costarien més que fer arreglar la màquina. Era una progressió fatal, una reacció en cadena que escombrava amb una eficàcia sorprenent. Es va dominar, i «la Nigua» —que havia llegit els seus pensaments— gairebé el felicità.

—Així, així! —digué manyagament—. No val la pena de perdre la salut per culpa dels coratges.

Va fer un gest amb el braç, com si assenyalés els obrers, i afegí:

—Ells són molt decents. Molt! Però els crits els exciten. I aquí la vida no val res…

Ho digué amb una amabilitat exagerada, com si parlés a un fill petit o a una mare malalta. Tanmateix, la seva veu tenia el ressò d’una amenaça i definia la situació.

Encarregaren la peça al taller de la calçada de Tlalpan, i gràcies als bons oficis de «la Nigua», el regulador de la pressió va quedar llest en tres setmanes. Era un temps rècord i en Deltell encara havia d’estar content. Durant aquells dies, «la Nigua» només anava a la litografia per demanar petites quantitats que feien falta per accelerar la feina; semblava endut per un zel emocionant, com si fins i tot dormís al costat de la peça en construcció.

El senyor Trejo lamentà l’incident, però no dubtava gens a donar-ne tota la culpa a en Deltell. Trobava que els estrangers eren despistats i declamatoris, que es perdien per parlar massa i per voler canviar el curs dels rius que corrien mansament. Agafà en Deltell pel seu compte i li digué:

—A vostès els doblega la mania dels discursos. Ja li ho vaig dir el primer dia…

—Doncs com s’ha de fer? —preguntà en Deltell, amb una mirada trista.

—De sotamà, picant d’amagat i fugint. ¿Que encara no se n’adona?

Tot seguit, el senyor Trejo va assenyalar els obrers, amb un gest circular del braç semblant al que abans havia fet «la Nigua».

—De moment, «això» deixi-ho així. El que ha de fer és carregar els preus. Amb aquests pressupostos de la CEA no anirà enlloc i a vostè el prendran per infeliç i a nosaltres ens atabalarà sense que en traguem res. Li ho dic sense voluntat de molestar-lo. Ja m’entén, oi?

Tornà a assenyalar els obrers i prosseguí:

—Me’ls farà malbé i després no hi haurà manera d’aprofitar-los. S’ha d’atacar per un altre costat… ¿Que no tenen sentit del patriotisme, vostès?

—Què vol dir?

—Vull dir si no cultiven la solidaritat entre compatriotes que és pròpia de la bona gent. És tan clar, que em fa pena haver-li-ho de dir.

Agafà en Deltell de bracet i el passejà una mica amunt i avall.

—El que ha de fer es posar-se d’acord amb el senyor Bau-Gomar —digué—. Entre tots dos podrien establir uns preus raonables i ens partiríem amigablement la diferència de més…

En Deltell va aturar-se, escandalitzat.

—¿Vostè es pensa que el senyor Bau-Gomar s’avindria a una cosa així? Si algú li ho proposava, no posaria mai més els peus a la CEA!

—Home! És comercial, no hi veig l’ofensa. I no conec ningú que aparti la mà que el vol afavorir. Com creu que es fan els negocis?

En Deltell deixà la pregunta sense resposta i va tallar la conversa d’una manera brusca.

—No compti amb mi —digué—. Jo faig una altra mena de provatures i potser encara me’n sortiré.

El senyor Trejo se’n va anar calmosament. Provà d’agafar-se les mans al darrera, però no pogué, perquè tenia els braços massa curts per a enllaçar tanta circumferència. «És un gatxupín de ploma tendra —pensava—. Ja no es podrà aprofitar gaire més».

La Nena era darrera el taulell; en un moment de poc gir a la botiga, ordenava factures. El senyor Trejo va mirar-la i digué:

—És menso. És ben meeenso!

Va estirar la paraula, per remarcar el sentit, i la Nena, sorpresa, preguntà:

—Qui?

—Tu diràs! El nou soci! Cada vegada em surten pitjors…

Van riure tots dos, però amb mesura, perquè una pesada herència oriental els privava de lliurar-se d’una manera massa expressiva a les emocions.





XII


«Les lletres de canvi són com les processons. Tornen al lloc d’on han sortit». Amb el cap entre les mans, recolzat a la taula, en Deltell es feia aquesta prima reflexió i el modest joc d’adagi i de paraules no el consolava gens. El cicle del crèdit s’havia clos, sense donar-li temps d’arribar a la somiada estabilització; venia de poc, feia l’efecte que era qüestió d’unes quantes setmanes més, però ara l’acorralaven amb terminis curts, com si de cop i volta el banc hagués canviat la jeia maternal d’ajudar-lo per una hostilitat incomprensible.

La feina apassionant de tapar forats, a base de treure matèria de la mateixa paret i deixar una obertura més gran que tenia espera —fins que arribava el torn de cobrir-la amb trossos d’obra que feien un altre esvoranc—, havia convertit el mur en una matèria esponjosa que cedia pertot arreu.

A més, la impaciència s’estenia, era com una plaga que amenaçava d’arrasar qualsevol construcció precària. Els proveïdors de l’Adela també s’havien tornat antipàtics, i en comptes dels prospectes amables en els quals posaven a disposició del client tot el que contenien aparadors i prestatgeries, quasi com si els fes nosa, enviaven ara unes cartes comminatòries, cada vegada més breus i més eixutes. L’Adela, en veure el perill que planava damunt el seu benestar, mobilitzà un coratge defensiu d’heroïna clàssica, i, de bon començament, va simplificar les coses: l’enemic era el seu marit i a ell calia dedicar totes les escomeses.

—Per culpa teva —li deia— vaig conèixer les privacions una vegada. I no penso tornar-hi! Si falles tu, ja tinc qui prendrà a càrrec seu les responsabilitats que esquives!

Estava disposada a jugar fort, amb l’íntim convenciment dels seus atractius. No dubtava que hi havia, en el barri mateix, una colla d’aspirants a rescatar-la del drac. Era güera, intel·ligent i desperta. ¿Per què havia de sacrificar tota la vida a un foraster eixalat? El mercat nacional era ple d’homes molt homes, frisosos de cultivar els jardins que els altres abandonaven.

En Deltell no n’estava gens segur. Si hagués conegut l’existència d’un enamorat badoc, ell mateix li hauria portat l’Adela, ben guarnida i arreglada, com un pare que concedís solemnement la mà de la seva filla. «Aquí la té —li diria—. Aporto com a dot un joc complet de sogres i cunyat, i un nen vestit de caporal Rusty».

On era aquell anònim aspirant? Quan l’Adela insistí en l’amenaça, va agafar-la pel braç.

—Digues on el puc trobar —suplicà—. Miraré si l’acabo de convèncer.

Tot això no contribuïa pas a convertir en un refugi la llar familiar. En realitat, en Deltell ja no trobava pau enlloc. Temia el taller, ple d’enemics que li somreien, i li feia angúnia d’anar a l’Orfeó, on hauria de donar explicacions sobre el seu fracàs i aguantar els piadosos consells dels amics, els quals, d’una manera o altra, li donarien a entendre que ja hi comptaven, que per prudència s’havien abstingut de prevenir-lo a temps.

De vegades el sorprenia la fredor amb què contemplava com el castell dels seus projectes desapareixia en una mena de procés de liquació. Els murs, d’una matèria apegalosa, s’escorrien glacis avall i la torre de l’homenatge arrossegava la bandera, un petit drap grotesc que se submergia a poc a poc en un suc grisenc. ¿Li importava molt, tot allò? El pitjor era que no l’afectava gaire, com si, en el fons, ell també ja hi hagués comptat.

Un dia, després d’una baralla amb l’Adela, donya Xole tornà a la seva idea. «Pegui-li! —li digué—. Vostè no fa cas del que li dic i així no s’entendran mai». En Deltell pensà que de provar-ho no hi perdria res, i com que de debò en tenia ganes, va alçar els punys; de sobte s’adonà amb estupor que allò hauria pogut salvar realment el seu matrimoni. Llegí en els ulls de l’Adela una gran admiració i s’aturà sense descarregar les mans. Era llàstima, perquè havia pensat una destinació per a cada cop: uns quants per a l’Adela, personals, en virtut de mèrits contrets; uns quants, de retop, per al senyor Trejo i els obrers; uns quants per al pis, la casa i el carrer, abastant tota la família i una mica l’ambient general. I, sobretot, uns quants cops per a ell mateix, per veure si reaccionava.

S’esgarrifà, perquè no volia salvar el matrimoni; comptar-lo entre les parets que es liquaven era un consol, semblant a la trista compensació de les guerres, de les quals es diu que sempre aporten alguna cosa de bo, com per exemple els progressos en la tècnica de les amputacions i de l’ortopèdia.

Sortí de casa seva fastiguejat i es va passar la tarda assegut en un racó d’un cafè solitari. Era un bon moment per a passar comptes i s’hi va dedicar enmig d’un garbuix mental que el menava a curioses reflexions. Què posseïa? La columna dels béns materials era plena de deutes, que s’havien de considerar des d’un punt de vista especial, segons li havia explicat en Fageda una vegada. «Això dels deutes —deia l’amic—, la gent s’ho mira a l’antiga i hi ha poques persones que els sàpiguen fer treballar. Cada deute (si no correspon a malalties) representa que s’ha adquirit alguna cosa. És una possessió condicionada, provisional si tu vols, però l’objecte conquistat o el desig satisfet són ben reals. Fixa’t que, generalment, qui té molts deutes té també moltes coses i que, si no s’atabala, viu millor que els altres».

—I què vols dir amb això de fer-los treballar? —li havia preguntat en Deltell, amb la il·lusió de penetrar un secret vital.

—Vull dir que els deutes s’han de parcel·lar i sotmetre’ls a vigilància, sota minuta. És com si cultivessis un hort. Cada planta dóna fruits amb un punt de maduresa, i s’han de collir a temps, no deixar que caiguin de la branca. Cada deute, així que madura, s’ha de collir a base de contreure un altre deute, i així successivament. Si ho fas bé, tindràs crèdit, que és un dels grans invents de la civilització. S’estableix una cadena, a la qual pots afegir baules d’una manera indefinida…

—Però al final sempre hi deu haver algú que se la carrega —objectà en Deltell.

—Oh, tots una mica! Ja se sap… Però es va elevant el nivell de vida, que és el que compta. Si acceptes el sistema, has d’acceptar l’entrada en una gran confraria i estar disposat a fer el que puguis per la collita del veí. Si no es fes així perillaria tot el mètode. ¿Per què et penses que t’ajudo, jo, a part de l’amistat, que és un capítol diferent de les relacions humanes?

Aquesta visió de l’economia l’impressionà. «Potser sí», va pensar. De moment, podia servir d’explicació a molts misteris. Tanmateix, ell havia entrat a la gran associació, i ara es trobava que en comptes d’una cadena tenia una corda esfilagarsada a les mans, a punt de trencar-se per una colla de llocs. No valia la pena d’allargar-la ni mereixia reparacions.

I què havia adquirit a canvi? No tenia res. L’Adela era més llesta, tot i la modèstia de la seva campanya comparada amb les aventures en el camp dels negocis. Ella, almenys, havia atacat d’una manera directa, per a entrar de seguida en possessió del que anhelava, sense distreure’s amb l’excusa de les especulacions.

Així, doncs, el balanç material era desolador. Girà full en l’imaginari llibre de caixa i, després de posar-se sucre en una nova tassa de cafè, va fer el recompte de les coses de l’esperit. Allí, les columnes eren gairebé buides i un pàrvul les hauria sumades fàcilment. ¿Era una buidor com aquella la que havia causat la desfeta de l’Estrader?

A l’Estrader, d’uns quants dies ençà, no se’l podia treure del cap. En el fons, li hauria agradat assemblar-s’hi, poder donar com ell una certa dimensió al seu drama personal, per sentir-se segur d’alguna cosa. Però en Deltell no aconseguia de valorar-se tant com per a convertir aquesta inclinació en l’odi que, segons la fama, es confon amb l’amor. Trobava que s’ha d’estimar la vida apassionadament per a voler destruir-la, per a arribar a tractar-la amb la fúria d’un amant burlat. Ell no podia anar més enllà del menyspreu: se sentia disminuït i ridícul, ofegat per minúcies en un món de desolacions veritables. Però petit i tot, l’encertava una mena de dolor, amb una precisió notable; cada tret es clavava a la diminuta creu del centre i feia mal.

Enmig de la confusió, una cosa era certa: els deutes el retindrien allí i era com si hagués fugit al revés, per un camí enganyador que no tan sols el tornava al punt de partida, sinó més enrera. Només hi havia guanyat un cansament que l’obligaria a asseure’s damunt la pedra que representava el perill del qual volia allunyar-se.

La data del retorn s’esfumava. Resulta que la rifa era més segura, a desgrat de la seva esquive-sa; almenys, establia la il·lusió en un dia determinat, pròxim, i així que fallava ja en proposava un altre, sense comprometre a res. Era un joc que permetia conservar la llibertat, al contrari dels negocis.

«Si m’he de quedar aquí, em mataré». Ho va pensar de sobte, com ho pensa tothom alguna vegada, sense amoïnar-s’hi gaire, amb la tranquil·litat de saber que no passaria res. Era una mena d’amenaça als altres, la rebequeria d’avisar-los que es faria més mal si no l’aviciaven. Però la idea li va fer companyia i se la guardà, per si algun dia necessitava una dosi més gran de compassió.

Per llei natural, els descensos són més ràpids que les pujades, i les caigudes prenen sovint la forma d’una allau. Ve un moment que tot s’ajunta per contribuir a precipitades desaparicions.

Un dia, poc després de dinar, don Lupe acordà que perdia prestigi. Estava orgullós de la fama que s’havia creat, en el sentit d’ésser un home molt bo, però que no perdonava cap ofensa, i decidí conservar l’aurèola. El va determinar el fet que don Xema es mostrava cada vegada més insuportable amb el seu aire primaveral, i que ara conquistava la vídua amb música, per reblar l’efecte de la seva seducció personal. Amb la guitarra de Natxo improvisava cançons, o més aviat il·lustrava amb arpegis una recitació a base de rodolins atrevits que esvalotaven la vídua.

—Com és, don Xema! —deia la dona—. Quina manera de comprometre’m!

I somreia, molt afalagada. Si l’escena hagués passat a la nit, potser don Lupe no hauria tingut res a dir-hi, perquè hi ha costums que es converteixen en llei. Però després de dinar! L’impressor sortí al pati de bursada, engrapà la guitarra i la va rebotre per terra. Els dos vells es van agafar; don Xema, esverat, es va treure un petit ganivet de la butxaca i el brandava a les palpentes. Com que l’adversari era més corpulent, el sacsejava i no podia apuntar bé. Un moment, va semblar-li que tenia el cos a tret i volgué clavar la fulla, però amb el trontoll canviava la mira constantment i es va ferir ell mateix al braç.

—Ja m’ha ferit, el desgraciat! —cridà don Xema.

L’impressor el deixà anar, i don Xema caigué d’esquena. El barret de palma rodolà fins a un bassal format per un desguàs i va flotar a la deriva.

En Deltell sortí a la galeria, atret pels esgarips de la vídua. Veié el seu sogre estès a terra i baixà l’escala, mentre donya Xole, molt agitada i bracejant, prometia un ciri.

Uns quants veïns feien rotllana al pati, neutrals i decebuts perquè els dos contendents havien conservat la vida. En Deltell ajudà don Xema a aixecar-se, el va agafar de bracet i el pujà al pis. El van asseure en una cadira del menjador i comprovaren que el cop era de sort: el gruix de la caçadora i de la camisa havien aturat la fulla i només penetrà la punta.

En Deltell, despectivament, comentà:

—S’hauria pogut fer més mal obrint una llauna de conserva…

Allò va humiliar la família. Començaren a fer-li retrets tots alhora, com si ell fos el culpable d’aquella excitació.

—Això, no li ho perdonaré mai —va dir don Xema—. Quan vostè se m’ha endut per força, em disposava a rematar-lo.

La prova era que encara tenia el ganivet a les mans. L’Adela l’hi va prendre i el va deixar sobre la taula; en Xordi l’anava a agafar, per jugar-hi, però la seva mare li va tustar els dits.

El més greu de tot era que l’honor quedava maculat. La gent de la costa de Guerrero és molt sentida en qüestions que afecten el bon nom, i famílies senceres s’exterminen per veure qui la fa més grossa; les copes eren així, i donya Xole va recordar-li:

—Vostè és el cap de casa. No té vergonya si no escarmenta don Lupe de seguida. Si no ho fa, tothom ens mirarà de cua d’ull i per culpa seva haurem d’anar amb el cap baix. ¿Què pensa fer, senyor Joan?

Avorrit, en Deltell se’n va anar donant un cop de porta. Al pati, s’adonà que la seva bel·ligerància era un fet real. Don Lupe, dret a l’entrada de la impremta, li va girar l’esquena, després d’adreçar-li una mirada en la qual es llegia que es guardés.

Al taller, en Deltell constatà que la vida, de vegades, es complau a muntar esdeveniments paral·lels. Potser era un d’aquells dies de signe zodiacal pesat, o potser era l’època de zel de determinats estaments. El cas és que, quan tot semblava anar resignadament bé i les màquines treballaven d’una manera encoratjadora, en Deltell veié a través dels vidres del quiosc que Lalo i «la Nigua» discutien. Calia un cop d’ull expert per a veure que es tractava d’un plet, perquè els dos homes parlaven amb calma, sense gesticular, amb una rigidesa que no presagiava res de bo. De sobte, «la Nigua» va parar la seva màquina; es plantà davant Lalo i va fer-li un gest molt ofensiu: va separar dos dits de la mà dreta i se la posà a la cara, tot fent sortir el nas entre les aspes d’una V imaginària. En termes tècnics, li acabava de «pintar un violí», una decisió que sempre revesteix gravetat.

Lalo es va quedar terriblement ressentit. «La Nigua» sortí del taller, apartant la cortina vermella d’una revolada. Els obrers contemplaren Lalo: alguna cosa havia de fer, i de seguida. No es podia pas quedar allí, amb tota la reputació estovada, esperant que la providència treballés per ell i reparés la falta. Són coses que s’han de fer personalment i el minyó reaccionà. I jo!, digué, i d’una correguda travessà el taller i va desaparèixer també darrera la cortina. Sobresaltat, en Deltell s’aixecà i va anar a la botiga a gambades; tingué el temps just de veure com Lalo obria el calaix del taulell i treia el revòlver. Somrient, la Nena li preguntà:

—Quina mosca t’ha picat, Lalo?

Amb l’arma a punt, Lalo sortí al carrer. Tots els obrers havien acudit a la porta, plens d’il·lusió; «la Nigua», estintolat en un fanal, amb les mans a les butxaques, era a la cantonada expandint tot ell una gran displicència. Però quan va veure el contrincant, amb una manifesta superioritat d’equip, arrencà a córrer, amb Lalo encalçant-lo. En Deltell els seguí amb una pressa semblant.

Era l’únic amb ganes d’intervenir. Els transeünts, lluny de ficar-s’hi, triaven lloc per veure bé l’escena i alguns dels obrers també corrien, per no perdre’s cap detall. Espectacles com aquell eren molt buscats.

Lalo fou oportú. Disparà dos trets en el moment que «la Nigua» passava davant la Delegació de Policia del carrer Victòria, de manera que els gendarmes només van haver d’abocar-se a la portalada per a agafar-los tots dos.

«La Nigua» es palpava els costats.

—Em sembla que no m’ha tocat —deia, ple d’esperança.

Però, en aquell moment, se li va doblegar el genoll esquerre i un policia va arreplegar-lo a mitja caiguda.

—Ah, sí! Sí que m’ha tocat, el maleït!

Un dels carnals començava a tenyir-se de vermell. Lalo es volia justificar:

—Com que no s’estava quiet, no he pogut apuntar bé. Jo anava pel cap, però molt que es movia ell i una mica que em movia jo, han fet la diferència. Si s’hagués estat quiet, com un home, li hauria travessat el cap.

Almenys, que la intenció quedés clara, perquè en qüestions de rentar l’honor és molt apreciat encertar-la al primer viatge.

En Deltell anava a entrar a la Delegació, però don Santi l’aturà.

—Esperi’s una mica —li digué—. Si entra ara el complicaran. Val més que parli abans amb el senyor Trejo. Al capdavall, es tracta del seu fill…

Atengué la recomanació, i, camí de retorn al taller, en Deltell preguntà a don Santi:

—Què ha passat? Com ha començat la baralla?

—Oh, sempre estan de punta per la Nena! ¿Que no se n’havia adonat mai?

—No.

Don Santi explicà que eren grans pecats que mereixien un gran perdó, perquè si d’alguna cosa es podia acusar la gent del país era d’estimar massa, i això, des de Maria de Magdala fins als nostres dies, compta amb altíssimes indulgències.

—Però no veu res, el senyor Trejo?

—Jo crec que no té prou ulls per a vigilar tants galliners. S’escampa massa.

Canviaren de conversa, perquè van arribar a la porta del taller i el senyor Trejo era allí, amb el seu posat de les hores plàcides, reposant les mans damunt el ventre prominent. Més aviat se’l veia satisfet, per l’intent sorollós de Lalo de quedar bé.

En Deltell va preguntar-li si pensava intervenir.

—Jo? No! —digué el senyor Trejo—. Ja s’arreglaran!

—Però es tracta del seu fill…

—Miri-s’ho d’una altra manera. Només un d’ells és fill meu, i en canvi tots dos són obrers de vostè. Li toca a vostè d’interessar-s’hi. Ja hauria d’haver entrat amb ells!

Discutiren una estona. El senyor Trejo es feia fort i arribà a valer-se de la Vida Impersonal:

—Ja li vaig dir una vegada que encara que tot s’ensorrés jo em quedaria tan tranquil. Imagini’s si m’he d’amoïnar ara per aquest parell de ximples!

No el pogué treure d’aquí. El pitjor era la sinceritat de la seva indiferència. «Pot ben creure que això no em privarà de dormir!», deia. I calia creure’l, perquè va entrar al seu despatx i es va posar a llegir la pàgina d’espectacles del diari.

—Quina pel·lícula fan al «Regis»? —preguntà a la Nena.

—No ho sé. Mira-ho! Tu tens el diari.

En Deltell no es preocupava pas pel «parell de ximples», sinó per les conseqüències de la seva baixa en el taller. S’havia acostumat a «la Nigua», amb un esforç semblant al que s’ha de fer perquè arribi a agradar el tabac o la cervesa. A desgrat dels seus múltiples inconvenients, «la Nigua» era útil en els moments difícils, tot i que sovint era ell qui creava les dificultats.

Finalment, en Deltell es decidí i va anar a la Delegació. Lalo i «la Nigua» seien en un banc, l’un al costat de l’altre. Tenien una expressió d’innocència i ja estaven preocupats per altres coses. «La Nigua» duia la cama embenada; li havien tallat el carnal per curar-lo i això l’entristia.

—Era la granota nova —digué a en Deltell—. Encara que la cusin, es veurà.

—I la cama?

—No res, ha estat una rascada.

Treia importància a la ferida, per fer la guitza al rival. Però es repensà, perquè davant el patró era bona una altra tàctica.

—De totes maneres —prosseguí—, era la cama vàlida. De l’altra, des d’un dia que vaig caure de la bicicleta, no me’n podia refiar tant. Però aquesta sí, sempre m’ha anat molt bé. I ara, qui sap…

Lalo tenia una altra dèria. S’atansà a en Deltell i li digué:

—Sobretot, procuri que em tornin el revòlver.

En Deltell va anar a trobar l’agent del ministeri públic. Era un home baix i prim, amb uns bigotis d’automobilista de la bella època.

—Vinc per aquests dos…

L’agent el contemplà amb una mirada taxadora. Tenia l’orgull professional de saber, a primera vista, quin benefici podia extreure de cada desgràcia.

—Vostè se’n fa responsable?

En Deltell retrocedí una mica. La paraula l’esverava.

—Home, tant com responsable! Només vull saber què s’ha de fer per treure’ls.

L’agent reflexionà una mica. Gairebé es podia endevinar que, amb les mans sota la taula, comptava amb els dits.

—Tindrà molta feina —digué finalment—. L’un està detingut per lesions i l’altre per injúries.

En Deltell va pensar que, de debò, només li convenia «la Nigua». Lalo, ja se’l podien quedar.

—El ferit prou pena té —replicà—. No ha fet res!

«De manera que ve per aquest», pensà l’agent del ministeri públic. I va actuar en conseqüència.

—El ferit ho té més malament que l’altre —digué—. Ha insultat un policia, i això no es tapa amb una simple bena. Les faltes a l’autoritat són un delicte greu. Mal aniríem si les deixàvem passar!

En Deltell volia ésser caut. Allí, les pauses eren unes grans aliades de la conversa i era lícit allargar-les tant com convingués a la reflexió. Es va quedar estintolat en una columna, mentre l’agent despatxava un altre afer. Una dona volia treure de la Delegació el cos d’un parent, mort a ganivetades dues cantines més enllà, i estaven per una diferència de deu pesos. L’agent sabia la importància ritual de vetllar els difunts a casa i no tenia pressa. Escoltava els planys de la dona amb un aire de cansament i, de tant en tant, deia: «Cinquanta pesos!», sense amoïnar-se a reforçar la xifra amb arguments. Era, ni més ni menys, un mort de cinquanta pesos; n’hi havia de cent, de dos-cents, de cinc-cents… I de molt més cars, encara. El preu, sense adonar-se’n, el fixaven els parents amb la seva indumentària. La dona, al capdavall, desembolicà un mocador que es premia contra el pit i comptà monedes i bitllets; desolada, es va atansar a dos homes que l’acompanyaven i els digué alguna cosa en veu baixa. Van butxaquejar tots dos i ajuntaren la quantitat. Sense dir res, la dona deixà els diners damunt la taula, i l’agent, sense trencar el mutisme, li allargà un paper.

En Deltell es va animar. Un ferit havia d’ésser per força més barat, i sobretot un ferit com «la Nigua», que ara es veia descompost, amb la granota feta malbé, escabellat per la correguda i una mica desmanegat tot ell. Molta gent no n’hauria donat res.

—És una ferida sense importància —reprengué en Deltell, tornant al que feia al cas.

—La ferida rai! —contestà l’autoritat—. Aquí, el que compta és el desacatament. En té per dies!

—Quants dies, per exemple?

—Tres-cents pesos.

Sec i precís, l’agent havia centrat el punt, perquè no li comencessin a fugir pel calendari. Darrera en Deltell es formava una cua d’afligits i no era cosa d’aturar el moviment amb disquisicions tècniques.

En Deltell havia de fer un pagament i portava cinc-cents pesos a la cartera. Pel seu gust, hauria dedicat uns instants a fer comptes i a explicar estretors, però l’empenyien i, d’altra banda, ja tenia una desconfiança manifesta en l’eficàcia de voler assegurar extrems. En un impuls, va donar els tres bitllets de cent i arrabassà d’una revolada el volant que li allargava l’altre.

—Passi-ho bé! —va dir, amb un enuig disfressat d’ironia.

—Fins ara —li contestà l’agent, amb un misteriós somriure.

Lalo, que va veure que «la Nigua» sortia i ell no, va adreçar a en Deltell una glaçadora mirada d’odi.

—Tu t’has de quedar —va dir-li en Deltell—. L’has feta molt grossa. Ja et traurà el teu pare…

Agafà «la Nigua» de bracet, ajudant-lo a caminar, perquè coixejava. El policia de la porta va llegir minuciosament el paper.

—Ismael Galván? —preguntà.

—Sóc jo.

Aturà en Deltell, posant-li una mà a l’espatlla.

—El seu volant, per favor?

—Jo? No en tinc! Només he vingut a recollir el ferit.

—D’aquí no pot sortir ningú sense el permís corresponent.

L’empenyé cap a dins, amb la fermesa que dóna saber-se defensor de la justícia. En Deltell es plantà davant l’agent del ministeri públic; va alçar l’índex; però abans que pogués dir res, el bigotut braç de la llei l’atallà:

—Vostè es queda aquí. És testimoni en un fet de sang, i fins que signi l’atestat no se’n pot anar. Tenim un dia mogut, n’hi ha per hores…

Va assenyalar un dels bancs i afegí:

—Segui i estiguis quiet, no cridi. Si s’excita l’enviaré al penal de Lecumberri i haurà de passar-hi tota la nit.

En Deltell romangué dret. No encertava a triar les paraules entre totes les que li acudien a batzegades. Per ajudar-lo, l’agent li digué amablement:

—Són cent pesos.

Com que encara el va veure ert, sense una ràpida capacitat de reacció, ho va aprofitar per preguntar-li:

—¿És estranger, vostè?

—Sí.

—¿Vol fer el favor de donar-me el carnet de migració?

En Deltell es va palpar l’americana, perquè sí. Mentre ho feia, explicà que tenia el carnet a casa i que no el duia mai per por de perdre’l. «Però si vol li diré el número —suggerí—. El sé de memòria».

L’agent del ministeri públic somrigué:

—Veu? Ara ja són dos-cents pesos. Tot suma!

Com s’ho feien per a endevinar-li sempre el que portava al damunt? En Deltell se sorprenia d’aquell do natural, i, com si pagués la penyora en un joc d’endevinalles perdut a dreta llei, va lliurar els diners.

Mentre estenia el volant, l’agent va dedicar-li una admonició:

—En qüestió de números oficials no es refiï mai de la memòria. Els documents d’identitat no es poden deixar a casa. Sort que avui estic de bon humor!

Recollí el paper de sortida, i, quan ja se n’anava, l’autoritat encara li digué:

—I l’altre jove? Treure’l demà serà més car que avui. No vol que fem un capmàs?

—No, gràcies.

Acompanyà «la Nigua» al taller, i allí demanà diners a la Nena perquè el ferit pogués agafar un taxi.

Quan pujava al vehicle, «la Nigua» es va girar i digué:

—Em fa molt de mal. No m’esperin pas, demà.

El senyor Trejo tenia tot l’aire de divertir-se. «Als quinze anys —deia— jo ja tirava com els àngels. No se me n’escapava cap! Aquesta joventut d’ara no serveix». I ni tan sols va preguntar per Lalo.

El fet divers va pertorbar tota la marxa del taller. La Nena alliberà Lalo, per intermediació de don Santi, i al cap de dos dies el xicot es reincorporà a la feina, la qual cosa no passava d’ésser una metàfora. Havia jurat no perdonar en Deltell i començà d’aprofitar totes les ocasions per a fer-li la vida una mica més difícil. Com que un taller, per petit que sigui, ofereix un ample camp a la maniobra, Lalo s’apuntava veritables encerts en el seu propòsit d’entrebancar.

La ferida de «la Nigua» es va endanyar, com era de preveure. La seva dona anava sovint a trobar en Deltell, per demanar ajut i cobrar puntualment la setmanada. Estava molt trista per aquella pena que havia vingut a afegir-se a les altres, i ja des del segon dia anuncià la complicació d’una flebitis. Deia que el metge estava molt espantat i que, cada vegada que desembenava la cama del seu marit, es treia les ulleres per mirar-la de prop i movia el cap, com si es fes poques il·lusions. Preocupat per aquesta versió alarmant, en Deltell envià don Santi a casa de «la Nigua», per veure com seguia.

De retorn, don Santi informà:

—És molt animós, fa un esforç per sobreposar-se. No l’he trobat a casa, m’han dit que era als billars per distreure’s de les sentides, i he anat a buscar-lo allí. Cada vegada que feia una carambola, arrugava la cara amb una ganyota de sofriment, però ha guanyat la partida. «Tinc bona carnadura, don Santi —m’ha dit—. Si es produeix un miracle, me’n sortiré». Però a mi no m’enganya. Estic segur que no quedarà bé.

Els obrers havien pres partit. Trobaven irritant que un company seu hagués de gemegar mossegat pel dolor, i que el culpable —només perquè era el fill de l’amo— ja fos al carrer, tan ufanós i sencer. Establiren una relació senzilla, plena de lògica: allí, el poder de la burgesia era representat per en Deltell i no es podien pas equivocar de finestra a l’hora de tirar les pedres. Era curiós: tenien a tocar el responsable directe de la insensatesa, però semblava com si Lalo no els acabés d’omplir. L’instint els feia apuntar més alt i no s’entretenien amb la palla que cobria el gra. Al contrari: el fet que Lalo lluités contra el mateix enemic el convertia en un aliat natural i es van entendre de seguida. Alentien la feina i posaven una voluntat lúcida, segura i ben orientada, a fer-la malament. Adornaven la seva actuació amb petits sabotatges molt intel·ligents, que sempre deixaven el dubte de si el material es feia malbé per vell o perquè un tribunal inflexible castigava les faltes contra un codi d’honor severíssim.

A casa d’en Deltell les coses no anaven gaire millor. La campanya de don Lupe, un home forjat en la guerra de guerrilles, revestí una gran duresa. Des del punt de vista de l’estratègia, cobria el peu de l’escala, el pas indispensable d’accés al pis, i, sobretot, dominava el pati, on hi havia les bombones del gas, els comptadors de l’electricitat i les canonades de l’aigua. El gas li servia per a unes emboscades que molestaven l’enemic: embussava la sortida, amb un cop de martell que aplanava el tub; procurava no ofegar-lo del tot, perquè arribés a dalt una mica de gas, el necessari per a fer-los patir sense que en traguessin profit. També s’arriscava a provocar fugues, afrontant el perill amb un valor temerari, perquè les bombones eren a uns quants metres de la seva impremta. Amb l’aigua feia veritables filigranes i havia trobat la manera de tallar-la en els moments que feia més falta, o bé la graduava en rajolins enervants. Però el seu fort era l’electricitat; estudià els horaris de la ràdio i de la televisió i al bo dels programes estel·lars, enviava un aprenent a canviar els fusibles del comptador per uns ploms inservibles, deixant l’adversari a les fosques. Com deia sovint, amb un aire de vanitat satisfeta, «els feia miques».

Don Xema no s’estava pas quiet, malgrat que duia el braç penjat del coll, amb un mocador florejat que feia de cabestrell. Tenia l’avantatge de l’altura: només havia de sortir a la galeria per dominar l’entrada de la impremta. Però no fou des d’aquell mirador que trobà el punt vulnerable, sinó que descobrí en el mateix replà una obertura ovalada que donava llum natural al taller de don Lupe; també servia de ventilació, i alçant una petita finestra es veia la minerva, sota mateix. Don Xema tingué una idea de primer ordre, un brillant cop d’esperit. Un dia, de matinada —quan don Lupe i els aprenents encara dormien—, abocà un pot de quitrà damunt la màquina. Treballava a les palpentes, però havia calculat curosament la vertical i pogué batre amb exactitud el centre del seu objectiu. Tancà la finestra i se’n va tornar al llit, amb una exultació que li privava d’aclucar els ulls. Es podia dir que havia baldat el contrincant, i allò valia per moltes vexacions sofertes.

Don Lupe va quedar fora de combat per uns quants dies. Va haver de desmuntar la minerva, netejar-la amb unes grans dificultats i tornar-la a muntar; ho volgué fer ell mateix, a porta tancada per no oferir l’espectacle de la derrota, però li sobraren dues peces i va haver de recórrer a un mecànic, que, com que venia de fora i no estava obligat a fer res per punt, treballà a plena llum, al pati, amb un gran escampall d’eines. La humiliació era forta i don Lupe no sabia resignar-se; només el consolava el pensament del contraatac.

L’Adela, que ja estava prou nerviosa pels alts i baixos de la contesa, tingué una contrarietat terrible: les compres a termes s’acabaren, perquè els magatzems li van anunciar que suspenien el crèdit fins que es posés al corrent, i es trobà de cop i volta que el màgic carnet ja no servia, com si s’hagués rebel·lat el geni de la llàntia meravellosa. Entre les poques coses que podia fer per reaccionar, trià la més incòmoda per als altres i es va tornar histèrica. Com que aquestes coses, quan es trien, poden adoptar la forma més grata a la persona afectada, l’Adela deixà de banda les convulsions i la sufocació per concentrar-se en unes escenes que tallaven el respir dels espectadors. Posà més llenya al diminut infern, i la casa, que mai no s’havia distingit per la calor de la llar, cremava ara pels quatre costats.

En Deltell s’anava aïllant, una defensa parcial, de decisió petita, i anava poc i fora d’hores al carrer de la República del Salvador. A més, s’esquitllava del taller sempre que podia, enganyant-se amb l’excusa d’encàrrecs a fora. En la retirada que emprenia, no es treia l’Estrader del pensament, sobretot a través de les florides imatges d’en Solana. «Tu també ets a l’aguait de la gota que faci vessar el vas —es deia—. Ara, que, més que un vas, el teu és un cossi ple d’esvorancs que ja vessa pertot arreu».

De vegades, li semblava mentida haver arribat en aquell punt d’abaltiment que el convertia en un personatge una mica grotesc. Havia baixat els graons sense adonar-se’n gaire, fins a tocar una terra molla en la qual s’enfonsava, espalmat, la mirada trista, amb les mans a les butxaques. Abans de la guerra era molt diferent i la seva havia estat una joventut apassionada, que el feia lluitar per totes les coses que estimava. I havia estimat tantes coses!

Una vegada, al camp d’Argelers, havia canviat una medalla per un tros de pa, i el soldat senegalès que s’avingué a la barata va clavar-se la condecoració al pit, tot fent un ample somriure, ensenyant una angoixosa boca vermella. Era una medalla de coure, un premi militar molt modest, però potser tot havia començat amb aquella transacció.

Tanmateix, necessitava altres explicacions per a omplir tota la grisor d’aquells anys. Devia ésser el clima o, més que el clima, el medi. Sí, era un bon pretext: el país se’l menjava lentament, amb una flemàtica masticació de ruminant. Hi havia arribat amb una gran empenta, disposat a capgirar-lo a fi de bé, amb la taleia missionera dels europeus. Però es tractava d’un país enorme i ara veia que la pretensió era exagerada. Massa grans planures, massa muntanyes altes i, sobretot, massa gent per a un home sol. A més, li feia mandra sospesar si les solucions de millora que hauria pogut proposar eren dictades per la filantropia o per l’avidesa; així, un cop arribat a la conclusió que calia deixar-ho tot tal com estava, es devia haver aplicat a empitjorar per provar de conviure.

Dinava en restaurants que no l’atreien pels seus menús, sinó per la seva solitud. Escollia una taula raconera i meditava. Per molt que ho provés, no aconseguia d’odiar-se, amb aquell sentiment que havia fet tanta companyia a l’Estrader. A tot estirar es feia llàstima, sense rabejar-s’hi, deixant sempre una espitllera per veure si saltava l’esperança. Tornà a pensar en el suïcidi, és clar, però amb finalitats especulatives, sense comprometre’s a res. El distreia redactar mentalment cartes de comiat, comptant amb una trampa que li permetria de quedar-se per observar la cara dels amics. Potser aquest era un dels grans incentius dels suïcides: imaginar la cara dels amics. També pensava en formes diverses d’autodestrucció. Era una feina que havia d’ocupar per força l’esperit dels qui arribaven al fatal determini: hi havien de dedicar moltes hores. Ell, personalment, s’inclinava per les formes netes; l’hauria amoïnat esquitxar una vorera, o sobresaltar els passatgers d’un tren amb l’espectacle d’una carnisseria. Els trets sempre tenien com a conseqüència tacar alguna cosa, de manera que només quedava el verí. N’hauria triat un de bon sabor i, de preferència, dels que fan dormir; s’imaginava un son plàcid, sense dolor, perquè el dolor se l’hauria volgut estalviar. ¿Però hi ha alguna forma de mort sense dolor? Vet aquí que, en aquest aspecte, només es podia refiar de l’opinió dels vius, perquè els absents voluntaris no tenien possibilitats d’informar.

Era clar: voler lligar-ho tant, demanar tantes garanties, representava un aferrament a la vida i poca convicció en les excel·lències de plantar-ho tot. Li era impossible de prendre-s’ho tan a la valenta, però pensant-hi se sentia tremend i això ja era alguna cosa. Fins arribà a demanar ampliació de detalls a un farmacèutic, pretextant que l’aspirina ja no li feia res. El farmacèutic l’endevinà, i com que era sàdic i allí la mort és un bon tema de conversa, li digué que tot depenia de la quantitat. «Ja va bé, ja —va explicar-li—. Prengui-se’n uns quants tubs i estigui tranquil». En Deltell respongué que l’aspirina li produïa mal d’estómac i el professional replicà que si començava així no aniria enlloc.

Sortí de la farmàcia desenganyat. Ja no podia jugar més amb la idea, i aleshores es concentrà en l’altra, en la recerca apassionada de la gota definitiva. Enmig del xàfec que aguantava, podia triar la que li agradés més, treballar-la amb un cert amor i gairebé brodar-hi.

I un dia descobrí que el senyor Trejo havia fet servir paper de la CEA per a un treball que tiraren en la «Multilith» de Xebo. Mal coberts amb unes planxes de zenc —com si ja no valgués la pena de dissimular— trobà els fulls de prova d’un prospecte per a una fàbrica de vins. Don Santi va confessar que havia tallat una bona quantitat de paper, per ordre del senyor Trejo, i es queixà que Xebo no el deixava dormir, perquè feia dues nits que treballava en aquella feina.

Amb la mostra comprometedora a les mans, en Deltell emprengué el senyor Trejo. El soci era al seu despatx i tenia un mal dia: s’ofegava. Amb el coll de la camisa descordat i la boca oberta, tot ventant-se amb el diari, escoltà les paraules atropellades del seu acusador, sense moure cap múscul de la cara.

—¿Que es pensa que només en fan per a la CEA d’aquest paper? —preguntà al final de la peroració.

—Doncs sí, resulta que sí. És de fabricació especial i d’una mida que no es troba en el comerç.

El senyor Trejo va fer un gest de cansament, com si l’amoïnés parlar de foteses en els moments que s’ofegava.

—Carregui-ho a la meva part de beneficis —digué, conciliador i pacient.

En Deltell va alçar els braços:

—Però que s’ho pensa de debò que hi pot haver beneficis, amb aquests procediments?

El senyor Trejo va deixar el diari damunt la taula i s’aixecà de la cadira. Ple de calma, respongué:

—Si vol que li sigui franc, no ho penso ni remotament. Vostè no obtindrà mai cap benefici. No es deixa aconsellar…

—Doncs què hem de fer?

—Pleguem?

—Pleguem!

A desgrat del plural, tots dos es referien a una sola persona i en Deltell acordà plegar. Va ésser senzill així, sense les complicacions filosòfiques que havien adornat els principis d’aquell tracte social. No es va parlar per a res de la Vida Impersonal ni de l’afany creador de l’home blanc.

Des del telèfon de la botiga, en Deltell va demanar a la CEA que li enviessin un camió de seguida. Es veu que a l’altre extrem de la línia, algú mostrava estupor, perquè en Deltell digué: «Ja ho explicaré demà al matí al senyor Bau-Gomar!».

Carregaren el camió amb els plecs impresos, el paper i els negatius. Un cop enllestida l’operació, en Deltell va tenir un curiós consol. «Aquesta vegada t’has estalviat el policia», pensà.

Quan el veié entrar a la seva botiga, en Fageda —que era un home intuïtiu— el va rebre amb una sola paraula:

—Ja?

—Sí —respongué en Deltell—. Havíem quedat que t’avisaria quan l’aigua m’arribés al coll, i aquí em tens.

Esperava els acostumats sarcasmes, aguditzats aquesta vegada per la consumació del fracàs. Però semblava que en Fageda es complagués a sorprendre’l i en comptes d’entretenir-se fent el cant de la seva sagacitat, féu gala d’un sentit pràctic i expeditiu.

El va fer passar a la rebotiga, gairebé amb sol·lícita tendresa, i després de convidar-lo a seure, va dir la seva part:

—Ja et vaig parlar una vegada de la tècnica dels deutes. Com és lògic, també són previstos els finals desgraciats i en un cas com el teu s’han de simplificar els creditors. Com ho tens? Has fet els comptes?

En Deltell es va treure una llista de la butxaca i la hi va donar. En Fageda la repassà ràpidament, féu un xiulet i digué: «Quina picada de dits!».

—Però no t’espantis —afegí de seguida—. Ho reduirem a dos deutes principals: els que tens amb mi i amb la CEA. Amb la CEA ja t’hi arreglaràs directament; estic segur que et tornaran a admetre i trobareu una fórmula que no t’ofegui. Jo pagaré totes aquestes coses, mitjanes i petites, fins i tot les compres de l’Adela. Farem més feix! Tu em signaràs lletres pel total, i m’has de prometre que seran les darreres que signaràs en la teva vida. Ara ja t’has fet passar el gust… Procurarem establir unes quantitats raonables, encara que allarguin la liquidació del deute.

—I si no puc pagar alguna de les lletres?

—La renovarem, no t’amoïnis. A mi les coses em van bé i em puc permetre aquestes francesilles. Però tu hauràs de treballar molt! Diuen que és bo per a la salut i, de totes maneres, et servirà de distracció. Així no pensaràs més en els negocis.

En Deltell comprengué que l’amic es feia càrrec del seu enterrament comercial, amb la feinera activitat que ja li havia vist dedicar a altres cadàvers més efectius. Sabia cobrir la inevitable fredor dels tràmits que porten pressa amb el mínim de pietat que escau als sepelis. Havia d’estar-li molt agraït i, tanmateix, li feia una mica de ràbia. Devia ésser una reprovable servitud humana…

A la CEA el van tornar a admetre i, tal com havia previst en Fageda, establiren un acord a base de descomptar-li una part del sou fins que eixugués el deute. D’altra banda, li van prometre tota la feina extra que volgués, la qual cosa posava al seu abast la possibilitat d’escurçar la condemna a treballs forçats.

En Deltell pensà que la colònia catalana era com un poble molt petit dins una ciutat molt gran, amb unes regles, una constitució moral i uns principis de seguretat col·lectiva. No hi havia res escrit de tot això, però funcionava passadorament bé. Potser no arribaven al grau de perfecció que impedís les caigudes, però quan algú queia hi corrien tots, o almenys els més pròxims a l’atribolat, i l’ajudaven a aixecar-se.

El senyor Bau-Gomar, el dia que formalitzaren el tracte de la nova etapa, es va permetre una penetració a la vida privada, una cosa que en ell era realment insòlita. Com els habitants d’un poble diminut, es coneixien tots i sabien les intimitats els uns dels altres. Al final de la conversa, a manera de cloenda, el senyor Bau-Gomar li preguntà:

—No s’enfadarà si li parlo com un pare? La meva edat, respecte a la seva, m’ho permetria encara que no hi hagués l’afecte que em mereix. No s’enfadarà?

—No!

—Doncs ara que es dedica a les esbandides, faci dissabte a casa seva.

En Deltell havia envermellit, perquè a desgrat dels anys encara conservava la ingènua puresa del rubor. Però ell, pel seu compte, ja havia decidit l’aclarida.

Don Xema es resistí. A Tepecpan de Galeana no hi volia tornar de cap manera. Però com que l’ultimàtum era de debò —això ho va veure de seguida— es va haver de resignar a anar-se’n i trià Mineral del Monte, a Pachuca, on tenia una germana casada. I es veié obligat a emportar-se Natxo, que interrompé d’aquesta manera, en plena joventut, la seva carrera a la capital.

Donya Xole es va salvar per miracle, i va venir de poc que no es veiés inclosa en l’expedició cap a Pachuca. S’aferrà patèticament al bufet, afirmant que no es volia separar de la filla i del nét.

—No molestaré gens, senyor Joan! —deia—. Ja sap que menjo poc!

En Deltell tingué un rompiment de cor i la deixà quedar.

En anar-se’n, don Xema es va acarar amb el seu gendre:

—No hi ha res més trist que fer-se vell. T’obliguen al canvi de costums i a sofrir doctrines estrangeres. Entre nosaltres, la família és sagrada; espero que a vostè, quan el Xordi sigui gran i es casi, la seva nora no l’obligui a viatjar pels estats.

Era un panorama amb el qual calia comptar, i en Deltell s’abocà, sense voler, a uns pressentiments que tenien la carrincloneria de les novel·les radiofòniques.

L’Adela afrontà la situació refugiant-se en la dignitat ferida. «Treballaré —va dir al seu marit—. De mi no podràs dir que mai t’hagi estat una càrrega!».

Don Lupe es va prendre la marxa del seu rival com una fugida vergonyosa davant l’enemic. Havia guanyat la guerra i tot el pati quedava sota el seu domini, amb el camp obert fins a la vídua. L’amistat amb el veí intel·lectual se’n va ressentir per sempre. No s’ocuparia mai més d’ell ni dels seus parents.

«Almenys en tens per cinc anys, o potser més», pensava en Deltell a l’hora de calcular el temps que li caldria per a posar-se a to. Qui sap si, cinc anys més, serien el pes que inclinaria definitivament la balança i al capdavall del termini ja no tindria ganes de tornar. Fins i tot havia hipotecat l’esperança, sense la qual es privava del feliç usdefruit de l’enyorament, el seu antic aliat.

La reincorporació a la CEA li valgué novament el tracte assidu amb en Solana, el qual va assumir d’una manera espontània el paper d’illa per al nàufrag. L’ajudava amb consells morals, que procurava estendre com un bàlsam damunt les ferides.

—No et tanquis més —li deia—. Mira al teu voltant, amb uns altres ulls, i veuràs tot el que val la pena. El país és bonic, té coses molt interessants. Acosta-t’hi! I això que dius de la manera de ser de la gent és el que li dóna caràcter. És un estil de vida pintoresc, i si t’hi fixes bé et farà gràcia. Prova-ho, home. Prova-ho!

Va tornar a fixar-s’hi, amb tota la bona fe que podia, i ho féu amb una aplicació de col·legial. Sí, era cert: hi havia coses. El passeig de la Reforma, per exemple. Deien que era el passeig ciutadà més bonic del món i que tenia un excel·lent prestigi internacional. Edificis moderns de ciment armat i de grans superfícies envidrades substituïen ràpidament les torres romàntiques d’inspiració francesa. «A això del ciment, t’hi hauràs d’acostumar —pensava en Deltell—. Deu tenir el seu encant, perquè el ponderen molt». Es mirava els gratacels, feia l’esforç i trobava que sí, que impressionaven.

Del bosc de Chapultepec també en deien que era el més bonic del món. Segurament hi ha persones que viatgen pertot arreu, fan la llista de les coses bones i les ordenen per categories, amb un criteri imparcial. En qüestió de parcs, Chapultepec encapçalava la llista i no costava de creure en la justícia de la distinció, perquè era un parc bellíssim, amb arbres gegants i un llac on es podia remar voltat d’oques, amb l’ànima amorosida pel paisatge.

Era absurd negar que en aquest desig jovenívol, tan americà, de figurar al davant, en la cursa per als primers llocs, Mèxic D. F. feia un paper molt honrós. També tenia una de les avingudes més llargues del món, si no la més llarga, la dels Insurgents, que creixia com una planta grimpadora i ja començava a enfilar-se pels tossals dels afores. S’omplia de llums i de botigues, amb una ambició presidida pel comerç. En una altra línia creadora, s’anunciava la construcció d’un camp de futbol que també seria, és clar, el més gran del món. I el més modern i luxós, un veritable orgull continental. Els cotxes podrien pujar fins a les llotges, cada una de les quals tindria estacionament privat, i un saló de descans, amb cantina, nevera i potser, fins i tot, clima artificial.

No valia res, tot això? Calia saber mirar per rebre els beneficis de la satisfacció general. Però el capítol notable de debò era el de la demografia. Mèxic era una de les ciutats del món que creixien més de pressa; a en Deltell li feia l’efecte que cada trimestre, més o menys, el Departament Central es veia obligat a canviar els rètols que hi havia a les autopistes d’entrada a la capital: «Mèxic D. F., dos milions i mig d’habitants». «Mèxic D. F., tres milions d’habitants». De seguida, tres milions i mig, quatre milions, quatre i mig. Cinc milions! Com un billar elèctric. No se sabia exactament qui feia l’estadística, però algun dit misteriós devia comptar des d’una finestra alta i sense l’ajut dels censos, perquè molt sovint se sentia la campaneta d’una registradora oculta que repicava alegrement xifres més altes.

Era reconfortant sentir-se ciutadà d’un nucli tan dinàmic. En Deltell s’examinava amb atenció, amb ganes de compartir sincerament l’orgull de la metròpoli, i de vegades semblava que ho aconseguia una mica. El mal era que no sabia davant de qui presumir, perquè aquestes coses, si no es pot suscitar l’admiració i l’enveja d’algú de fora, deixen una mena de buidor. I els ciutadans de fora ja estaven prou ocupats comptant-se ells mateixos, sempre amb l’angúnia que tramvies i autobusos no seguissin el ritme de la creixença i algú hagués d’anar a peu.

Hi havia el clima, naturalment. D’aquest sí que es podia dir que era el millor clima urbà, una primavera constant. Els anys s’escorrien llisos, sense el trasbals de les estacions, expandint un quiet benestar físic. Ni fred ni calor, amb totes les conseqüències. Començava l’any i, sense adonar-se’n, com si el bon temps portés la gent de bracet, s’arribava a Nadal amb una sorpresa que tothom expressava puntualment: «Ja torna a ser Nadal!». Venia aleshores l’època de repassar-se i de penetrar el futur. «Com serà l’any que ve?» es preguntava la gent. I quant al clima, l’any que ve era igual que l’any passat: benigne, amb una placidesa encantada, com aquelles dones que els costa de casar-se per massa boniques. En Deltell n’estava molt content del clima, i era prou equànime per a reconèixer que l’altitud era una cosa a part de la meteorologia. La naturalesa cobra els favors i un clima com aquell havia d’ésser car per força: el preu era l’altitud de la capital. Vet aquí uns quants centenars de metres que significaven la llunyania del mar, molt avall, molt enllà, una cosa més per a enyorar. L’altitud no es veia, és clar, però la duien paradoxalment a dins, ara al pit, ara a les cames. En Deltell recordava que un dels primers ciutadans autòctons que havia conegut, li digué al principi. «Vostès van pel carrer com bicicletes. Ja es frenaran, ja! Amb el temps, s’ho prendran amb una calma com la nostra». Aquell home tenia raó i en Deltell havia acabat per frenar-se, no pas en un sol sentit; ja no caminava tan de pressa i pujava les escales a poc a poc, però això també podia atribuir-se a l’edat, perquè ja no era jove, havia madurat allí. El curiós era que la brida s’allargava fins a l’esperit i, de vegades, li feia l’efecte que també pensava mandrosament i que li calia aturar-se, com si el cervell pugés uns fatigosos graons. Tenia la sensació de gronxar-se en una hamaca ideal, amb un lent bressoleig, i algun fluid interior s’escapava per invisibles obertures. «Demà —es deia contínuament—, demà serà un altre dia. Ja pensaràs, ja resoldràs, ja faràs… Hi ha temps, tot el bon temps d’aquí, una renda segura de dies clars».

Però tot això eren aprensions. ¿Què volia, després de tot? Vivia en un bell país, una gran sort enmig de la desgràcia. Caure i tornar-se a aixecar eren episodis de tot arreu, una manera d’animar el pas per la vida. Quants soldats desconeguts de totes les guerres canviarien, si poguessin, les seves tombes anònimes per aquella ganga del benestar americà!

Estava bé, doncs. Era pecat no voler-ho reconèixer. Molt bé, molt… La conclusió l’alegrava i feia un sospir d’alleujament, un sospir que s’aturava entre el coll i els pulmons, per culpa de l’altura.

En Deltell tornà a freqüentar l’Orfeó; era un dels miracles del signe tropical; per molt que hagués de treballar, quedava temps, el temps generós que era la fortuna de mestissos i de criolls, d’indis i d’indians.

Va tornar-hi una mica moix, ben bé perquè no se’n podia estar, i vencent una certa vergonya. Tanmateix, valorava massa els entrebancs propis, perquè la veritat era que els seus compatriotes tenien altres maldecaps que el de plànyer-lo. Ja els absorbia prou l’atenció de vigilar cadascú la seva espera.

La petita Catalunya, en un tercer pis, sobrevivia amb una coratjosa fe. Era un model a escala reduïda bastit amorosament a ultramar, i l’activitat social reproduïa els records, com els quadres vius de fi de curs a les escoles d’abans. El nucli més selecte de la colònia realitzava una labor molt important i en Deltell l’agraïa, trobava que la seva quota de soci i la seva presència als actes organitzats per la junta el justificaven dels endormiscaments culpables.

Sense fer-ho d’una manera deliberada, s’incorporà al grup dels qui ja no volien tornar a Europa. Hi caigué amb les veles plegades, com si recalés en un port a causa d’avaries.

Durant aquells mesos de la provatura industrial d’en Deltell, en Boixens havia fet un altre viatge a Barcelona, per arreglar la venda d’un terreny que havia heretat. La segona visita confirmà la impressió de la primera i en Boixens es convertí en el líder dels qui trobaven preferible quedar-se a Mèxic. Aquest grup de l’oposició es reunia, entre altres coses, per llegir cartes d’amics o de familiars residents a Catalunya, i les interpretaven, feien unes pacients i agudes adaptacions dels textos, per tal de no deixar-se enganyar pel que deien i endevinar el que estaven segurs que volien dir. Escoltant-los, en Deltell s’animava i no se li feien tan pesats els cinc anys que, pel cap baix, li quedaven encara de permanència a Amèrica.

S’acostava a en Boixens i li deia:

—Així, doncs, tu trobes que «allò» no està bé, oi?

—Jo no dic que no estigui bé. El que dic és que nosaltres ja no hi lliguem. T’hi ofegues una mica, o molt, segons com t’ho miris. Ja veus el meu cas: després d’enyorar-me tant, ara que he fet dues anades a Barcelona, m’ha passat que, a l’hora de deixar-la, ho feia amb una mena d’alegria. «Cap a Mèxic! Cap a casa!», em deia. Són massa anys, desenganya’t.

Aquestes paraules el consolaven molt. En Deltell les rebia com un remei, o una droga poderosa que creava habitud, i en demanava més:

—Però per què ja no ens hi podem acostumar? Què passa?

—Oh, és la gent, saps? Està aferrada a les seves menuderies de país petit. La tradició ens semblava una gran cosa, però ara que hem vist aquestes nacions joves, que no s’hi pensen a esbotzar palaus colonials per obrir grans avingudes asfaltades, ja no sabem quina carta és la bona. Allí, hi havia moments que em feia l’efecte que encara regulen la vida d’acord amb el «Calendari del Pagès». Es mobilitzen amb un gran fervor i acuden en massa, per exemple, a la fira de sant Ponç. I mentrestant, barris sencers cauen de vells. Si veiessis la brutícia de les platges!

Sense voler, en Deltell s’alegrava que, ara que ell no podia anar-hi, les platges fossin molt brutes. No sabia ben bé com aprofitar la inclinació dels seus compatriotes per la fira de sant Ponç, però la frase relacionada amb el «Calendari del Pagès» i el fet que algunes cases caiguessin de velles el compensaven estranyament de les amargors de l’absència.

—Un tallat, senyor Deltell?

—Sí, com sempre.

Els mossos anaven d’una taula a l’altra i el temps fugia a cavall de la conversa.

La nit queia i en Deltell tornava a casa, a poc a poc, sense ganes d’arribar-hi. «Cinc Nadals més», pensava. «Els anys passen de seguida, t’hi trobaràs sense adonar-te’n. Són dues-centes seixanta setmanes, prop de dos mil dies. Però fixa-t’hi, agafa-t’hi, no ho oblidis: el temps passa de pressa».

Això era cert, en tenia l’evidència. Des del dia de l’arribada a Veracruz, amb la flama d’una adolescència vivaç que l’havia fet lluitar i sofrir i creure, fins ara, que era un home fet i una mica cansat, els anys transcorreguts podien cobrir-se amb una sola capa de records. O bé els records cabien en un petit calaix, guardats per si arribaven a fer falta, com els trossos de cordill que no es llencen per si, un dia, s’ha de lligar algun paquet.

De vegades es mirava l’agulla gran del rellotge, clavant-hi els ulls amb fixesa per sorprendre el moviment. L’agulla semblava immòbil. Tanmateix, l’empenyien rodes dentades i ressorts, tot era qüestió de donar-hi corda. D’aquest feinejar ocult dels ressorts i de les rodes dentades, se’n refiava molt, encara que l’agulla gran semblés immòbil.

Sí, era un compte clar: de la joventut a la maduresa havien passat vint Nadals. Amb cinc Nadals més s’abocaria a una finestra oberta damunt la vellesa, potser estupefacte i sense gaire curiositat. Però ja tindria molta feina feta!

Caminava pel carrer d’esma i sempre havia de fer algun salt per a esquivar els vehicles. Procurava arribar tard a casa; que tothom dormís, que no hagués de parlar amb ningú. Es despullava a les fosques i es ficava al llit amb molta cura, sense fer soroll.

«Bona nit!», es deia a si mateix a falta de persones més estimades. «Demà ho veuràs tot més clar. Passi el que passi, ja és ben segur que demà serà un altre dia».





PERE CALDERS i ROSSINYOL (Barcelona, 29 de setembre, 1912 - 21 de juliol, 1994) fou un escriptor i dibuixant català, conegut sobretot per la seva faceta de contista.

Estudià a l’Escola Superior de Belles Arts de Barcelona. Es donà a conèixer a L’Esquella de la Torratxa (1936), revista que dirigí durant la darrera època amb Avel·lí Artís-Gener «Tísner».

El 1936 publicà un primer recull de contes, El primer arlequí, i la novel·la La glòria del doctor Larén. El 1938 fou finalista del Premi Crexells amb la novel·la Gaeli i l’home déu (obra posteriorment perduda i reeditada el 1986, any que sí obtingué el Premi Crexells), i escriví la crònica de guerra Unitats de xoc.

Arran de la Guerra Civil s’exilià a França, i després, a Mèxic, on residí fins el 1963. Hi fundà, amb Josep Carner i Agustí Bartra, la revista Lletres, redactà «Fascicles Literaris» (1958-59) i col·laborà a La Revista de Catalunya, La Nostra Revista i Pont Blau. El 1954 guanyà el Premi Víctor Català amb el recull de contes Cròniques de la veritat oculta (1955), considerada la seva obra més significativa, la qual, juntament amb altres llibres de narracions (Gent de l’alta vall, 1957; Demà a les tres de la matinada, 1959; Aquí descansa Nevares, 1967), constituí el volum Tots els contes (1968). Posteriorment publicà: Invasió subtil i altres contes (1978), Tot s’aprofita (1983), De teves a meves (1984), Un estrany al jardí (1985) i L’honor a la deriva (1992) i les novel·les L’ombra de l’atzavara (1964, Premi Sant Jordi) i Ronda naval sota la boira (1966), un recull de les seves col·laboracions en revistes i publicacions, El desordre públic (1985) i Mesures, alarmes i prodigis (1994), selecció dels articles d’opinió publicats a la secció «El davantal» de l’Avui.

L’any 1979 el muntatge teatral Antaviana del grup Dagoll Dagom, sobre peces de la seva narrativa, aconseguí un èxit extraordinari de crítica i públic i desvetllà un nou interès per la seva obra, que assolí, amb la combinació de la fantasia i de l’humor, un extraordinari to líric.

Creu de Sant Jordi el 1982 i Premi d’Honor de les Lletres Catalanes el 1986, el 1992 fou investit Doctor Honoris Causa per la Universitat Autònoma de Barcelona. El 1993 rebé el Premi Nacional de Periodisme.





